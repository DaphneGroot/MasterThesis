	Leidse universiteit voert bindend studieadvies in
	ANP
LEIDEN
De Rijksuniversiteit Leiden heeft als eerste besloten een nieuw studiesysteem voor de propedeuse in te voeren. Met ingang van het komende studiejaar moeten onderwijs en studenten voldoen aan hogere en duidelijker omschreven eisen. Een bindend studieadvies is het voornaamste onderdeel van de plannen.
De universiteitsraad ging maandag akkoord met de plannen van het college van bestuur. Onder meer door verbetering van de begeleiding in het eerste studiejaar denkt de universiteit uitval van studenten te voorkomen.
In het eerste jaar krijgen studenten drie keer een beoordeling. Als na een jaar niet ten minste 28 van de 42 studiepunten zijn behaald, krijgt de student het bindende advies te stoppen. Hij kan dan wel overstappen naar een andere opleiding. De norm van 28 punten gaat in het studiejaar 1998/99 in.

