Robert van Gulik.
Robert Hans van Gulik (Zutphen, 9 augustus 1910 – Den Haag, 24 september 1967) was een Nederlandse sinoloog, diplomaat en auteur en illustrator van onder andere de Rechter Tie-misdaadromans.
Biografie.
Robert van Gulik bracht een groot deel van zijn jeugd door in Soerabaja en Batavia in het toenmalige Nederlands-Indië. Na terugkeer in Nederland ging hij naar het gymnasium in Nijmegen, waar zijn belangstelling voor vreemde talen en culturen werd aangewakkerd.
Hij studeerde Sanskriet, Chinees en Japans, eerst aan de Universiteit Leiden en later aan de Universiteit Utrecht.
In 1935 promoveerde hij cum laude op een proefschrift over Hayagrīva, "Hayagrīva, the Mantrayānic Aspect of Horse-Cult in China and Japan".
In 1935 in dienst getreden van het Ministerie van Buitenlandse Zaken maakte hij als diplomaat snel carrière. Hij woonde en werkte in onder andere China, India en Libanon. In 1958 werd hij ambassadeur in Kuala Lumpur en in 1965 volgde zijn benoeming tot ambassadeur te Tokio.
Huwelijk met Shui Shifang (Chongqing, 1943)
Hij publiceerde over Chinese inktstenen, schilderkunst, muziek en de gibbon. Zelf beoefende hij de Chinese kalligrafie en speelde hij de guqin, de "qin" (琴). Van zijn wetenschappelijke werken werden zijn studies van het seksuele gedrag in de Chinese oudheid het meest bekend. Zijn wetenschappelijke bijdragen werden erkend door zijn benoeming tot lid van de Koninklijke Nederlandse Akademie van Wetenschappen (KNAW), en een hoogleraarschap te Kuala Lumpur.
Dr. Van Guliks bekendste werken zijn echter de zestien "Rechter Tie" detectives. Deze werden door hem eerst in het Engels geschreven en later door hemzelf naar het Nederlands bewerkt. Ook illustreerde hij deze verhalen zelf met eigen tekeningen in Chinese stijl. Rechter Tie is een historische figuur die leefde in de Tang-dynastie. In de 18e eeuw is al over hem gepubliceerd, "Dee Goong An" (letterlijk: zaken van Rechter Tie), door Van Gulik ten dele vertaald als "Dee Goong An, an Ancient Chinese Detective Story".
Robert van Gulik vertaalde later een van de verhalen uit "Dee Goong An" in het Nederlands ("De vergiftigde bruid"). Daarna spoorde hij bekende detectiveschrijvers aan om verhalen over Rechter Tie te maken. Toen hij niemand daartoe bereid kon vinden, schreef hij zelf een serie.
Van Guliks boeken beschrijven het leven in het China van Rechter Tie tot in de fijnste details.
Van Gulik stierf op 57-jarige leeftijd in Den Haag aan longkanker. Hij was op dat moment ambassadeur van Nederland in Japan.
Straatnaam.
In de gemeente Zutphen is in de wijk Leesten een laan naar hem genoemd, de Robert van Guliklaan.
