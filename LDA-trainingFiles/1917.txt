	'Je hebt zo'n dag nodig om energie te verzamelen'
	'OVER RUST gesproken, ik ben vorige week vader geworden van een zoon, dus veel rust heb ik de afgelopen week niet gehad.
Tijdens belangrijke toernooien wordt de rustdag meestal gebruikt voor een lichte ochtendtraining en de behandeling van kleine blessures. Even naar de fysiotherapeut, beetje laten masseren en verder veel op je bed liggen en proberen te slapen. Je hebt zo'n dag nodig om energie te verzamelen voor de slotfase van het toernooi.
Ik ben niet het type dat eindeloos onder de lakens kan blijven liggen. De kwaliteit van rust vind ik belangrijk. Vroeger kon ik wel een beetje op mijn bed liggen te zappen voor de tv en een tijdschriftje lezen, maar na al die jaren ken je dat stramien wel. Dan stel je hogere eisen.
Het is lekker om er een paar uur helemaal uit te zijn. Wandelen, kranten lezen, of even de stad in. Tijdens de World League-toernooien kregen we daar meestal wel een halve dag de tijd voor. Bas en Mike van de Goor, Guido Grtzen en Richard Schuil gingen bijna altijd mee. Jan Posthuma en Olof van der Meulen bleven meestal op hun kamer muziek draaien. De mooiste trip was naar China, naar de muur en de verboden stad, maar we gingen ook wel eens gewoon een terrasje pakken in Griekenland.
De laatste jaren is het beleid iets soepeler. Je kunt niet de hele week onder dezelfde spanning functioneren, je hebt ook afleiding nodig om tot grote concentratie te komen. Onder Arie Selinger kregen we die ruimte nauwelijks. Dan werd tijdens een rustdag veel meer getraind en gesproken over het finaleweekeinde.
Jaren geleden waren we in Argentini en zouden we met de hele groep een vallei bezoeken. Voor die excursie hadden we een halve dag uitgetrokken. Maar na anderhalf uur vond Arie het welletjes en moest de bus rechtsomkeert maken. We zijn niet eens uit de bus geweest.
Negentig procent van de rustdagen wordt echt met rusten en behandelen doorgebracht. De uitjes zijn uitzonderingen. In Nederland ga ik nog wel eens de stad in om wat kranten te kopen, maar als je bijvoorbeeld in Tokyo bent, stap je een heel andere wereld binnen. Je kent de weg niet, doet veel indrukken op, dat kost te veel energie.'
Tynke Landsmeer

Foto
	Rob Grabert FOTO ARNO LINGERAK

