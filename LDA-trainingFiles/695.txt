	Grenscontrole voldoet bij lange na niet aan afspraken Schengen
	Van onze verslaggever
DEN HAAG
De controle aan de buitengrenzen van Nederland blijft ver achter bij de in Schengen-verband gemaakte afspraken. Dat blijkt uit een donderdag verschenen rapport van de Algemene Rekenkamer over het functioneren van het Nationaal Schengen Informatie Systeem (NSIS), dat in 1995 werd ingevoerd. De Marechausseevereniging meent dat de overheid verantwoordelijk is voor het falen.
De Schengenlanden (Nederland, BelgiÃ«, Luxemburg, Duitsland, Frankijk, Spanje en Portugal) hebben zich verplicht tot het uitvoeren van een grondige controle op vreemdelingen die van buiten de Europese Unie komen. Het NSIS geeft politie en justitie toegang tot opsporingsinformatie uit de andere landen. Het gaat om informatie over gezochte personen, ongewenste vreemdelingen en vermisten, maar ook over gestolen voertuigen, documenten of bankbiljetten.
Uit het onderzoek van de Rekenkamer blijkt dat de marechaussee op Schiphol niet meer dan 22 procent van de passagiers via het NSIS controleert. In delen van Europoort blijft de controle soms geheel achterwege. Alleen op Rotterdam Airport komt de controle (80 procent van de passagiers) in de buurt van de gemaakte afspraken.
De Rekenkamer maakt zich ook zorgen over de beveiliging van de gegevens in het computersysteem. Het NSIS is via het centrale computersysteem in Straatsburg verbonden met computernetwerken in de andere Schengenlanden. De Rekenkamer signaleerde dat computerapparatuur onbeheerd werd achtergelaten, terwijl de verbinding met Straatsburg nog intact was.
Voorts constateert de Rekenkamer dat bij de regionale politiekorpsen, de Immigratie en Naturalisatiedienst (IND) en de landelijke politiediensten nog grote verschillen in het gebruik bestaan. Zo voeren sommige politieregio's geen informatie in over vermissing van minderjarigen, en anderen weer niet over gestolen bankbiljetten.
Staatssecretaris Schmitz van Justitie is geschrokken van het rapport, zei ze gisteren in de Tweede Kamer. Minister Sorgdrager van Justitie en haar collega Voorhoeve van Defensie hebben laten weten het eens te zijn met de conlusies.
De marechausseevereniging meent dat naleving van de Schengen-regels een veel grotere wissel trekt op de marechaussee dan de politiek denkt. Daarom moet er een einde komen aan de reeks van reorganisaties en bezuinigingen, waarschuwt voorzitter Heerts.

