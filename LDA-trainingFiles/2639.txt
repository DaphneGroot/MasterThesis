	'Kunststof kozijnen zijn volledig geaccepteerd'
	Van onze verslaggever
AUGUSTINUSGA
Of de Friezen vaker een kunststof kozijn in hun woning zetten dan een Hollander? 'Nee', verzekert directeur A. de Voogd van Europrofyl in het Friese Augustinusga. 'Wij verkopen juist 80 procent van onze kunststof deur- en raamkozijnen in de Randstad.'
Europrofyl is met een omzet van dertig miljoen de grootste fabrikant van kunststof kozijnen in Nederland. Maandag werd bekend dat het bedrijf in het uiterste oosten van Friesland wordt overgenomen door Rugby Holding in het eveneens in Oost-Friesland gelegen Gorredijk. Rugby onderhandelt nog met de belangrijkste aandeelhouders van Europrofyl, waaronder de Noordelijke Ontwikkelingsmaatschappij.
Rugby Holding is eveneens actief als fabrikant van kunststof deur- en raamkozijnen. 'Maar het overgrote deel van onze productie bestaat nog altijd uit houten deur- en raamkozijnen. Hierin zijn we al veel langer de grootste van Nederland. Na de overname van Europrofyl zijn we ook de grootste fabrikant van kunststof onderdelen', stelt algemeen-directeur J. de Vries tevreden vast.
Volgens De Vries is kunststof als grondstof voor deur- en raamkozijnen in Nederland nu volledig geaccepteerd. 'Ik zal niet zeggen dat de markt spectaculair groeit, maar de markt is wel volwassen geworden. Duurzaamheid en onderhoudsvriendelijkheid zijn niet langer de enige argumenten voor de installatie van kunststof kozijnen. Architecten zien ook vaak esthetische voordelen', aldus de Vries.
Hij schat dat bij renovatieprojecten nu in vier van de tien gevallen gebruik gemaakt van kunststof kozijnen. Bij nieuwbouw ligt dat nog een stuk lager; naar schatting 5 tot 10 procent. 'Maar het zijn ruwe schattingen. Echte cijfers zijn niet voorhanden. In de particuliere markt is er al helemaal geen inzicht.'
Vorig jaar nam Rugby Holding al Transcarbo Kunststof Ramen in Heerlen over. Na de overname van Europrofyl wordt Rugby veruit de grootste aanbieder van kunststof deur- en raamkozijnen in Nederland. 'Maar de markt is erg versnipperd', relativeert De Vries. 'Misschien zullen wij 8  10 procent van de totale markt voor kunststof kozijnen hebben. De rest van de markt is in handen van honderden kleine aanbieders. Soms fabriceren die zelf. Soms importeren ze de materialen.' De Voogd schat dat in Nederland een vijftal bedrijven een omzet in deze markt heeft van meer dan drie miljoen gulden. 'En daarnaast zijn er heel veel kleintjes.'
Ook de markt voor houten kozijnen is volgens De Vries versnipperd. Rugby heeft in Nederland liefst tien dochterbedrijven. Naast Transcarbo is het bedrijf eigenaar van fabrikanten van houten kozijnen als De Vries Kozijnen in Gorredijk, Kegro Deuren in Groesbeek, Van Bruchem Deuren in Zaltbommel, Kuin Kozijnen in Schagen en Zeeland Kozijnen in Axel. Na de overname van Europrofyl zal de omzet op 330 miljoen gulden uitkomen. Het aantal werknemers stijgt tot bijna 1400.
Europrovyl begon 27 jaar geleden met de productie van de plastic producten. Inmiddels vervaardigt het bedrijf per jaar zo'n 20 tot 25 duizend duizend kozijnen. De Voogd constateert evenals De Vries dat kunststof als bouwmateriaal steeds meer wordt geaccepteerd. 'De verkoop verloopt steeds beter.' In 1992 werd Europrofyl verzelfstandigd uit de bouwmaatschappij Haitsma Groep. De regionale participatiemaatschappijen NOM en FPM namen samen met de zittende directie de aandelen over.
Behalve de vestiging in Augustinusga heeft Europrofyl een verkoopkantoor in Utrecht. Na de overname behoudt het bedrijf zijn eigen identiteit. Er zijn geen negatieve gevolgen voor de werknemers en management.
Transcarbo in Heerlen is weliswaar een concurrent van Europrovyl, maar volgens De Voogd overlappen de activiteiten elkaar nauwelijks. 'Wij werken vooral op projectbasis voor woningbouwverenigingen en aannemers. De particuliere markt benaderen wij minder, hoewel daar verandering in begint te komen. Transcarbo richt zich meer op de particuliere sector', aldus De Voogd.
Rugby Holding is zelf een dochter van de Britse beursgenoteerde Rugby Group. Het wereldwijd opererende bedrijf telt twee divisies: n voor cement en n voor deur- en raamkozijnen. In 1988 werd De Vries in Gorredijk overgenomen dat behalve houten deur- en raamkozijnen ook trappen produceert. Na 1990 werden nog acht kleinere bedrijven gekocht.

Foto
	Kozijnen liggen opgestapeld in de fabriek van Europrofyl in Augustinusga. FOTO NORBERT VOSKENS

