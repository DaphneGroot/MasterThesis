	Pas op als je draadjes kun trekken
	Pas op als je draadjes kunt trekken
Seks is moeilijk te plannen. Dus zorg dat je altijd voorbehoedsmiddelen bij de hand hebt. Al slikt het meisje de pil, toch moet je een condoom meenemen, aldus de wijze raad op De eerste keer... en meer, een cd-rom voor 'als je jong bent en wat wilt'.
Alles draait om Karen, Tom, Freddie, Maxie, Charlie en Prof., vrienden die van alles willen weten over de eerste keer seks, over het veranderen van hun lichaam en over voorbehoedsmiddelen.
Zo geeft het onderwerp 'niet zwanger worden' een aantal mogelijkheden hoe zwangerschap te voorkomen. Dat kan met de pil, het spiraal en met het rubber of kapotje. Kies je voor de laatste categorie, gebruik dan alleen geteste merkcondooms waarvan de verpakking onbeschadigd is, waarschuwt de cd. Nog een tip: let op de houdbaarheidsdatum. Het is overigens met condoom net zo lekker en net zo leuk vrijen als zonder condoom, weten de makers van deze cd.
Vrijen zonder voorbehoedsmiddelen als de eisprong plaaatsvindt, is vragen om een zwangerschap. Hoe merk je aan je lichaam dat je in deze periode zit? De ingang van de schede is dan vochtiger. De afscheiding is helder van kleur en je kunt er draadjes van trekken, dat voel je als je het met toiletpapier wilt schoonvegen, legt De eerste keer... uit. Kortom: kun je draden trekken, dan is de alarmfase ingetreden.
In een alfabetisch gerangschikte woordenlijst worden de meest uiteenlopende termen uitgelegd. Fimosis blijkt een vernauwing van de voorhuid van de penis te zijn. Ook zijn er verwijzingen naar literatuur en instanties voor meer informatie en advies, en kunnen er verschillende tests worden gedaan: Wat is je ideale partner? Hoe ben je zelf als vriend of vriendin? Hoe is de relatie met je ouders?
De vrienden die op de cd figureren, hangen rond op het schoolplein. Door een van hen aan te klikken, kom je in zijn of haar kamer terecht. Door voorwerpen aan te klikken, kom je van alles te weten over de persoon. Als je in hun kamer het licht uitklikt, kun je via het raam naar de disco.
En daar moet het dan allemaal gebeuren. Hier kun je proberen twee vrienden aan elkaar te koppelen. Je kunt met een persoon aan de bar gaan zitten en er een ander naast zetten. Er wordt geflirt en soms gaan de vrienden met elkaar mee naar huis.
Zo bekent Tom aan Freddie dat hij graag eens een jongen wil kussen. 'Ben je homofiel dan?' vraagt Freddie. 'Nee hoor, maar meisjes zoenen elkaar toch ook de hele tijd?' Ze gaan met elkaar naar huis, maar daar blijft het dan ook bij. Als je doorklikt, krijg je de melding: het licht blijft aan, synoniem voor 'dat wordt nooit wat tussen die twee'.
Tussen welke twee vrienden het dan wel wat wordt, blijft voorlopig een raadsel. Vragen over verslavingen, school, de ouders, het schrijven van een liefdesbrief zijn probleemloos op te sporen op de cd, maar waar het eigenlijk om gaat, 'de eerste keer', dat blijft een zoekplaatje. Twee paartjes blijken ver te gaan, zo verklapt de brochure, maar ook na langdurig geklooi met De eerste keer... is nog steeds niet onthuld wie dat zijn.
Ellen van den Boomgaard
De eerste keer... en meer. Vanaf twaalf jaar. Uitgeverij Zwijsen. Prijs: ÂŸ 99,50.

