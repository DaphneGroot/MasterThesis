	VN waarschuwen voor honger in ex-Joegoslavie
	Reuter, AP
ROME
In het voormalige Joegoslavië dreigt in het voorjaar een hongersnood als de internationale gemeenschap niet met meer voedselhulp over de brug komt. Ruim twee miljoen mensen kunnen daarvan het slachtoffer worden. De voedselorganisatie van de Verenigde Naties (FAO) maakte dit donderdag in Rome bekend.
De organisatie vreest voor de sociale stabiliteit in Bosnië als zo'n 1,8 miljoen mensen daar geen voedselrantsoenen ontvangen. De hongersnood kan ook honderdduizenden vluchtelingen in Servië en Montenegro treffen. Na het vredesakkoord eind 1995 is de hulp uit het Westen sterk afgenomen.

