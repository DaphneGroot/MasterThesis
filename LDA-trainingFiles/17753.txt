 FREE RECORD NEEMT BELANG IN HOTELBON. 
 AMSTERDAM, Oct 25 (Reuter) - Free Record Shop Holding NV neemt meerderheidsbelang in hotelbon. 
 "Free Record Shop Holding NV heeft overeenstemming bereikt omtrent de vewerving van een belang van 80 procent in ProVentura BV/De Hotelbon," aldus de winkelketen in een persbericht. 
 Free Record Shop verwacht dat de transactie voor het einde van deze maand kan worden afgerond. 
 Volgens het bedrijf streeft De Hotelbon op korte termijn een internationale groei na en was zij in dat kader op zoek naar een sterke partner. Er zullen in de formule geen wijzigingen plaatsvinden en de oprichter/directeur Chris Luken zal de onderneming blijven leiden. 
 Met de Hotelbon kunnen twee personen drie overnachtingen boeken in een hotel voor 75 gulden op voorwaarde dat men daar ook ontbijt en diner tegen betaling gebruikt. 
 De consument kan kiezen uit meer dan 550 hotels, waarvan bijna 260 in Nederland. Verder kan men in Engeland, Duitsland, Belgie, Luxemburg, Oostenrijk, Zwitserland en Frankrijk terecht. 
 Vorig jaar zijn na de introductie door ProVenture meer dan 130.000 bonnen verkocht, hetgeen goed is voor 390.000 overnachtingen door 780.000 mensen. 
 Financiele details van het nemen van het 80 procent belang door Free Record Shop zijn niet bekend gemaakt. 
 (c) Reuters Limited 1996. 
