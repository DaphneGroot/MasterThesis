	Novelle Salinger na vele jaren heruitgegeven
	Van onze verslaggever
AMSTERDAM
De novelle Hapworth 16, 1924 is het eerste boek van J.D. Salinger dat in 34 jaar het licht zal zien. Salinger schreef de novelle voor het magazine The New Yorker, waarin de tekst in 1965 verscheen. De Amerikaanse schrijver besloot nadien niet meer te publiceren.
Het boek, dat in het tijdschrift indertijd 81 pagina's besloeg, verschijnt in maart bij Orchises Press, een kleine uitgeverij in Alexandria.
Salinger, 78 jaar oud, is de schrijver van The Catcher in the Rye, Franny and Zooey en Raise high the roof beam. Hij leidt al jaren een zeer teruggetrokken leven op zijn landgoed in New Hampshire en is bereid aandacht voor zijn persoon tot bij de rechter te bestrijden. Zo deed hij onlangs de oprichter van een aan zijn werk gewijd Internet-site een proces aan.
De novelle heeft de vorm van een brief van Seymour Glass aan zijn familie. Seymour speelt ook in ander werk van de schrijver een belangrijke rol.


