Carson City (Nevada).
Carson City, officieel de Consolidated Municipality of Carson City, is een onafhankelijke stad en de hoofdstad van de Amerikaanse staat Nevada. Carson City wordt voor verschillende doeleinden beschouwd als equivalent aan een county.
Carson City ligt in het westen van de staat, in een Basin and Range-vallei ten oosten van de Carson Range. Aan de overzijde van de Carson Range ligt Lake Tahoe, een groot bergmeer en een belangrijke toeristische trekpleister. Carson City ligt zo'n 50 kilometer ten zuiden van Reno.
De stad is gesticht in 1851 in de tijd dat de mijnbouw in Nevada floreerde. In het geval van Carson City betrof dat de inmiddels uitgeputte zilvermijnen. De stad werd genoemd naar de ontdekkingsreiziger Kit Carson. Carson City was tot 1969 de hoofdplaats van Ormsby County, maar de twee entiteiten zijn sindsdien samengegaan. Daardoor omvat Carson City niet enkel de stadskern, maar ook het gebergte ten oosten en ten westen ervan. Er wonen zo'n 55.000 mensen in Carson City en zijn buitenwijken.
Demografie.
Volgens de volkstelling door het United States Census Bureau woonden er in 2010 55.274 mensen in Carson City en telde de stad 20.171 huishoudens en 13.252 gezinnen. De etnische samenstelling van de bevolking was als volgt: 81,1% blanken, 2,4% indianen, 2,1% Aziatische Amerikanen, 1,9% Afro-Amerikanen en 0,2% afkomstig van de eilanden in de Stille Oceaan. Verder gaf 9,4% aan tot een ander 'ras' te behoren en 2,9% tot meer dan een ras te behoren. Van de gehele bevolking identificeerde 21% zichzelf als hispanic of latino.
