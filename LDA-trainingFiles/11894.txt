Utopia (boek).
Houtsnede van Ambrosius Holbein uit de editie van 1518
Utopia ("De Optimo Reipublicae Statu deque Nova Insula Utopia") is een boek van de Engelse humanist Thomas More, waarin hij een ideale staat beschrijft. More schreef het boek in het Latijn. De eerste druk verscheen in 1516 in Leuven, bij Dirk Martens, een drukker afkomstig uit Aalst. De eerste vertaling in het Nederlands verscheen in 1553 bij de Antwerpse uitgever Hans de Laet. De nieuwste Nederlandse vertaling is die van Paul Silverentand, in 2008 gepubliceerd door Athenaeum - Polak & Van Gennep met een nawoord van Marja Brouwers.
Thomas More was in zijn tijd een van de belangrijkste politici, een groot humanist en buitengewoon geleerd. Zijn boek Utopia, waarin hij zijn mening weergaf over het economische en politieke bestel van het toenmalige Engeland, maakte hem beroemd. Uit onvrede met zijn eigen land verzon hij een heilstaat, die sterk doet denken aan het latere socialisme en communisme.
De inhoud.
Utopia bestaat uit twee boeken. Het is geschreven in dialoogvorm tussen de auteur en Raphaël Hythlodaeus, een denkbeeldige reiziger die veel vreemde landen heeft bezocht.
Eerste boek.
Het eerste boek is een kritiek. Het beschrijft het Engelse leven aan het begin van de zestiende eeuw. Tirannie en corruptie tieren welig. De kern van alle kwaad is het misbruik van privébezit van land, dat leidt tot uitbuiting door grootgrondbezitters van de massa arme mensen, hetgeen weer tot toenemende criminaliteit leidt.
Tweede boek.
In het tweede boek wordt het tegenovergestelde tafereel uitgebeeld. Er is een ideaal, denkbeeldig eiland. Overheersing en luxe zijn afgeschaft, privébezit van land is er niet.
More schetst alle ernstige misstanden van zijn tijd, de religieuze, sociale en politieke, en op een filosofische manier overweegt hij een oplossing. Hij doet dat op een manier waarin hij zijn tijdgenoten ver vooruit was. De inwoners van Utopia zijn een ideaalbeeld. Zij zijn niet bedoeld om in de alledaagse wereld te leven.
More heeft zijn Utopia nooit bedoeld als in de praktijk toepasbaar. Zijn werk is een sociale satire en geen modelvoorbeeld.
