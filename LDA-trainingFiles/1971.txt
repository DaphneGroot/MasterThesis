	O shit, daar ligt Gerrit de Vries weer op de weg
	Van onze verslaggever
Bart Jungmann
 IEPER
Naast het bed ligt zijn helm, drie barsten erin en bloedsporen erop. In het bed ligt de coureur zelf en je moet even goed kijken om te zien dat het Gerrit de Vries is.
Gezicht en armen zijn bont en blauw, boven het rechteroog een groot verband. 'Net Robert de Niro in Raging Bull', zegt zijn vrouw die donderdagmiddag bij hem op bezoek is. 'De benen zijn ongeschonden, dat is het belangrijkste', antwoordt haar man.
Op de tweede dag van de Driedaagse van De Panne is Gerrit de Vries onderuit gegaan. Hij had net ploegmaat Axel Merckx naar voren geloodst en zat achterin het peloton toen dat van de Kemmelberg naar beneden denderde. 'Er lagen er al een paar op de weg. Ik kon geen kant meer op.'
Gerrit de Vries dacht maar n ding toen hij zich bij hen gevoegd had: 'O shit, daar lig ik weer.' De 29-jarige werknemer van het Italiaanse Polti heeft een verleden vol brokken. In 1992 brak hij zijn bekken bij een valpartij in de Tour. Twee jaar geleden liep hij een schedelbasisfractuur op toen hij in een trainingsritje onderuit ging. 'Vergeleken daarmee valt het nu eigenlijk wel mee.'
Misschien dat hij er daarom zo monter bij ligt op de afdeling Intensieve Zorg van de Kliniek van de Zwarte Zusters in het Belgische Ieper. De kaak en de linker oogkas zijn gebroken. Het voorhoofd is gekneusd en verwond en wordt bijeen gehouden door dertig hechtingen.
Galgenhumor en fanatisme houden de moed erin. 'Over twee weken fiets ik weer.' De voorjaarsklassiekers gaan aan zijn neus voorbij, maar de voorbereiding op de Tour hoeft geen gevaar te lopen.
De Vries was niet het enige slachtoffer van de valpartij. Twee ziekenauto's reden volgestapeld naar twee ziekenhuizen in Ieper. Hendrik Redant en Andrea Chiurato braken een elleboog, Ivan Luna heeft breuken in duim, pols en hand, Mario Bruseghin kwam er met een gebroken pols van af en Caspar van der Meer van de Foreldorado-ploeg wordt behandeld aan een pijnlijke lies, waarvan de oorzaak nog onduidelijk is.
Over de oorzaak van de valpartij lopen de lezingen uiteen. Volgens de een stond de Zweedse renner Backstedt met een gebroken frame in de weg, volgens de ander is een bidon uit de houder gesprongen, waardoor de kasseien glibberig werden.
De Vries: 'Het maakt me ook niet zoveel uit hoe het gebeurd is. Het is gewoon onhandigheid. Er is er n bang, die wordt houterig en dan rijdt de rest daarop in. Het is toch ook belachelijk dat er in zo'n kleine koers tweehonderd renners al meteen in het begin over die bergjes heen moeten. Iedereen is dan nog fris.'
Uitgerekend De Vries had de Italiaanse collega's, onwetend van de krappe klimmetjes in de Vlaamse Ardennen, nog gewaarschuwd: zorg dat je van voren zitten en niet remmen. 'Want als je gaat remmen, heb je het zitten.' En nu zit hij zelf met de gebakken peren.
Het wielrennen wordt er niet leuker op, vindt Gerrit de Vries. 'Er wordt niks meer aangegeven. Zelfs als er een rotonde aan komt, word je niet gewaarschuwd.' Als alles het weer doet in zijn lichaam wil hij nog n seizoen fietsen. Hij heeft er dan tien jaar professioneel fietsen op zitten. 'Dan is het mooi geweest.'
Zijn vrouw onderwerpt bij die woorden de helm aan een tweede inspectie. Normaal draagt haar Gerrit een ouderwetse 'worstenhelm'. Maar maandagavond zag hij op televisie een programa over comapatinten. Daarna zat de schrik er zo in dat hij voor de eigentijdse versie van hoofdbescherming koos. Nelleke: 'Volgens de dokter had hij het zonder die helm niet overleefd.'

