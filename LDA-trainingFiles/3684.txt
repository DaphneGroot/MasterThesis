	De vergeten betekenis van sikkepit
	FRISBIES ONTLENEN hun naam aan de bakblikken van de Amerikaanse taartjesbakker Frisbee. Sprits komt van het Duitse spritzen, omdat het deeg met een spuitzak op de bakplaat werd gespoten. Elstar-appels heten naar kweker Arie Schaap uit Elst. Bonsai is Japans voor 'kweken op een dienblad', en de vergeten betekenis van sikkepit is 'geitenkeutel'.
In zijn Etymologisch woordenboek voor beginners, dat met zijn harde kaft en heldere typografie opvallend fraai is uitgegeven, vertelt neerlandicus Gerbrand Bakker van elfhonderd woorden waar ze vandaan komen en wat ze vroeger betekenden. De selectie is betrekkelijk willekeurig: hij koos de woorden waarover hij een aardig verhaal kon vertellen.
Anders dan andere populaire boeken over etymologie, zoals die van Marlies Philippa en Ewoud Sanders, is Bakkers woordenboek bedoeld voor lezers vanaf de hoogste klassen van de basisschool. Daardoor is het een originele aanvulling op andere woordenboeken voor een jonger publiek, zoals Van Dale's Basiswoordenboek.
In een eenvoudige, aansprekende stijl laat Bakker zien dat vlak onder de oppervlakte van alledaagse woorden een geschiedenis van eeuwen te vinden is. Over fiscus (een 'ander woord voor belastingen of de belastingdienst') schrijft hij: 'De belastingdienst zorgt ervoor dat een gedeelte van het geld dat je verdient bij de overheid terechtkomt. Tegenwoordig gaat dat allemaal via de bank. Maar ooit ging het anders. Het woord komt uit het Latijn. Bij de oude Romeinen betekende fiscus ''mandje''. De medewerkers van de Romeinse belastingdienst haalden de belasting dus huis aan huis in een mandje op. De belasting kon van alles zijn: graan, potten en pannen, juwelen, noem maar op.'
Een enkele keer dist Bakker oudbakken gegevens op. Fiets komt niet van vlocipde, maar - zo heeft Ewoud Sanders inmiddels achterhaald - van het dialectwoord vietsen, 'snel bewegen'. En het verhaal dat Assepoesters glazen muiltje op een vertaalfout berust, is zelf een sprookje. Volgens Bakker droeg de Franse Assepoester pantoufles de vair, muiltjes van bont. Een Nederlandse vertaler verstond pantoufles de verre en maakte er glazen muiltjes van. Maar ook in de Franse sprookjes van Perrault en in oudere versies waren de muiltjes al van glas - de zogenaamde vertaalfout is een etymologisch broodje aap.
Het minst bevredigende deel van het boek is de inleiding, die summier en voor lezers zonder taalkundige achtergrond verwarrend is. Reconstructies van woorden in verloren gegane talen zoals het Indo-Europees geven niet de manier weer waarop die woorden werden geschreven, zoals Bakker vertelt, maar waarop ze werden uitgesproken.
Ook lijkt de inleiding het misverstand aan te moedigen dat etymologie (waarin het Griekse etumon, 'het ware' schuilgaat) de ware betekenis van woorden onthult.
Zo is 'de geliefde' volgens Bakker 'de werkelijke betekenis' van David en betekent concert 'eigenlijk' 'samen ergens moeite voor doen'. Gelukkig relativeert hij dat in het woordenboek zelf. Zo komt chirurg van cheirourgos, iemand die handenarbeid verricht. Bakker: 'Je zou net zo goed stratenmakers of timmermannen chirurgen kunnen noemen: zij werken immers ook met hun handen.'
Hij gooit de kont tegen de krib, hij roeit tegen de stroom op, hij is een jantje contrarie, hij is in de contramine, hij komt altijd met maren aan. Enzovoort. Hoeveel manieren zijn er nog meer om te zeggen dat iemand dwarsligt? Tientallen: ze zijn allemaal opgenomen in het Idioticon van de persoonlijkheid, het zonderlinge product van een kruising tussen taalkunde en psychologie.
Achter de duistere titel (doorgaans is een idioticon een dialectwoordenboek) gaat een synoniemenwoordenboek schuil, dat in zijn geheel gewijd is aan karaktereigenschappen. Het is dus een aanvulling op Het juiste woord van wijlen L. Brouwers, waarin het gehele universum was gevangen in precies duizend categorien, van 'het zijn' tot 'allerlei tempels'.
Brouwers zou zijn vingers aflikken bij het zien van het idioticon, waarin de psychologen Mien Doddema-Winsemius en Boele de Raad alles wat je over iemands karakter kunt beweren, indelen in honderd vakjes, die terug te voeren zijn op niet meer dan vijf basiseigenschappen.
Die vijf staan bij persoonlijkheidsonderzoekers bekend als de Big Five: extraversie, vriendelijkheid, zorgvuldigheid, emotionele stabiliteit en intellectuele autonomie. Ze zijn allemaal tweepolig: tegenover extravert staat introvert, tegenover vriendelijk onvriendelijk, en zo verder.
Door deze tien eigenschappen met elkaar te mengen, ontstaat een schema met honderd vakjes, 'het periodiek systeem van persoonlijkheidseigenschappen'. Iemand die extravert is en daarbij vriendelijk, vertoont bijvoorbeeld de eigenschappen opgewekt, gezellig en joviaal. vriendelijkheid, aangelengd met zorgvuldigheid, levert eigenschappen op als zorgzaam en beleefd.
In dit periodiek systeem verwerkten de auteurs de duizenden woorden voor karaktereigenschappen die ze aantroffen in de Dikke Van Dale en in een databank voor taalkundigen. Het resultaat is verbluffend, het praktische nut twijfelachtig. Wie heeft iets aan de tientallen varianten op onnozel, waaronder onalledaagse woorden als loborig, kiekenhoofd, setepelul, oostenrijker en ropvogel? Hun betekenis moet vooral blijken uit de plaats van een woord; alleen bij de zeer obscure woorden staat meer uitleg ('stroopsoldaat: iemand die altijd doet wat de baas zegt om er beter van te worden').
Voor psychologen demonstreert de elegante indeling van het idioticon de bruikbaarheid van het Big Five-model. Toch zullen zij voor de beoordeling van sollicitanten en mensen in psychische nood meer hebben aan de persoonlijkheidsvragenlijsten die volgens de inleiding in ontwikkeling zijn.
Voor schrijvers, vertalers en taalkundigen is het idioticon een onverwachte aanvulling op Het juiste woord. Alle anderen kunnen zich ermee verbazen over de rijkdom van onze taal. En over de kwaadaardigheid ervan: de negatieve woorden zijn veruit in de meerderheid. Er zijn veel meer manieren om te zeggen dat iemand leugenachtig en hatelijk is, dan eerlijk en vriendelijk. Kennelijk praten we het liefste over het slechte in de mens.
Peter Burger
Gerbrand Bakker: Etymologisch woordenboek voor beginners - Of hoe het mannetje mannequin werd. . .
Piramide; 263 pagina's;  39,90.
ISBN 90 245 2480 6.
Mien Doddema-Winsemius & Boele de Raad: Idioticon van de persoonlijkheid - Het karakteristieke vocabulaire van het spreken over mensen.
Nieuwezijds; 173 pagina's;  34,50.
ISBN 90 5712 019 4.

