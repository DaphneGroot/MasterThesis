Electro (muziekstijl).
Electro is een muziekstijl die valt onder de meer algemene noemer elektronische muziek.
Het is oorspronkelijk een stijl die ontstaan is aan het eind van de jaren 1960. Groepen als het Duitse Can waren de pioniers van het genre, toen nog "Krautrock" genaamd. Maar de bekende droge elektronische sound van electro ligt bij de Duitse groep Kraftwerk en ook het Japanse Yellow Magic Orchestra in het begin en midden van de jaren 1970.
De naam Electro is waarschijnlijk afkomstig uit Japan als variant en nieuw gedefinieerd hokje voor de Duitse benaming voor elektronische muziek, "elektrischen Klangmusik," dit was eigenlijk de brede benaming voor het genre.
Het bekendste subgenre Electro Funk wordt vaak ook gewoon bij Electro gerekend. Electro Funk zou een afkorting zijn van "electronic funk". Het subgenre is mengeling van Duitse/Japanse electromuziek met Amerikaanse funk. Begin jaren 1980 was deze sound enorm populair. De Electro Funk uit die tijd ging hand in hand met de breakdancerage. Bekende artiesten uit die tijd zijn Afrika Bambaataa ("Planet Rock", 1982), Egyptian Lover, Newcleus, Man Parrish en Cybotron, een project met onder andere technopionier Juan Atkins. De energiekere Electro of Electro Funk met invloeden van de Disco/New Wave met Hiphop wordt vaak geduid als Electro Boogie.
Het electrogeluid wordt getypeerd door de prominente aanwezigheid van oude drumcomputers zoals de Roland TR-808 en Roland TR-909. Een ander typerend element is het robotachtige stemgeluid dat wordt vervormd door een vocoder.
Substijlen van electro zijn electro hop, Miami Bass, freestyle, techno bass, ghettotech en breakdancemuziek (Electro Boogie). Het genre heeft ook een enorme invloed gehad op techno en breakbeat.
Electro trekt in de jaren na de eeuwwisseling weer veel aandacht met artiesten als Anthony Rother en DMX Krew en dj's als Dave Clarke. De populaire nieuwe scène electroclash mengt electro met new wave en synthpop. Onder meer Fischerspooner, Miss Kittin, Felix Da Housecat, Vitalic en het Belgische Vive la Fête zijn bekende electroclashartiesten.
Momenteel wordt de term electro ook veel gebruikt voor elektronische bands binnen de new wave/gothic scene (variërend van de toegankelijke futurepop van VNV Nation, over de meer duistere EBM tot de hellectro van Hocico).
De bekendste Nederlandse electroartiest is I-F (Inter-Ference), een pseudoniem voor de Haagse dj/producer Ference van der Sluijs. Zijn electroklassieker "Space Invaders Are Smoking Grass" (1997) wordt gerekend tot en van de eerste electroclashnummers, hoewel het gewoon electro is.
