	Musea in Groningen en Rotterdam druk bezocht
	Van onze verslaggever
AMSTERDAM
Het Groninger Museum en het Boymans van Beuningen in Rotterdam hebben allebei een topjaar achter de rug. Het Groninger Museum telde 305 duizend bezoekers, ruim honderdduizend meer dan waar op was gerekend. Het Boymans zag het bezoekersaantal met 38 procent stijgen tot 296 duizend.
Het Rotterdamse museum schrijft de groei toe aan de bijzondere expositie De schatten van de Tsaar. Verder profiteerde het Boymans van de Vermeertentoonstelling in het Haagse Mauritshuis. 'Op de heen- en terugweg deden veel Franse en Belgische cultuurminnaars Boymans nog even aan', meldt een woordvoerder.
Het Groninger Museum is uitgegroeid tot de belangrijkste toeristische trekpleister van de stad. Het grootste deel van de bezoekers komt vanuit het westen speciaal naar Groningen voor het door een Italiaanse architect ontworpen museum.

