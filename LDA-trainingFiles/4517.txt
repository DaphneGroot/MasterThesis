	Herinneringen aan Havana
	De Biennale van Havana is in Nederland alsook in de rest van Europa geruisloos voorbijgegaan. Onze aandacht gaat nog steeds niet uit naar een Biennale die zich afspeelt in een 'ver' Midden-Amerikaans land, met vooral niet-westerse kunstenaars als deelnemers. Kunst-die-ertoe-doet vindt plaats in Kassel, Veneti, Munster, Lyon of New York. Denken wij.
Tegen dit vooroordeel heeft Els van der Plas, oprichtster van de Gate Foundation, zich altijd teweer gesteld. In het eigen pand, eerst aan de Herengracht en nu aan de Keizersgracht, organiseerde zij tentoonstellingen met hedendaagse westerse en niet-westerse kunstenaars. In Afrika, Indonesi en, afgelopen maanden in Havana, zette zij met hulp van buitenlandse curatoren workshops op. Een selecte weerslag van die laatste workshop is nu te zien in de tentoonstellingsruimte. Vier van de negentien deelnemers aan de workshop nodigde Van der Plas uit voor wat tevens haar afscheidstentoonstelling in Amsterdam is. Zij is inmiddels voorzitter geworden van het nieuwe, op multi-culturele samenwerking gerichte Prins Claus Fonds.
De tentoonstelling in Amsterdam is een herinnering aan Havana. Een dia-projector in de gang toont hoe spierwitte schommels een spoor door een bos trekken (Remy Jungerman), hoe een fort van steen verdrinkt in het stijgende modderwater van een rivier (Richard Harris), hoe lakens met dromen worden beschreven (Sonia Boyce), hoe vlak land verandert in een berg (Laura Hamilton). De installaties in Havana zijn afgebroken, of - zoals in het geval van Harris - weggespoeld.
In de tentoonstellingsruimte hangt het destillaat van deze in situ gemaakte kunstwerken: foto's, tekeningen, teksten en schommels. De scheiding der geesten tekent zich duidelijk af: er is werk dat alleen op herinneringen drijft en werk dat zich een autonome status heeft verworven buiten de plek van concipiring op Cuba.
Het eerste is het geval bij het werk van de in 1993 aan de Rietveld afgestudeerde, uit Suriname afkomstige Remy Jungerman. Jungerman toont letterlijk een 'stilgezet moment van een ritueel dat plaats heeft gevonden'. Behalve vier spierwitte 'bospad'-schommels, hing Jungerman plastic zakken aan de muur, die hij in Havana gevuld had met wat hij om zich heen vond: een katapult, een zilver geschilderd neppistooltje, stukken touw en afval. Boven deze zakken bevestigde Jungerman met bloedrode spelden zijn signatuur aan de muur: een platgereden kikker van zwart papier. Behalve dat deze assemblage weinig consistent is, blijkt uit de dia's op de gang dat het werk in het echt veel mysterieuzer en
sprookjesachtiger was dan nu in de Gate Foundation te zien is.
Anders is dat bij de teksten die de Britse Sonia Boyce op grote vellen papier aan de muren nagelde. De teksten zijn haar dromen die ze in Havana op lakens schreef. Hoewel niets zo vervelend is als mensen die hun dromen vertellen, zijn deze dromen van een hoog literair gehalte. Boyce slaagt erin hun zeggingskracht te vergroten door de teksten op een tekenachtige manier op papier over te brengen. Om hiervan te genieten hoeft niemand in Havana te zijn geweest.
LtB
Soroa: met Sonia Boyce, Richard Harris, Remy Jungerman, Laura Hamilton. T/m 19 sept. Gate Foundation, Keizersgracht 613, Amsterdam. Ma t/m vr 10-17u.

Foto
	Geschreven droom van Sonia Boyce. FOTO MARCEL MOLLE - DE VOLKSKRANT

