	Radoejev wil doorgaan met oorlog Rusland
	Van onze correspondent
Bert Lanting

MOSKOU
Salman Radoejev, een van de Tsjetsjeense guerrilla-leiders, heeft gisteren laten weten dat zijn strijders de oorlog tegen Rusland zullen voortzetten.

Radoejev, wiens mannen vorig jaar honderden burgers gijzelden in Dagestan, zei dat hij zich niet zal neerleggen bij het gezag van de gematigde generaal Aslan Maschadov, die zondag de presidentsverkiezingen in Tsjetsjenië won.
In zijn hoofdkwartier Gjoerdali zei Radoejev dat hij nieuwe terreuracties tegen Rusland voorbereidt. 'Zeker drie Russische steden moeten in de as gelegd worden', zei hij. 'Zolang Moskou onze politieke onafhankelijkheid niet erkent, zal Rusland onze vijand blijven'.
De guerrilla-commandant en zijn volgelingen beweren dat de eerste president van Tsjetsjenië, Dzjochar Doedajev, die vorig jaar door een Russische raket werd gedood, nog steeds leeft.
Daarom is Radoejev niet bereid Maschadov te erkennen als nieuwe president. 'Ik gehoorzaam alleen Allah en Dzjochar Doedajev; de vrijheidsstrijd gaat door', zo zei hij.
Radoejev, die nu hoog op de lijst van meest gezochte misdadigers staat in Rusland, vernederde de Russische autoriteiten vorig jaar door met een deel van zijn strijders en een groep gijzelaars uit Dagestan te ontsnappen. Toch is zijn reputatie in Tsjetsjenië omstreden en het is dan ook de vraag of Maschadov zijn rebelse houding lang zal tolereren.
Afgelopen jaar werd de guerrilla-commandant al het slachtoffer van een aanslag, waarbij hij zwaar gewond raakte.
Radoejev is fel gekant tegen verdere onderhandelingen met Moskou, die volgens Russische zegslieden eind volgende maand moeten beginnen na de inhuldiging van Maschadov als president van Tsjetsjenië. Moskou is zeer ingenomen met de verkiezing van Maschadov, die in de oorlog weliswaar het bevel voerde over de Tsjetsjeense troepen, maar later aantoonde dat hij ook bereid is onderhandelingen te voeren.
Tot nog toe heeft Maschadov echter laten weten dat hij zal aandringen op volledige onafhankelijkheid voor de Kaukasusrepubliek. De 45-jarige Tsjetsjeense leider beloofde gisteren de besprekingen met Moskou te hervatten over erkenning van de Tsjetsjeense soevereiniteit en over Russische vergoeding van de oorlogsschade. Maar volgens Rusland valt alleen te praten over een status van vergaande autonomie binnen de Russische Federatie.
De secretaris van de Russische veiligheidsraad, Ivan Rybkin, zei gisteren dat Moskou niet bereid is de controle over het luchtruim boven Tsjetsjenië uit handen te geven. De Russische autoriteiten zijn bang dat de luchthaven bij de Tsjetsjeense hoofdstad Grozny een doorgangshaven zal worden voor allerlei smokkelwaar naar Rusland.

Foto
	Aanhangers van de nieuwe Tsjetsjeense president Maschadov vieren diens overwinning in de race om het Tsjetsjeens leiderschap, die woensdag door de kiescommissie officieel werd erkend. FOTO EPA

