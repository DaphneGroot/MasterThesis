Bpost.
Voertuigen van "De Post". Deze voertuigen dragen nog het vorige logo.
Bpost is het postbedrijf van België. Het bedrijf was voor de naamsverandering in september 2010 bekend als "De Post" (In de Franse Gemeenschap "La Poste", in de Duitstalige Gemeenschap "Die Post"). De nieuwe naam, bpost, past beter in een internationale context en moet de banden met het thuisland, België, extra in de verf zetten. De hoofdzetel van bpost is gelegen op het Muntplein in Brussel (België).
Activiteiten.
Bpost is de leidende postoperator in België met een breed scala aan postale en aanverwante diensten. Het bedrijf staat vooral in voor de ophaling, de sortering, het transport en de bestelling van brieven en pakjes. Elke dag, behalve op zater-, zon- en feestdagen, komen postbodes langs bij elke brievenbus in het hele land en worden 12 miljoen poststukken behandeld. Net als andere postbedrijven kampt bpost echter met een sterke terugval in het aantal bezorgde brieven, dat slechts deels wordt gecompenseerd door de volumestijging bij de pakketten. Het aantal postkantoren is sinds 2010 redelijk op peil gebleven, maar het aantal werknemers is wel fors gedaald. Mede door kostenbesparingen slaagt het bedrijf erin de meeste jaren met winst af te sluiten.
Bpost bank, een joint venture van bpost (50%) en BNP Paribas Fortis (50%), biedt van haar kant een assortiment van bank- en verzekeringsproducten aan.
Geschiedenis.
In 1830 werden de Belgische Posterijen een staatsdienst onder de naam "Direction Générale des Postes" of ook wel "Les Postes". In 1884 veranderde de naam in "Ministerie van Verkeerswezen - Directie van Posterijen". In 1937 werd dit "Administratie van de Post - Administration de la Poste" en in 1971-1972 "Regie der Posterijen - Régie des Postes". In 1992 veranderde de naam in "De Post - La Poste - Die Post". Sinds 17 juni 2010 wordt de naam "bpost" gebruikt.
Sinds 17 maart 2000 is het bedrijf verzelfstandigd. De federale overheid sloot beheerscontracten af met bpost over het dienstverleningsniveau.
De Belgische overheid, het consortium van Post Danmark A/S en CVC Capital Partners Limited en bpost van publiek recht brachten op 17 januari 2006 een strategisch partnerschap tot stand om te werken aan een verdere modernisering van het bedrijf. In 2006 gingen ook de nieuwe sorteercentra Gent X, Charleroi X, Antwerpen X en Luik X van start. Het bestaande Brussel X werd vernieuwd. De nieuwe sorteercentra vertegenwoordigden met 200 miljoen euro de grootste investering van De Post ooit.
Op 16 december 2013 werd bekend dat CVC Capital Partners minder dan 3% van de aandelen bezat. In maart 2014 werd het aandeel al opgenomen in de BEL 20-beursindex.
In december 2015 keurde de plenaire Kamer een wetsontwerp goed dat aan de Belgische Staat toestond een deel van zijn aandelen in bpost en Proximus te verkopen. Er werd geen benedengrens gesteld. Volgens dezelfde wet is, zodra de deelneming van de overheid in het kapitaal zakt tot lager dan 50% plus één aandeel, bpost niet langer een autonoom overheidsbedrijf, maar wordt het een naamloze vennootschap van privaatrecht.
Fusiepoging met PostNL.
In mei 2016 poogde bpost het Nederlandse PostNL over te nemen, maar zonder resultaat. In oktober 2016 deed bpost een nieuwe poging met betere voorwaarden voor PostNL om nu wel tot een overeenkomst te komen. Een fusie van de twee zou leiden tot het op drie na grootste postbedrijf van Europa. Volgens bpost leverde het samengaan 3.600 nieuwe banen op, min of meer gelijk verdeeld over België en Nederland. Het Belgische postbedrijf wilde de overname voor de helft in contanten en de helft in eigen aandelen betalen. Als grootaandeelhouder zou de Belgische staat zijn fiat moeten geven en het meerderheidsbelang verliezen.
Overname Dynagroup.
Tegelijkertijd met de overnamepoging van het Nederlandse PostNL voerde bpost ook overnamegesprekken met Dynagroup, gevestigd in Sittard. Dynagroup is sinds 1 januari 2017 onderdeel van bpost. De belangstelling van bpost betrof vooral Dynalogic, de transportonderneming van de groep.
