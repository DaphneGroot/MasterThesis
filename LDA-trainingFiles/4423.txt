	Donderslagen die lang narommelen
	AL ENKELE decennia morrelen Nederlandse muzikanten aan de grenzen tussen 'jazz' en 'klassieke muziek'. Dat de scheidslijnen minder onverbiddelijk zijn dan ze lijken, bewijst niet alleen hun muziek, maar wordt ook heel praktisch aangetoond in de door muzikanten zelf georganiseerde concerten.
De jazzsaxofonist en componist Theo Loevendie was in de jaren zestig een van de pioniers. Hij organiseerde de legendarische Stamp-concerten in Amsterdam, waarin improvisatie en compositie in ludieke sixtiesstijl samengingen. In het daaropvolgende decennium begonnen Maarten Altena en Michel Waisvisz hun Claxon-festival, en in de jaren negentig wordt de traditie voortgezet door Thunderclaps en Rumori. Beide concertseries hebben gemeen dat ze zijn opgezet door muzikanten, en jazz-improvisatie zonder poeha combineren met moderne gecomponeerde muziek.
Thunderclaps in het Haagse Korzo Theater wijkt het sterkst af van de concertconventies. Een prominent in de zaal geplaatste bar breekt met de teneur van 'ernstig' concertbezoek, dj's dragen zorg voor trendy intermezzo's uit de platenkoffer, en uit de opbouw van de avond spreekt de snelle geest van de zapcultuur, met korte bijdragen uit alle windstreken - van de muziek van Mauricio Kagel tot boventoonzang uit Siberi.
Rumori in het Amsterdamse Frascati is meer ingetogen. De concerten vragen een geconcentreerd publiek, dat Stockhausen, saxofonist Steve Lacy en het 'documentair orkest' The Beau Hunks ook zonder vrolijke extra's op waarde schat.
Beide festivals hebben een bloemlezing uit de afgelopen seizoenen uitgebracht op cd. The Thunderclaps CD is het bontst, in overeenstemming met de rumoerige avonden in Korzo. De live-cd opent met een jolige conversatie tussen de gitaristen Derek Bailey en Eugene Chadbourne, die al plinkend en plonkend het moment uitstellen dat ze wrkelijk gaan spelen. 'Well, that was a piece', zegt Bailey droogjes, 'maybe you should give us a round of applause.'
Met live-uitvoeringen van onder andere Charles Ives' Study no. 20, een improvisatietrio met de virtuoos schurende en knarsende saxofonist Luc Houtkamp, Huib Emmers daverende The Twist voor live-elektronica, en een slim gitaarstuk annex hoorspel van Peter Cusack rommelt deze Thunderclap nog lang na; niet alleen leuk voor wie er bij was.
De Rumori-cd is met tien live-stukken even rijkgeschakeerd, maar het panorama van grote namen en debuten heeft een net iets serieuzere toets. De cd opent met een bandcompositie van Xenakis (Concrte PH), en stoomt zonder inzinkingen door naar een bevrijdend eindpunt: het uitbundige duo van slagwerker Han Bennink en gitarist Marc Ribot. Onderweg passeren Morton Feldman, een klankgedicht door Jaap Blonk, het Maarten Altena Ensemble, een spookachtige solo op de Japanse biwa, en een explosief slagwerkstuk van Per Nrgard. Han Bennink zet het slot in door een alarmbel te luiden: wakker worden!
Het op 'oude stijl' gerichte Jazz Festival Breda, dat eveneens met een eigen cd terugkijkt op het vorige jaar, wordt om zijn ambiance van Brabantse gezelligheid door 'serieuze' liefhebbers vaak genegeerd, maar wie verder kijkt dan de bierkraampjes en strooien hoedjes kan ook in Breda mooie ontdekkingen doen.
Elk jaar weet het festival wel enkele Amerikaanse veteranen te boeken die je nergens anders hoort. In 1996 was dat bovenal Al Gallodoro. Deze 83-jarige saxofoonduivel, die in de jaren dertig Pavarotti-achtige gages kon vragen, speelde in mei 1996 voor het eerst in Nederland.
In Wabash Blues en Out of Nowhere geeft hij, begeleid door The Beau Hunks Saxtette, een ontroerend vitaal staaltje van vooroorlogse saxofoontechniek, compleet met de ijselijke fluittonen en andere kunstige effecten die onder saxofonisten in 'the jazz age' bon ton waren, en die voor de sax-avant-gardisten van nu nog even actueel zijn.
Luc Houtkamp op Thunderclaps, The Beau Hunks in Rumori, en Gallodoro in Breda: ook tussen de Nederlandse festivals zijn de grenzen minder logisch dan ze lijken.
Erik van den Berg
The Thunderclaps CD. The Field Recordings 3, X-Or (Bestellen: 020-675.6350).
Rumori 1995-1996. Rumori CD 9596 (Bestellen: 020-694.5667).
Jazz Festival Breda 1996. Feel the Jazz CD 39 (Bestellen: 076-521.4778).

Foto
	Thunderclaps

