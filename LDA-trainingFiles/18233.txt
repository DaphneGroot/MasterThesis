 VASTNED OFFICES GEEFT AANDELEN UIT. 
 AMSTERDAM, 10 maart (Reuter) - VastNed Offices/Industrial NV heeft meegedeeld dat de eerder aangekondigde uitgifte van nieuwe aandelen maximaal 3,75 miljoen stuks zal inhouden. 
 De emissie bestaat uit een openbare plaatsing in Nederland en onderhandse plaatsingen daarbuiten. 
 VastNed O/I heeft aan ABN AMRO Rothschild als vertegenwoordiger van het bankensyndicaat een optie verleend tot het kopen van extra aandelen tot een maximum van 15 procent van de emissie. Die "greenshoe optie" kan binnen 30 dagen na de betalingsdatum worden uitgeoefend. 
 De inschrijving sluit naar verwachting op 19 maart om 16.30 uur maar er kan worden besloten tot een eerdere sluiting. 
 Voor de herplaatsing wordt het bookbuilding-systeem gebruikt. Particulieren kunnen "bestens" inschrijven. 
 De prijs, die gelijk zal zijn voor instituten en particulieren, zal naar verwachting worden gepubliceerd op 20 maart wanneer ook de toewijzing bekend zal worden gemaakt. 
 De betalingsdatum is naar verwachting 25 maart. 
 Zoals eerder gemeld wordt de opbrengst van de emissie gebruikt om de overneming van Pays-Bas Property Fund te financieren. 
 VastNed Offices/Industrial is al zeker van 87,8 procent van de aandelen Pays-Bas Property Fund. 
 Van de Zweedse staatsholding Securum wordt een pakket van 77,5 procent overgenomen, 7,2 procent van Banque de Suez NV en 3,1 procent van DePfa Vastgoed BV. 
 Vanochtend werd bekend dat VastNed Offices/Industrial zeven gulden biedt voor de overige, nog niet in haar bezit zijnde aandelen Pays-Bas Property. 
 VastNed Offices/Industrial maakte vorige week bekend dat zij in 1996 een netto winst heeft geboekt van 31,1 miljoen gulden, vergeleken met 25,5 miljoen in 1995. 
 Pays-Bas Property Fund meldde vorige week een netto winst over 1996 van 17,3 miljoen gulden, vergeleken met 10,9 miljoen in het voorgaande jaar. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
