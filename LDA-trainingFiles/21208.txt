Jerney Kaagman.
Christina Henriette (Jerney) Kaagman (Den Haag, 9 juli 1947) is een Nederlandse zangeres, die bekend werd van de band Earth & Fire. Ze was verder onder meer voorzitter van de BV Pop en jurylid van het televisieprogramma "Idols".
Educatie.
Kaagman volgde de middelbare meisjesschool aan het Voorburgse Huygenslyceum en was lid van het schoolkoor en van de schoolband "The Rangers". Daarna volgde ze een secretaresseopleiding.
Carrière.
In september 1969 werd ze gevraagd als zangeres bij de Haagse popgroep Earth & Fire. Nadat de band in 1983 uit elkaar was gegaan, maakte ze twee soloalbums, en verscheen ze naakt in het eerste nummer van de Nederlandstalige "Playboy". In 1987 maakte "Earth & Fire" een korte comeback.
Kaagman was vanaf 1987 voorzitter van de muzikantenvakbond BV Pop. In de jaren negentig werd ze PR-manager bij Radio Noordzee Nationaal en in 2000 werd ze directeur bij de stichting Conamus, inmiddels Stichting Buma Cultuur. Op 1 maart 2009 legde ze deze functie neer. Op 26 december 2008 maakte ze op Radio 1 bekend na haar vertrek via de politiek voor de muziekindustrie onder meer beleid te willen maken tegen de download van illegaal op internet geplaatste muziek.
Van 2002 tot 2008 was Kaagman jurylid van het talentenjachtprogramma "Idols".
Privé.
Kaagman is nooit gehuwd, maar woont sinds 1974 samen met Bert Ruiter, basgitarist bij de Nederlandse band Focus en Earth & Fire. Op 31 maart 2009 nam Kaagman afscheid van Buma Cultuur. Tijdens de afscheidsreceptie werd ze benoemd tot Ridder in de Orde van Oranje-Nassau. Op 17 oktober 2012 maakte Kaagman in een interview met Weekend bekend dat ze de ziekte van Parkinson heeft. Zij vertelde dat iedereen die heeft gespeculeerd over haar vermeende botoxgebruik zijn excuses zou moeten maken. Door nu openlijk uit te komen voor haar ziekte wil ze een voorbeeld zijn voor anderen.
Prijs.
Eind 2016 ontving zij de Hans Kosterman Prijs voor haar verdiensten op het gebied van auteursrechten van muzikanten.
