	De onzekerheid belicht van pubers in de disco
	PhotoWork(s) in Progress. Constructing Identity. Werk van Rineke Dijkstra, Wendy Ewald en Paul Seawright. Nederlands Foto Instituut, Rotterdam. Tot en met 26 oktober. Publicatie: 49,50.
De documentaire fotografie zit in het verdomhoekje. In de jaren zeventig beleefde zij hoogtijdagen, toen bijvoorbeeld de opiniebladen (Vrij Nederland met de Kleurenbijlage voorop) veel ruimte beschikbaar stelden voor sociale reportages, die dikwijls spraakmakend waren. Die riante positie zijn de documentaire fotografen allang weer kwijt. De rol die zij ooit vervulden, met gebruik van de camera maatschappelijke tendenzen signaleren, is grotendeels overgenomen door een veel vluchtiger medium: de televisie.
Het Nederlands Foto Instituut (NFI) in Rotterdam en de Mondriaan Stichting proberen het tij te keren. Zij hebben het project PhotoWork(s) in Progress opgezet om de documentaire fotografie een nieuwe impuls te geven. Om te beginnen drie jaar lang trekken zij tezamen 250 duizend gulden uit om foto-opdrachten te verstrekken. De Nederlandse Rineke Dijkstra, de Noord-Ier Paul Seawright en de Amerikaanse Wendy Ewald waren de eersten die, in 1996, werden geselecteerd uit 76 inzendingen. Het resultaat van hun werk, een onderzoek naar het begrip identiteit onder de noemer Constructing Identity, is nu te zien in het NFI.
Of het NFI en de Mondriaan Stichting het tij kunnen keren, zal in de toekomst moeten blijken. Maar dat zij serieus werk maken van PhotoWork(s) in Progress blijkt alom. De expositie is zorgvuldig vormgegeven en gaat gepaard met een fraai verzorgde publicatie. Daarom is het jammer dat de eerste expositie van PhotoWork(s) geen echte knaller is.
In het NFI wordt de bezoeker bij binnenkomst nadrukkelijk geconfronteerd met de grote kleurenfoto's van Paul Seawright. De muren van de zaal, voorheen altijd smetteloos wit, zijn donkergroen gesausd, de foto's uitgelicht. Het dwingt de toeschouwer zich volledig te concentreren op wat Seawright wil laten zien: het leven van daklozen, junks en zwervers, de outcasts in Rotterdam.
Seawright fotografeerde hen bij de nachtopvang, waar ze kunnen douchen en een maaltijd krijgen. Hij volgde ze naar de anonieme plekken in de stad waar ze hun bezittingen verstoppen of zich ogenschijnlijk doelloos ophouden. De gezichten van de zwervers laat de fotograaf niet zien. Wel de nagels met rouwranden die een kleffe witte boterham met kaas vasthouden, de voeten met ingegroeide kalknagels, de verwilderde haardos van een man op de rug gezien en de minder dan sobere slaapzalen die de welvaartsstaat voor hen heeft ingericht.
Seawright is een gengageerde fotograaf. Hij lijkt zich te vereenzelvigen met de daklozen die hij volgde en heeft zich duidelijk moeite getroost om zich in te leven in hun harde bestaan. Hij respecteert hun raadselachtigheid - hoe heeft het zover met ze kunnen komen? - en daarmee hun identiteit, maar geeft de toeschouwer desalniettemin het gevoel een wereld te aanschouwen die hij gewoonlijk mijdt. Het is een sympathieke aanpak, maar de toeschouwer krijgt niet het gevoel dat hij, net als Seawright, voor even deel uitmaakt van die wereld.
Net als Seawright is ook Wendy Ewald de groep wier identiteit zij wilde onderzoeken dicht op de huid gaan zitten. Ze leerde de leerlingen van basisscholen zelf te fotograferen. Zelf maakte Ewald ook portretten van de kinderen.
Ewald deelde camera's uit aan leerlingen van drie basisscholen: een internaat voor schipperskinderen, de Christelijke basisschool in Ottoland in de Alblasserwaard, en een 'zwarte' school in Rotterdam. Ze kregen de opdracht hun eigen omgeving, familie en vrienden te fotograferen, een slimme manier van Ewald om de barrire tussen de buitenstaander en het intieme gezinsleven te slechten.
Ewalds project heeft nu en dan verrassend mooie foto's opgeleverd. De kinderen van Ottoland fotografeerden hun dorp in de sfeer van Bert Haanstra's Fanfare: het zusje dat vist in de sloot langs de boerderij, de koeien op weg naar de stal, het gezin aan de avondmaaltijd, met op tafel een tafelzeil en de klok aan de muur op half zes. Ook de Rotterdamse kinderen gunnen ons een inkijkje thuis. Fatima en Farroudi die met hun vader spelen, het nichtje van Lucy Dias Semedo met een pan heet water, hetzelfde nichtje dat haar haar kamt voor de spiegel, de zieke moeder van Soraya Beije, slapend op de bank.
Enkele prachtfoto's, maar ook veel middelmatige zijn het resultaat van Ewald's zoektocht naar de identiteit van de kinderen met verschillende culturele achtergrond. Ze verschaft via hun foto's wel inzicht in de manier waarop de kinderen leven, maar blijft in sociologisch opzicht toch aan de oppervlakte. De spontaniteit en de onbevangen blik van kinderen leveren niet automatisch interessante beelden op.
Concentreerden Seawright en Ewald zich op het alledaagse leven van hun onderwerp, Rineke Dijkstra portretteerde jongeren op hun finest hour: als ze gaan dansen in de disco. Ze maakte in Groot-Brittani en Nederland korte videofilmpjes van de jongeren in hun vrolijke uitgaangskleding. Dijkstra nam telkens een of twee discogangers apart, plaatste ze voor haar camera in een ruimte met witte muren en hard licht, en liet ze vrij in wat ze vervolgens deden.
De portretten worden getoond op twee grote videoschermen, terwijl uit boxen house bonkt. Een meisje met een aan de zijkanten kaalgeschoren hoofd beweegt haar armen, de vuisten gebald, op het ritme van de beat. Ze staart even in de lens, glimlacht verlegen en bepaalt zich weer tot de muziek. Een ander meisje, een kind nog, steekt een sigaret op en begint ook op de maat van de muziek te wiegen. Een derde staart verveeld voor zich uit en neemt nog maar eens een slok bier uit de halveliterfles. Een gabber steekt een sigaret op en kijkt nors en stoer in de lens. En lacht onzeker. Zo gaat het een klein half uurtje door, geen van de jongeren zegt een woord.
Tamelijk hardhandig breekt Dijkstra door de faades waarachter de jongeren zich gewoonlijk in de anonimiteit en het duister van de disco weten te verschuilen. Ze laat zien hoe ze kunnen opgaan in de muziek, hoe ze zich kleden en hoe ze dansen. Maar in hun eenzaamheid voor de camera onthullen ze ook hun onzekerheid, breekbaarheid, de angst niet serieus te worden genomen. In deze portretten valt het thema Constructing Identity op zijn plaats: Dijkstra maakt de worsteling van pubers op zoek naar hun identiteit op een ook voor de toeschouwer soms ongemakkelijke manier tastbaar.
Arno Haijtema

Foto
	Still uit videoportretten van Rineke Dijkstra Zwerver van Paul Seawright

