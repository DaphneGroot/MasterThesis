	Winst kranten omhoog door meer advertentieinkomsten
	ANP
AMSTERDAM
De winsten in de dagbladsector zijn vorig jaar flink toegenomen. Vooral hogere advertentie-inkomsten en een collectieve prijsverhoging van 4 procent stuwden de rendementen omhoog. Daartegenover stonden hogere kosten voor papier, advertentie-acquisitie en het verder versterken van de redacties. De oplages zijn al enige tijd stabiel.
Dat blijkt uit onderzoek van accountantskantoor Deloitte & Touche in opdracht van de Nederlandse Dagbladpers (NDP), onderdeel van het Nederlands Uitgeversverbond.
De gemiddelde winstgevendheid in de dagbladsector stijgt de laatste jaren enorm. Naar verwachting kwam het gemiddelde resultaat voor belasting als percentage van de omzet vorig jaar uit op 10,9 procent, tegenover 9,6 procent in 1995. In 1992 bedroeg de rentabiliteit nog 7,8 procent, zodat de winsten sinds die tijd bijna met de helft zijn toegenomen.
Op topniveau zitten de dagbladen echter niet. In 1989 bedroeg het gemiddelde rendement nog 11,8 procent. Daarna vielen de winsten snel terug als gevolg van de op dat moment neergaande conjunctuur.
Ook nu blijken de resultaten sterk in verband te staan met het economisch klimaat. Dat zorgt vooral voor een aanzienlijk hoger aantal geplaatste personeelsadvertenties. Los van de gunstige conjunctuur staat echter dat de grote, landelijke adverteerders de krant weer als advertentiemedium hebben gevonden. Door het steeds grilliger kijkgedrag van de consument heeft deze categorie adverteerders een belangrijk deel van het reclamebudget verschoven van televisie naar dagbladen.
Tegenvaller was vorig jaar de hogere papierprijs. De uitgevers betaalden naar schatting 22 procent meer voor deze grondstof. De kosten voor advertentie-acquisitie en de redactiekosten groeiden respectievelijk 5,9 procent en 4,6 procent.
Over een langere periode bekeken is papier echter niet de snelst stijgende kostenpost van kranten. In de afgelopen vijf jaar waren dat de abonnementenacquisitie (27 procent), gevolgd door de kosten van bezorging (24) en de redactiekosten (24). Volgens de NDP blijkt daaruit dat dagbladen veel hebben geïnvesteerd in de afzet en de verhoging van kwaliteit.
Uit het onderzoek blijkt dat er grote verschillen zijn tussen dagbladen. De uitgevers houden rekening met zes verliesgevende titels in 1996, zes marginaal renderende kranten en dertien bladen met een rendement van meer dan 10 procent.
Vooral kleine kranten met een oplage lager dan 40 duizend exemplaren hebben het moeilijk. Volgens de NDP staat de continuïteit van deze titels niet onmiddellijk op het spel omdat de meeste worden uitgegeven door winstgevende concerns.

