Fedora (Linux).
Fedora is de directe opvolger van de niet-commerciële versie van de Red Hat Linuxdistributie. Red Hat besloot in 2003 zich volledig te richten op de zakelijke markt. De ontwikkeling van de variant voor thuisgebruikers werd verplaatst naar de gemeenschap (dat proces is overigens nog steeds bezig). Fedora Core 1 werd de nieuwe naam voor de opvolger van Red Hat Linux 9. De commerciële Linuxdistributie die hieruit voortkwam heet Red Hat Enterprise Linux (RHEL) en is op Fedora gebaseerd. Fedora is beschikbaar voor x86-, x64- en ARM-apparaten.
Ontwikkeling.
Het Fedora-project houdt zich tegenwoordig bezig met de ontwikkeling van Fedora. Voor die tijd had het Fedora-project als doelstelling om software in de vorm van RPM-bestanden beschikbaar te maken voor de Red Hat-gebruikers.
Fedora heeft buiten zijn directe functie als desktopdistributie ook nog een andere belangrijke functie: met het Fedora-project hoopt Red Hat een grote gebruikersgroep te creëren die actief meeontwikkelt aan Fedora. Red Hat helpt, zeker in het begin, nog hard mee aan de ontwikkeling, maar naarmate de tijd verstrijkt moet de gemeenschap zich steeds meer zelf ontwikkelen. Red Hat neemt hiervan alle goede ontwikkelingen over in haar serversoftware.
Fedora heeft een agressief ontwikkelprogramma: ze probeert elk halfjaar een nieuwe distributie uit te brengen. Hiermee krijgt Red Hat ervaring met technieken die geïmplementeerd gaan worden in hun "Enterprise Linux", zoals de Linux Standard Base (LSB) en de beveiliging van SELinux.
Pakketbeheer.
Fedora maakt gebruik van het programma YUM om RPM-pakketten te installeren. Een front-end voor dit programma is bijvoorbeeld PackageKit.
Na Fedora Core 6 is er geen scheiding meer tussen Fedora Core en Fedora Extras, het resultaat van de samenvoeging heeft simpelweg de naam Fedora gekregen en de eerste versie hiervan is Fedora 7.
Werkomgevingen.
Fedora's standaard grafische werkomgeving is GNOME; Fedora was trouwens de eerste belangrijke distributie die GNOME standaard gebruikte. De andere belangrijke werkomgeving is KDE, die tweede staat op vlak van gebruik. Andere omgevingen zoals Xfce, Fluxbox en IceWM zijn ook beschikbaar vanuit de pakketbronnen of op de Fedora-dvd-editie.
Edities.
Fedora wordt gedistribueerd in een dvd-editie, die zowat alle belangrijke software uit de pakketbronnen bevat en meer geavanceerde functies biedt in het installatieprogramma Anaconda. Er zijn echter ook LiveCD's met respectievelijk GNOME en KDE die ook installeerbaar zijn met een vereenvoudigde installer. Verder worden er ook zogenaamde "spins" aangeboden: speciale LiveCD's met andere standaardsoftware, elk bedoeld voor een specifieke groep gebruikers. Daarnaast zijn er ook "re-spins": geüpdatet versies van een bepaalde Fedora-editie. Er is ook Eeedora, een versie speciaal ontwikkeld voor de Asus EEE PC.
