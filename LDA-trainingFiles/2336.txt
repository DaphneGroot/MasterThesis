	Voorzitter Productschap Vee en Vlees voorspelt ondergang 40 tot 50 procent bedrijven 'Plan Van Aartsen doodsteek voor varkenssector'
	Van onze verslaggever
Mike Ackermans

DEN HAAG
Minister Van Aartsen van Landbouw 'steelt' van de varkensboeren, vindt de Brabantse Boerenbond. Actieboer Van den Brink (LTO Nederland) vindt het 'op staande voet ontslaan van twaalfduizend boeren met gezinnen onacceptabel'. En voorzitter R. Tazelaar van het Productschap Vee en Vlees vindt de plannen van de minister 'absurd'.
De boerenstand reageerde vrijdag furieus op het plan om de varkenssector met een kwart in te krimpen. Den Haag kan zich opnieuw opmaken voor een heet najaar met actievoerende boeren.
Het machtige productschap, dat is bekleed met regelgevende bevoegdheden en dus een beetje van de staat is, stelt zich nog militanter op dan boer Van den Brink, die ooit met tractoren Den Haag belegerde. 'Ik wil niet met de minister over dit voorstel praten', zegt Tazelaar. Van den Brink is nog wel bereid tot overleg: 'Ik ben er zeker van dat we Van Aartsen ervan zullen overtuigen dat dit geen begaanbare weg is.'
Tazelaars hartenkreet: 'Zo kan je alles oplossen. Werkloosheid: laat gewoon alle werklozen emigreren; probleem opgelost. Files: de ene dag mogen alleen de even nummerborden op de weg, de andere dag de oneven. Of de oplopende kosten van volksgezondheid: gewoon geen medische zorg meer verlenen aan iedereen boven de 75. Je geneest een zwerende vinger door de hand eraf te hakken.'
De plannen van Van Aartsen betekenen volgens Tazelaar de doodsteek voor de sector. 'Uiteindelijk zal veel meer dan een kwart van de sector verdwijnen. Het systeem van de varkensrechten werkt kostprijsverhogend.' Van Aartsen wil iedere boer op basis van het aantal varkens eind 1996 varkensrechten geven, die kunnen worden verhandeld. Boeren die voldoen aan nieuwe strenge eisen, kunnen rechten van anderen opkopen.
Tazelaar: 'Het wordt, in tegenstelling tot indertijd de melkquota, alleen in Nederland en niet in de rest van Europa ingevoerd. De Nederlandse varkensboeren gaan het dus afleggen in de concurrentiestrijd tegen de buitenlandse. Ik denk dat 40 tot 50 procent van de bedrijven zal verdwijnen. Jarenlang hadden we ministers van Landbouw die de sector opbouwden, nu hebben we er n die hem afbreekt.'
Hij is niet onder de indruk van het argument van Van Aartsen dat, als de sector nu niet herstructureert, een kille sanering over een paar jaar onvermijdelijk is. 'Daar heeft hij geen enkel bewijs voor. Ook niet voor de stelling dat afnemers onze producten niet meer willen als we de kwaliteit niet verbeteren. Er is met de varkenshouderij in Nederland niets mr mis dan met de fokkerij in de rest van Europa. Misschien moeten we naar onderdelen kijken, zoals het transport van varkens, maar dan wel in Europees verband.'
Volgens Tazelaar zullen de plannen geen stand kunnen houden in Brussel. 'Er is een Europees landbouwbeleid. Je kan niet zomaar aparte maatregelen per lidstaat nemen, of het nu subsidies betreft of herstructureringen. We zullen dat zeker laten onderzoeken.'
Tazelaar lijkt zeker van zijn zaak, maar hij heeft de schijn van de publieke opinie tegen zich. In de Tweede Kamer steunden de fracties van de PvdA (de partij waarvan Tazelaar lid is) en D66 gisteren Van Aartsen. Ook de VVD, die wel veel begrip toont voor de geplaagde landbouwondernemers, wilde haar eigen minister niet afvallen.
Pijnlijk was ook dat de Voedingsbond FNV, lid van het productschap van Tazelaar, de minister openlijk steunde. Het deert Tazelaar niet: 'Ik weet niet of het stupide naviteit of naeve stupiditeit is van de voedingsbond. Ze hebben nu eenmaal al eerder samengespannen met de dierenbescherming. Straks, als vele duizenden in de sector hun banen in gevaar zien komen, staan ze weer te schreeuwen dat er een sociaal plan moet komen.'
In overleg met de minister heeft Tazelaar geen vertrouwen. Het productschap zal de komende maanden zijn eigen plannen en argumenten naar voren brengen. Daar kan de Tweede Kamer, die later dit jaar zal debatteren over de herstructurering, zich over buigen. 'Als goede democraat zal ik me neerleggen bij hun besluit.'
Maar zullen de getergde boeren dat ook doen? 'Laten we maar hopen dat we het verzet binnen de perken weten te houden. Daar maak ik me best zorgen over. Ondemocratische acties zijn voor de sector op den duur evenmin goed.'


Foto
	R. Tazelaar FOTO ARNO LINGERAK

