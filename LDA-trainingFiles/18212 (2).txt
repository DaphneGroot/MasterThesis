Kade.
Kade van de Oude Haven te Vlaardingen (Nederland)
Vaak staat bij een kade dit verkeersbord.
Een kade of kaai is een beschoeide of gemetselde oeverstrook. Oeverstroken worden meestal wal genoemd. Kenmerkend voor een kade is dat in extra faciliteiten voor het aanleggen van schepen is voorzien, zoals een verhard loopoppervlak (hout, steen, beton) boven op de wal, en bolders om schepen aan te lijnen. Ook wordt de benaming kade gebruikt voor een grondlichaam dat permanent belast wordt door een water met een relatief vast peil.
De hoogte van een kade boven de waterspiegel wordt onder meer bepaald door de behoefte kleine ("lage kade") of grote ("hoge kade") schepen af te meren (dan ook wel aanlegkade of kademuur genoemd). De functie als waterkering bij bijvoorbeeld eb en vloed en de hoogte van het maaiveld, zijn ook bepalend voor de hoogte van een kade.
Etymologie.
Het Nederlandse woord kade komt van het Keltische woord "cae", dat omheining betekent. In het Middelnederlands werd het overgenomen als "caeye" of "caye", later "kaai". Er ontstond in de Middeleeuwen ook een vorm "cade", later "kaa" en in het Standaardnederlands "kade". Dit is een hypercorrectie van het oorspronkelijke woord. Kade wist het als onbeschaafd ervaren woord kaai in Nederland te verdringen, maar in Vlaanderen wordt het nog wel veel gebruikt in straatnamen. Ook in de meeste dialecten wordt kaai gebruikt in plaats van kade.
