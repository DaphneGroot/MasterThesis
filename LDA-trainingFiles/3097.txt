	Zwangere danst vanuit 'een enorm centrum'
	Wat kun je als vrouw met een groot, dik lijf tegenwoordig nog doen?, vroeg choreografe Wies Bloemen zich af. Of concreter: kun je als danseres met een gestaag groeiende babyfoetus in de buik nog een soepele pirouette draaien?
Nee natuurlijk. Maar dat betekent niet dat hoogzwangere danseressen daarom maar thuis op de bank babykleertjes moeten breien. 'Je kunt nog best veel met zo'n buik', zegt Bloemen. 'Je hebt een enorm centrum van waaruit je kunt werken.'
Bloemen is acht maanden zwanger. Vanavond, zaterdag en zondag treedt ze bij DansWerkplaats Amsterdam op met Genesis 2, een dansuitvoering 'over hoe het voelt als er een ander wezen in je beweegt, als je lichaam onherkenbaar verandert, als je de onontkoombaarheid van de natuur aan den lijve ondervindt', en zo nog een half A4-tje voort.
Ze ontwierp de dans nadat DansWerkplaats Amsterdam haar had gevraagd voor het zogeheten laboratoriumonderzoek. Daarbij proberen dansers en choreografen voor een klein publiek ideeÃ«n uit. Bloemen: 'Waarom zou je stoppen? In Afrika gaan de vrouwen ook door tot ze niet meer kunnen. Zwanger zijn is te mooi om jezelf buiten spel te zetten.'
Kasten vol boeken mogen over het onderwerp zijn geschreven, maar nog steeds verkeert zwangerschap in de taboesfeer, vindt Bloemen. Waar anders kwam die verwonderde blik in de ogen van de cd-verkoper vandaan toen ze vroeg naar muziek van zwangere componisten? 'Die man dacht dat ik gek was.'
Zelf vindt ze zich als zwangere danseres 'een logisch vervolg op andere minder gangbare types' die tot de danswereld doordringen. Een danseres is zo dun als een stokje, roept het stereotype, maar van Bloemen mag dat best veranderen.
Succesvol of niet, Genesis 2 zal na het weekeinde geen vervolg krijgen. Bloemen gaat begin maart bevallen.

