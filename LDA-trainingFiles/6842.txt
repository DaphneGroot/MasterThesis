New Jersey.
New Jersey is een staat van de Verenigde Staten. De standaardafkorting voor New Jersey is "NJ". De hoofdstad is Trenton. Met een inwonertal van circa 8,7 miljoen op een oppervlakte van 22.000 km2 is het de dichtstbevolkte staat van de Verenigde Staten.
Geschiedenis.
New Jersey is ontstaan uit de Zweedse kolonie Nieuw-Zweden. De bevolking hiervan was klein en bestond naast Zweden vooral uit Finnen. Na ongeveer 17 jaar in Zweeds bezit te zijn geweest, werd het gebied in 1655 veroverd door Nederlanders uit de noordelijker gelegen kolonie Nieuw-Nederland. In 1643 voerden Nederlandse kolonisten, op bevel van gouverneur Willem Kieft van Nieuw-Nederland, in Pavonia (nu Jersey City) een slachtpartij uit op indianen, waarbij er 120 werden gedood, waaronder vrouwen en kinderen. Deze aanval maakte deel uit van de Oorlog van Kieft (1643-1645).
New Jersey begon op 12 maart 1664 als privékolonie van de Britten Sir George Carteret en Lord Berkeley. Zij hadden het gebied gekregen van James, de hertog van York, de latere koning Jacobus II. Het vormde een gedeelte van een stuk land dat James had gekregen van zijn broer, de toenmalige koning Karel II.
In de eerste tien jaar vestigden er zich vooral kolonisten uit New England. Op 18 maart 1673 verkocht Berkeley zijn helft, het westen, aan een groep Engelse Quakers, die zich daarop bij de Delaware-rivier vestigden. Tussen 1674 en 1702 bestond New Jersey uit twee provincies: West Jersey en East Jersey.
New Jersey was een van de dertien koloniën die in opstand kwamen tegen de Britse overheersing. Bij Trenton en Princeton vonden eind december 1776 en begin januari 1777 belangrijke veldslagen plaats, waarna de Britten zich uit de staat moesten terugtrekken. Op 18 december 1787 werd New Jersey, als 3de, formeel een staat van de Verenigde Staten. New Jersey schafte op 15 februari 1804, als laatste van de noordelijke staten, de slavernij af.
Geografie.
De staat New Jersey beslaat 22.608 km², waarvan 19.231 km² land. Het hoogste punt (550 m) bevindt zich in het uiterste noorden van de staat. Van noord naar zuid is de totale lengte 267 km. Het breedste punt van oost naar west is 199 km breed.
New Jersey ligt aan de Atlantische Oceaan. Het grenst in het noorden aan de staat New York en in het westen aan Pennsylvania en Delaware. De gehele westgrens wordt gevormd door de rivier de Delaware. De staat behoort tot de "Eastern"-tijdzone.
De belangrijkste agglomeratie is het noordoostelijke Newark, dat feitelijk een geheel vormt met de stad New York. In het westen zijn diverse plaatsen vergroeid met het aan de overkant van de Delaware, in Pennsylvania gelegen Philadelphia. Andere grote plaatsen in New Jersey zijn hoofdstad Trenton en gokstad Atlantic City.
Demografie en economie.
In 2000 telde New Jersey 8.414.350 inwoners. Dit komt neer op 372 inwoners per km², waarmee het de dichtstbevolkte staat is. Het bruto product van de staat bedroeg in 1999 332 miljard dollar.
In de 18e eeuw kreeg New Jersey vanwege zijn vruchtbare grond de bijnaam "Garden State" ("Tuinstaat"), maar het werd later een van de meest geïndustrialiseerde staten.
Nabij Trenton bevindt zich de beroemde Universiteit van Princeton.
Bestuurlijke indeling.
New Jersey is onderverdeeld in 21 county's.
Overheid.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. In november 2009 werd Chris Christie van de Republikeinse Partij verkozen tot gouverneur van de staat New Jersey. In november 2013 werd hij herverkozen.
De wetgevende macht van de staat ("New Jersey Legislature") bestaat uit het Algemene Vergadering van New Jersey ("New Jersey General Assembly") met 80 leden en de Senaat van New Jersey ("New Jersey Senate") met 40 leden.
New Jersey is een van de weinige staten die zijn verkiezingen in oneven jaren houdt.
Beleid.
De staat is een van de meer (sociaal-)liberale in de Verenigde Staten. Sinds 1992 stemde een meerderheid telkens voor de Democratische kandidaat bij de Amerikaanse presidentsverkiezingen. Voordien was het een voornamelijk Republikeinse staat.
De staat heeft een van de striktste wapenwetgeving in de Verenigde Staten. Daarnaast werd in 2007 een wet goedgekeurd die de doodstraf in de staat afschafte.
Sinds 2007 hebben homokoppels dezelfde rechten als gehuwde (hetero)koppels, en sinds oktober 2013, na een wet en rechtszaak geblokkeerd door de Republikeinse gouverneur Christie, kunnen ze ook trouwen.
