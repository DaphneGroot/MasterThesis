	DE PORTEFEUILLE VAN: Wibi Soerjadi
	'Musici praten niet graag over geld. Zien dat aan je werk zoiets ordinairs als een prijskaartje wordt gehangen, is iets vreselijks. Weet je wanneer ik gelukkig ben? Als ik merk dat mensen van mijn pianospel tranen in hun ogen krijgen. Geld is veel minder belangrijk.
'Maar inderdaad, je zult toch moeten rondkomen van wat je doet. Het eigenaardige is dat je daar op het conservatorium totaal niet op wordt voorbereid. Maar wat je te wachten staat als je klaar bent, vertellen ze je niet. Hoe regel je optredens, wat moet je vragen?
'Sommige impressario's en zaaleigenaren maken van die onwetendheid gretig misbruik. Als ze iets voor je hebben, zeggen ze: ''Het is toch een eer voor je om in zo'n mooie zaal te spelen?'' Ja, goh, dat is waar, denk je dan. Vervolgens schepen ze je het liefst af met een paar honderd gulden en gaan er zelf met de hele recette vandoor. Zelfs vlak nadat ik in 1989 derde was geworden op het prestigieuze Liszt-concours werd ik slecht beloond. De bedragen varieerden van vierhonderd tot duizend gulden. In het laatste geval dacht ik al: wow! Wist ik veel.
'Dit klopt niet, zag mijn vriendin Marion, en richtte haar bv Soerjadi Concerts op. Onze eerste grote uitdaging was het verzorgen van een kerstrecital in het Concertgebouw. De bv huurde de zaal, personeel, liet affiches drukken; al ons geld stopten we erin. De Postbank sponsorde ons voor een deel, maar we liepen nog steeds een enorm risico. Godzijdank zat de zaal vol. Was dat niet zo geweest, dan waren we waarschijnlijk failliet gegaan.
'Sindsdien regelt Soerjadi Concerts jaarlijks eenderde van mijn concerten. Dat biedt meer vrijheid, en soms is het ook het lucratiefst. U heeft berekend dat mijn bv aan een kerstconcert in het Concertgebouw zo'n 130 mille overhoudt? Nogmaals, ik koppel mijn werk liever niet aan geld. En over bedragen - de een vindt zo'n bedrag hoog, de ander laag.
'Ook de verkoop van cd's levert wat geld op. Van mijn grootste succes, A touch of romance, gingen ruim honderdduizend exemplaren over de toonbank. Toch dragen cd's maar enkele procenten bij aan mijn inkomen. Voor popmuzikanten zijn platen veel belangrijker. Zij nemen eigen werk op, ik dat van dode componisten.
'Of ik miljonair ben? Op die vraag geef ik geen antwoord. Uit het feit dat ik een woonboerderij met eigen concertzaaltje, twee BÂ”sendorfer-vleugels (200 duizend gulden per stuk) en een Jaguar bezit, mag je inderdaad afleiden dat ik in elk geval weinig te klagen heb. Maar moet uw opsomming echt per se de krant in?
'Praten over geld is in de wereld van de klassieke muziek taboe en managers willen dat graag zo houden. Misschien zet ik met mijn manier van werken een trend. Ik denk dat ik binnenkort maar eens wat conservatoria vraag of ik wat mag komen vertellen.
'Maar nogmaals, mijn grootste kick haal ik niet uit geld, maar uit de emotie die ik vanachter mijn vleugel teweeg breng. Sommige critici vinden dat geweldig, anderen te oppervlakkig en populistisch. Dat neem ik graag voor lief.'
Boudewijn Geels

