	Minister tegen hogere straf voor hasjhandel
	Van onze verslaggever
DEN HAAG
Minister Sorgdrager van Justitie voelt niets voor verhoging van de maximumstraf voor handel in soft drugs. Wel wil zij hogere straffen voor leden van criminele organisaties. Daarmee schaart de bewindsvrouw zich achter de coalitiepartijen PvdA en D66.
De officieren van justitie in het proces tegen de softdrugshandelaar Johan V. suggereerden maandag de maximumstraf voor softdrugshandel te verhogen van vier naar acht jaar. De huidige straffen zouden criminelen uit het buitenland aantrekken. Bovendien zouden met de softdrugshandel enorme winsten kunnen worden gemaakt, waardoor de samenleving ontwricht raakt.
PvdA en D66 vinden het onwenselijk als de scheiding tussen soft- en harddrugshandel vervaagt. Hard drugs zijn veel schadelijker voor de volksgezondheid, en grote criminelen zouden zich juist vanwege de strafmaat niet bezighouden met de handel in hard drugs, maar wel met die in soft drugs.
Oppositiepartij CDA is voorstander van hogere straffen voor handel in soft drugs. Het CDA wil dat de grootschalige handel hard wordt aangepakt. De VVD beraadt zich nog.
Sorgdrager zei donderdag in het Algemeen Dagblad dat het gedoogbeleid in gevaar komt als de maximumstraf voor softdrugshandel flink wordt verhoogd. Verkoop van soft drugs is bij wet verboden, maar wordt gedoogd. De aanvoer van soft drugs naar 'de achterdeur' van koffieshops wordt wel vervolgd.
Dat is sowieso al problematisch, vindt de minister. Als de straffen voor aanvoer van soft drugs worden verhoogd, wordt het verschil tussen de voor- en achterdeur groter. De hoogte van de straf staat dan niet meer in verhouding tot het gedogen van de verkoop van soft drugs.
De grote hasjhandelaren moeten volgens Sorgdrager wel harder worden aangepakt. Dat zou kunnen door de maximumstraffen te verhogen voor leden van criminele organisaties.

