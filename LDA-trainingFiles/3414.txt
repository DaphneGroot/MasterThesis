	De pokdalige kont van de kunst
	JAN WOLKERS is nog niet dood, als we Remco Campert mogen geloven, maar lang kan het niet meer duren. In Camperts zojuist verschenen bundel geniet de 'zachtmoedige vechtjas/ die altijd vasthoudt aan de eer van de mens' het twijfelachtige voorrecht samen met enkele prominente doden vereeuwigd te worden. Weliswaar noemt de dichter zijn woorden voorlopig, toch lijkt het alsof er een balans van een leven wordt opgemaakt, een kenmerk dat vrijwel alle gedichten in Ode aan mijn jas met elkaar delen.
Campert neemt afscheid van zijn moeder, van Lucebert en van Bert Schierbeek, en bereidt zich al voor op het definitieve vertrek van Wolkers. Hij doet dat echter in een gedicht dat, aangezien ook Wolkers' werk nog in beweging is, bewust een onvoltooid karakter heeft:
dit gedicht is nog onaf
ruw
niet goed in zijn woorden stekend
er zal aan geslepen moeten worden
maar niet te veel
ik mag niet in schoonheid verliezen
waar het om gaat

Om schoonheid gaat het dus niet. Waarom dan wel? Campert heeft woorden van Lucebert nodig om uit te leggen dat het hem bijvoorbeeld te doen is om een grachtenpand 'waar de ruimte van het leven// volledig wordt beleden', en om het kussen van de blote kont van de kunst, 'niet alleen de mooie gladde kont/ maar ook de pokdalige'.
De pozie van Campert heeft altijd alle aspecten van het leven willen opzuigen en draagt daarvan ook de sporen. Hij is geen man die zich vastlegt op onveranderlijke structuren, hij wil vrij zijn en kunnen genieten van het onverwachte, zowel op kleine als op grote schaal. Er zijn dan ook weinig dingen waarover hij niet heeft geschreven.
Beschreef zijn vorige reguliere bundel de verwondering over de vondst van enkele rechterschoenen, deze bundel opent met een lofzang op een jas. Op de achteloze, bijna slordige manier die het handelsmerk van zijn pozie vormt, kent Campert het prozasche kledingstuk gaandeweg allerlei betekenissen toe die men gewoonlijk niet met jassen in verband brengt. Zo blijkt de jas een trouwe reisgenoot 'die even vaak op hotelbedden ligt als ik'. Hij neemt regen, as en geuren in zich op: 'het simpele geurtje van parfum/ dat me voorbijging/ toen ik overstak/ en te laat omkeek'. Ook herbergt de jas erotische herinneringen:
hoe je gewillig onder haar lag
 en het zaad langs haar dij gleed
 langzaam in je voering
 toen ze poseerde voor mijn gedicht

Elders is de jas een beeld voor het vergankelijke lichaam, het stoffelijke omhulsel dat er spoedig niet meer zal zijn. Maar bovenal staat hij voor het type pozie dat Campert wil schrijven, pozie 'die als een jas met je meegaat'. Het moet pozie zijn die de dichter als gegoten zit, die een mensenleven lang dienst doet, en waarmee de dichter zo vergroeid raakt dat je je kunt afvragen of de jas de contouren van de man heeft gekregen, of omgekeerd:
ik groei in je vorm
 waar ik steeds meer naar sta

Dat Camperts gedichten op jassen willen lijken, heeft ook nadelen. Inderdaad maken veel gedichten de indruk even terloops totstandgekomen te zijn als de dichter zijn jas op een hotelbed heeft gegooid. In 1965 schreef hij al:
mijn pozie
 zeggen jongens die het weten kunnen
 is minder geciseleerd
 dan vroeger
 dat klopt dan mooi
 want ook van mij
 sleten de fijne kantjes langzamerhand  af

Er is niets tegen gedichten die een ruwe onafheid vertonen, maar je mag van een dichter met vijftig jaar ervaring toch verwachten dat die onbehouwenheid het resultaat van vakmanschap is, en niet van laksheid. Toch staan er in deze nieuwe bundel nogal wat teksten die in het stadium van schetsen zijn blijven steken. Hoewel Campert ergens zegt dat hij geleerd heeft 'het gebaar' in te houden en uit te spelen, zijn heel wat regels ingehouden noch uitgespeeld. De volgende strofe bevat niet alleen details waarvan we misschien liever gezien hadden dat ze ons bespaard waren gebleven, zij is bovendien ronduit larmoyant:
toen je zei altijd jij
 met het zweet nog op ons lichaam
 en tussen je dijen
 mijn sap
 vermengd met het jouwe
 en ik mijn hoofd verborg
 in de geur van je oksel
 waar is het moment gebleven
 dat we het meenden
 hier is het
 op dit papier

Misschien is Campert als dichter gewoon uitgeschreven, of is hij zo gewend geraakt aan de snelle productie van stukjes voor de Volkskrant dat hij niet meer het geduld opbrengt een gedicht te laten rijpen tot het volwassen is. Want op deze bundel is van toepassing wat hij over anderen schrijft:
Steeds minder lijkt de kunst
 om lang naar te kijken

ieder geniaal raadsel
 wordt te snel opgelost

Piet Gerbrandy
Remco Campert: Ode aan mijn jas.
De Bezige Bij; 48 pagina's;  32,50.
ISBN 90 234 4768 9.

Foto
	Remco Campert FOTO WIM RUIGROK - DE VOLKSKRANT

