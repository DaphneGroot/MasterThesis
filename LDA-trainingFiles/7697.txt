Elton John.
Elton Hercules John, geboren als "Reginald Kenneth Dwight" (Pinner, Middlesex, 25 maart 1947), is een Engelse popzanger, componist en pianist. Bij leven werden er van hem meer dan 300 miljoen opnamen verkocht. Hiermee is hij een der bestverkochte artiesten aller tijden. Van de heruitgave uit 1997 van de single "Candle in the Wind" (origineel uit 1973), gemaakt naar aanleiding van het overlijden van de Britse prinses Diana, werden meer dan 33 miljoen exemplaren verkocht. Van zijn singles belandden er 56 in de Amerikaanse top veertig, zestien in de top tien, vier op de tweede plaats en negen op de eerste. Hij won zes Grammy Awards, een Academy Award, een Golden Globe en een Tony Award.
Sinds eind jaren tachtig levert hij een grote bijdrage aan de strijd tegen aids. Daarbij is hij een groot voorstander van de lgbt-beweging. In 1998 werd Elton John benoemd tot Knight Bachelor.
Jeugd.
Reginald Kenneth Dwight werd geboren op 25 maart 1947 in Pinner (toen nog Middlesex), als oudste kind van Stanley Dwight en Sheila Eileen Harris. Zijn ouders trouwden pas toen hij zes was. In 1961 scheidden zij alweer. Zijn vader, luitenant in de Royal Air Force, speelde trompet in een bigband.
Nog maar vier jaar oud begon Reginald met piano spelen. Vanaf zijn vijftiende speelde hij piano in cafés. In 1964 richtte hij Bluesology op, een begeleidingsgroep van Amerikaanse rhythm-and-bluesartiesten als The Isley Brothers en Patti LaBelle and the Bluebells en Long John Baldry. Vanaf 1967 gebruikt hij het pseudoniem Elton John, een verwijzing naar Bluesologysaxofonist Elton Dean en zanger Long John Baldry. Later nam hij officieel de naam "Elton Hercules John" aan.
Uit dezelfde periode stamt zijn samenwerking met tekstschrijver Bernie Taupin, waarmee hij de meeste van zijn liedjes zou maken. Het duo schreef enkele liedjes voor artiesten als Lulu, maar al gauw nam Elton John de rol van uitvoerend zanger zelf over.
Jaren zeventig.
Elton John komt aan op Schiphol in 1979.
Het debuutalbum "Empty Sky" (DJM Records) van Elton John verscheen in 1969, waarna één jaar later zijn grote doorbraak volgde met het album "Elton John" en de ballad "Your Song". Hierin begeleidde hij zichzelf op piano. Met gekke outfits en zijn enorme brillencollectie creëerde hij een imago dat aansloot op de glamrock.
Sinds zijn album "Honky Chateau" (1972) werkte hij met vaste muzikanten als gitarist Davey Johnstone, bassist Dee Murray en drummer Nigel Olsson. Deze samenstelling werd de Elton John Band genoemd. De jaren zeventig brachten Elton John de ene hit na de andere. "Rocket Man" gaat over een astronaut vlak voor zijn vertrek. "Crocodile Rock" is een ode aan de rock-'n-roll van de jaren vijftig. "Daniel" ging over een Vietnamsoldaat die naar Spanje vlucht omdat hij niet als een held behandeld wil worden door zijn jongere broer en zijn dorpsgenoten. In "Goodbye Yellow Brick Road", een titel die verwees naar "The Wizard of Oz", maakt een boerenzoon het uit met zijn rijke liefje. "Candle in the Wind" was een eerbetoon aan Marilyn Monroe. "Bennie and the Jets" ging over een fictieve rockgroep met een hippe zangeres. Daarna volgden "Don't Let the Sun Go Down on Me", "Sorry Seems to Be the Hardest Word" en "Don't Go Breaking My Heart", een duet met Kiki Dee. "Song for Guy" bestond uit pianospel met slagwerk, een synthesizer en één regel zich herhalende tekst: "Life isn't Everything".
In 1975 speelde Elton John de rol van Pinball Wizard in de filmversie van de musical "Tommy". Met Bernie Taupin richtte hij in 1976 het label Rocket Records op, dat vanaf dat moment af zijn platen uitbracht. Met zijn live optredens vestigde hij een wereldwijde reputatie. In 1979 trad hij als een van de eerste westerse artiesten op in de Sovjet-Unie.
Als elk gerenommeerd en zichzelf respecterend artiest in deze periode had Elton John een gastoptreden in "The Muppet Show".
Jaren tachtig.
Met de nummers "Blue Eyes", "I Guess That's Why They Call It the Blues" en het uitbundige "I'm Still Standing" had hij in 1982 en '83 veel succes. Tijdens Live Aid (1985) was hij één van de vele deelnemende sterren. Ook in dat jaar zong hij mee op Dionne Warwicks benefietsingle "That's What Friends Are For", waarbij hij in hetzelfde jaar één van zijn grootste hits met "Nikita" had, een liedje over de onmogelijke liefde voor een Oost-Duitse wachter bij de Berlijnse Muur, met George Michael in de achtergrondzang. Hoewel "Nikita" een Russische jongensnaam is, ging dit lied - in de bijbehorende clip te zien - over een jonge vrouw.
In 1986 onderging Elton John een keeloperatie. Er was gedurende deze periode veel te doen rond zijn seksuele geaardheid. Tijdens de jaren zeventig noemde hij zichzelf biseksueel. In 1984 trouwde hij met een vrouw, een Duitse geluidstechnicus, van wie hij vier jaar later weer scheidde. Vanaf dan verklaart hij zichzelf homoseksueel.
"Sacrifice" was zijn tophit uit 1989.
Na 1990.
In 1992 richtte hij de Elton John AIDS Foundation op.
In 1993 bracht hij een album uit met uitsluitend duetten. Hierop zong hij samen met onder anderen k.d. lang, Little Richard, Kiki Dee, Gladys Knight, Chris Rea, Leonard Cohen, Nik Kershaw en Paul Young. Met George Michael zong hij een liveversie van "Don't Let the Sun Go Down on Me".
In 1994 werd hij ontdekt door een jongere generatie dankzij de liedjes van "The Lion King" op tekst van Tim Rice, waaronder "Can You Feel the Love Tonight" en "Circle of Life". In 1994 werd Elton John toegelaten tot de Rock and Roll Hall of Fame.
In 1997 zong hij op de begrafenis van prinses Diana een aangepaste versie van "Candle in the Wind". Met 33 miljoen exemplaren werd de studioversie de best verkochte single aller tijden. Op "Deep Inside" (1999) van Mary J. Blige speelde Elton John pianofragmenten gebaseerd op zijn eigen liedje "Bennie and the Jets".
In 1998 werkte Elton John opnieuw samen met Tim Rice voor de musical Aida, en in 2000 voor de soundtrack van De weg naar El Dorado. In 2003 nam hij samen met de boyband Blue een nieuwe versie op van "Sorry Seems to Be the Hardest Word". De daaropvolgende jaren bracht hij nog enkele albums uit en bleef hij veel optreden. In 2006 was hij een van de uitvoerend producenten van de film "It's a Boy Girl Thing".
2000 tot heden.
In 2000 kwamen John en Tim Rice bij elkaar om singles te schrijven voor de door DreamWorks gemaakte animatiefilm De weg naar El Dorado. In augustus het daarop volgende jaar kwam de single "Are You Ready for Love" hoog in de UK Charts terecht.
In maart 2007 trad hij op in Madison Square Garden voor de 60e keer en wel op zijn 60e verjaardag. Dit optreden was zowel live als via de DVD " Elton 60 - Live at Madison Square Garden" te bekijken. Op 1 juli van datzelfde jaar verscheen Elton John bij het Concert for Diana dat werd gehouden in Wembley Stadium ter ere van de Britse prinses Diana, die op 31 augustus 1997 overleed bij een auto-ongeluk. Het Amerikaanse tijdschrift "Billboard" plaatste hem in 2008 op de derde plaats in de "Billboard Hot 100 50th Anniversary Charts".
Biografie.
Elton John deed een duet met Lady Gaga bij de 10e Grammy Awards.
In maart 2012 werd er bekendgemaakt dat Elton John zijn werk voor het eenendertigste album "The Diving Board" klaar had. Dit album is geproduceerd door T-Bone Burnett en zou in de herfst van 2012 kunnen uitkomen. Om promotionele redenen werd het uitkomen van dit album uitgesteld tot februari 2013. In die maand is hij genodigde op het internationaal songfestival van Viña del Mar in Chili, het belangrijkste songfestival van Latijns-Amerika.
John zong en speelde piano in het liedje "Fairweather Friends" van de rockband Queens of the Stone Age. Het staat op het album "...Like Clockwork", dat in juni 2013 werd uitgegeven.
In oktober 2015 maakte Elton John bekend dat zijn tweeëndertigste studio album, "Wonderful Crazy Night", in februari 2016 zou worden uitgebracht. Dit album werd wederom geproduceerd door T-Bone Burnett. De eerste single van dit album, "Looking up", kwam uit in dezelfde maand.
Persoonlijke onderscheidingen.
In 1975 ontving de ster een ster op de Hollywood Walk of Fame. In 1994 werd Elton John opgenomen in de Rock and Roll Hall of Fame.
De letters "CBE" staan achter zijn naam nadat hij in 1995 werd benoemd tot Commandeur in de Orde van het Britse Rijk. Drie jaar later sloeg koningin Elizabeth hem tot ridder voor al zijn liefdadigheidswerk. Sindsdien mag hij zich 'Sir Elton John' noemen.
Grammy Awards.
Bovendien won Elton in 1999 een "Grammy Legend Award", voor zijn hele oeuvre.
Edison.
In Nederland won Elton in 1995 een Edison in de categorie Musical/Film voor zijn filmmuziek in The Lion King.
Oscar.
Elton won één Oscar in de categorie 'Beste Filmsong': in 1994 voor "Can You Feel The Love Tonight" uit The Lion King. Hij won deze prijs samen met tekstschrijver Tim Rice.
