Algemene Rekenkamer.
De Algemene Rekenkamer is een onafhankelijk orgaan dat controleert of de uitgaven van de Nederlandse rijksoverheid rechtmatig en doelmatig zijn. Rechtmatig omdat het in overeenstemming met de genomen regels en besluiten moet zijn, doelmatig om na te gaan of de bestede uitgaven ook daadwerkelijk het gewenste effect hebben gehad.
Rapportage.
De Rekenkamer rapporteert haar conclusies aan de Tweede Kamer. Kritiek van de Algemene Rekenkamer kan voor de Tweede Kamer aanleiding zijn om ministers ter verantwoording te roepen. De rapporten van de Algemene Rekenkamer worden als kamerstuk gedrukt en zijn beschikbaar op Internet. Rapporten van de Algemene Rekenkamer hebben vooral ook een grote publicitaire waarde. Een rapport (2003) als dat over de besluitvorming rond de Betuweroute leidde tot een stevige politieke en publieke discussie.
Werkwijze.
De Algemene Rekenkamer beslist geheel zelfstandig over het instellen van onderzoeken. De Tweede Kamer kan bijvoorbeeld wel verzoeken tot het instellen van een onderzoek, maar dit niet aan de Rekenkamer opdragen.
De Algemene Rekenkamer wordt gerekend tot de Hoge Colleges van Staat en is in het betreffende onderdeel van de Rijksbegroting opgenomen. Het college telt een drietal leden en wordt ondersteund door ongeveer 300 medewerkers, geleid door de secretaris.
Andere rekenkamers.
Er bestaan ook gemeentelijke rekenkamers en een Europese Rekenkamer. De meeste provincies werken samen voor hun rekenkamers: Noordelijke Rekenkamer (Groningen, Friesland en Drenthe), Rekenkamer Oost-Nederland (Overijssel en Gelderland), Randstedelijke Rekenkamer (Flevoland, Utrecht, Noord-Holland en Zuid-Holland), Rekenkamer Zeeland en Zuidelijke Rekenkamer (Noord-Brabant en Limburg). Ook de waterschappen hebben rekenkamers. Vergelijkbaar orgaan in België is het Rekenhof.
Geschiedenis.
Jeton van de Rekenkamer van Keizer Karel V in Rijsel, geslagen in 1545.
In Frankrijk bestond er in 1318 al een rekenkamer. Filips de Stoute, hertog van Bourgondië stelde in 1386 een rekenkamer in in Rijsel en zijn zoon Jan zonder Vrees creëerde een centrale rekenkamer in Brussel. Hiermee probeerden de hertogen van Bourgondië grip te krijgen op de belastinginkomsten.
De eerste Hollandse Rekenkamer werd in 1447 opgericht te Den Haag. Deze bestond uit twee rekenmeesters en een auditeur.
Vanaf 1868 was het kantoor van de Algemene Rekenkamer gevestigd op het Lange Voorhout nummer 8. Dit werd al gauw te klein en in de loop der jaren werden ernaast gelegen panden geannexeerd, totdat in 1990 werd besloten alles af te breken behalve de gevel, en er een nieuw kantoor te bouwen dat helemaal tot de Kazernestraat doorliep en een ondergrondse parkeergarage kreeg.
Bestuur.
Het bestuur van de Algemene Rekenkamer wordt gevormd door het College. Leden worden bij Koninklijk Besluit benoemd uit een door de Tweede Kamer opgemaakte bindende voordracht van drie personen. De Tweede Kamer ontvangt hiertoe op haar beurt een – niet bindende – aanbevelingslijst van zes kandidaten van de Algemene Rekenkamer zelf.
Arno Visser is president van de Algemene Rekenkamer (sinds 2015). Francine Giskes is gewoon collegelid (eveneens sinds 2015). Van april 2011 tot april 2017 was ook Kees Vendrik gewoon collegelid. Op 1 september 2017 wordt hij opgevolgd door Ewout Irrgang.
Er zijn twee collegeleden in buitengewone dienst: drs. Paul Doop en dr. Mark van Twist.
Ellen van Schoten is sinds 2009 secretaris.
