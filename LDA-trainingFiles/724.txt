	Justitie onderzoekt onderzoeksrechter Julie en Melissa
	ANP
BRUSSEL
Justitie in Brussel moet een onderzoek instellen naar mogelijke meineed door leden van de rijkswacht of de Luikse onderzoeksrechter Martine Doutrewe. Deze laatste was als de hoofdverantwoordelijke belast met de opsporing van Marc Dutroux die ervan wordt verdacht de meisjes Julie en Mélissa te hebben misbruikt en ontvoerd.
De liberaal Verwilghen, voorzitter van een speciale commissie van de Belgische Kamer van Volksvertegenwoordigers, heeft een verzoek tot zo'n onderzoek ingediend bij de Brusselse procureur-generaal Van Oudenhove.
De Kamercommissie moet in kaart brengen welke fouten de politie en justitie hebben gemaakt bij het onderzoek in de zaak-Dutroux. Na lang aarzelen heeft de rijkswacht eind vorig jaar toegegeven enkele jaren geleden al een onderzoek te hebben ingesteld naar mogelijk seksueel misbruik van kinderen door Dutroux, het zogeheten Othello-onderzoek.
Onder ede hebben rijkswachters uit Charleroi verklaard dat zij justitie in Luik van de vermissing van Julie en Mélissa op de hoogte hebben gesteld. Onderzoeksrechter Doutrewe zegt nooit iets van de rijkswacht te hebben vernomen.
Volgens Verwilghen moet daaruit worden geconcludeerd dat of de rijkswachters of Doutrewe zich hebben schuldig gemaakt aan meineed. Justitieel onderzoek moet uitwijzen wie zich daaraan nu heeft schuldig gemaakt. Verwilghen dringt aan op grote spoed in het onderzoek.
Doutrewe kwam vorige week nog in het nieuws na doodsbedreigingen aan haar adres en van haar collega Veronique Ancia.
Onderzoeksrechter Ancia is de hoofdverantwoordelijke in het onderzoek naar de moord op leider van de Waalse socialistische partij André Cools die in 1991 om het leven werd gebracht door twee Tunesische huurmoordenaars. De Tunesiërs hebben eind vorig jaar bekentenissen afgelegd.

