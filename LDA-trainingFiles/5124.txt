	Vorm van de dag
	Sergej Ivanov heeft een hoofd als een Rus. Die herkennen wij mede aan het haar. De Rus heeft een kapsel uit de dagen van Chroesjtsjov (deze was zelf overigens niet ruim bedeeld). De Rus is schaker Anatoli Karpov. Breed gelaat met daarboven iets onbeweeglijk plakkerigs, met scheiding naar links dan wel rechts.
Sergej Ivanov is een jonge Karpov. Daar stond ie dan, donderdag in Hoogeveen. De nieuwste aanwinst van wielerformatie TVM. De 21-jarige Moskoviet, vorig seizoen tweede in de Tour de l'Avenir, tevens winnaar van bolletjes- én groene trui, gaat 'het helemaal maken'.
Weten ploegleider Cees Priem en hoofdsponsor Ad Bos.
Nu is het wezenskenmerk van zo'n dag als donderdag, de jaarlijkse ploegpresentatie van TVM, dat allen die iets leidinggevends doen bij TVM zeggen er zeker van te zijn dat allen die bij TVM renner zijn het 'helemaal gaan maken'.
De ongelovigen worden op zo'n dag - ander wezenskenmerk - voorzien van caeautjes en prima eet- en drinkwaar en wel in een dusdanige mate dat ten slotte ook zij ervan overtuigd zijn dat alle TVM-renners het dit jaar helemaal, ongelooflijk gaan maken en vermoedelijk het jaar daarop ook nog eens.
Terug naar Amsterdam lalde ik in de auto: 'Niels! Niels! Niels van der Steen! Die gaat het helemaal máááken.'
Eenmaal ter redactie, twee kopjes koffie later, keek ik nog eens in de presentatiegids van TVM. Op pagina 20 staat de Rus. Ik dacht aan enkele uren tevoren. De Rus, goede bouw, goede kop, werd bestormd door de pers. Andrej Michailov, ploegarts van TVM vertaalde. En bij mij floepte eruit:
'And how about e2-e4?' De Rus verblikte en verbloosde niet. Ik wel. Hakkelend: 'And uh. . . in your former team, the Lada-team, did you get any help during the sprints?' De Rus antwoordde. Professioneel.
Hij is pas 21, hij wil de Tour helemaal niet rijden ('voorlopig alleen de Vuelta') maar zijn ploegleiding wil hem stiekem de Tour laten doen. De Rus wint de Tour. Hoop ik. Berzin en Tonkov zijn ook Russen.
Marcel van Lieshout

