Rotan.
Rotan is een materiaal dat komt van de rotanpalm ("Calamus rotang"). Het komt in de subtropen voor als een erg lange liaan. Er zijn heel wat verschillende typen rotan.
Van de geoogste stengels worden door vlechttechnieken bijvoorbeeld manden en meubelen gemaakt. Rotanmeubelen zijn bij tijd en wijle populair en dienen bijvoorbeeld als tuinmeubelen, of meubelen in een serre. Rotanstoelen kunnen als nadeel hebben dat ze soms vrij scherpe uitsteeksels hebben, waardoor kleding beschadigd kan worden.
De kern van de stengels, die in tegenstelling tot bamboe vol is, wordt ook versneden in verschillende diktematen en heet dan (pit)riet. De hardere buitenlaag, de schors van de rotanstengels, snijdt men in verschillende breedtematen om wikkelingen, bindingen en vlechtwerk (onder andere stoelzittingen) mee te maken. Het wordt soms ook stoelenriet genoemd.
