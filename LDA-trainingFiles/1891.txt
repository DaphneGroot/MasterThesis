	Afzet Gasunie stijgt 13 procent tot 93,7 miljard kubieke meter
	Van onze verslaggever
AMSTERDAM
De Gasunie heeft in 1996 fors meer aardgas verkocht dan in het jaar daarvoor. De afzet in binnen- en buitenland steeg van 83,1 miljard kubieke meter in 1995 naar 93,7 miljard vorig jaar.
Door de nieuwe vorstperiode ligt het aardgasverbruik nu weer op een hoog niveau. In december 1996 werd ruim 13 miljard kubieke meter gas verstookt. Een jaar eerder werd werd 12,3 miljard kubieke meter verkocht. Dat blijkt uit de voorlopige jaarcijfers die de Gasunie donderdag bekend maakte.
Het hoge aardgasverbruik in 1996 is het gevolg van de koude winter van 1995/1996. Dit is volgens de Gasunie de verklaring voor de stijging van de verkoop in Nederland met bijna een miljard kubieke meter tot 44,7 kubieke meter.
Januari 1996 was met 12,7 miljard kubieke meter verkocht aardgas de topmaand. In Nederland zelf werd ruim de helft verkocht.
Afzetten boven de negentig miljard kubieke meter zijn alleen in 1976, 1977 en 1979 geboekt. Die waren vooral het gevolg van relatief hoge exportcijfers. Door de hogere afzet is de omzet vorig jaar gestegen naar 18,7 miljard gulden. Dat is 1,7 miljard gulden meer dan in het voorgaande jaar.
Om ook in de toekomst aan de extra vraag in tijden van winterse kou te kunnen voldoen, wordt gewerkt aan de voltooiing van installaties voor ondergrondse gasopslag in Langelo, Grijpskerk en Alkmaar. De drie installaties zijn beschikbaar vanaf de winter van 1997/1998.
De recordverkoop levert de overheid geen hogere opbrengst van de ecotax op. De ecotax wordt gecompenseerd via lagere belasting en hogere huursubsidie. Volgens het ministerie van FinanciÃ«n is bij het vaststellen van de hoogte van de ecotax uitgegaan van een vrij hoog verbruik. 'De raming ligt heel dicht op het werkelijke gebruik in 1996. Er komt dus geen ecotaxmeevaller aan', zegt de woordvoerster.

Foto
	GRAPHIC: Gasverkoop Gasunie

