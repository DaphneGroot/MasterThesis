	Gekkenhuis verwacht rond Jackie Chan
	Het Rotterdamse theater Pathé kan donderdagavond maar beter een paar potige portiers laten aanrukken. De bioscoop beleeft dan de Europese première van First Strike van Stanley Tong Kwai-lai, maar belangrijker: hoofdrolspeler Jackie Chan komt! 'Dat wordt dus een gekkenhuis', waarschuwt filmprogrammeur Wouter Barendrecht.
Chan geldt als dé megaster van de Hongkong-film. Hij begon als stuntman in films van Bruce Lee en kreeg in de jaren zeventig zelf hoofdrollen toegeschoven. Het Aziatische publiek sluit Chan sindsdien als 'de nieuwe Bruce Lee' in de armen.
'Hij is al twintig jaar de aller-, allergrootste ster in Azië', zegt Barendrecht. 'Een kassamagneet. In Hongkong alleen al bracht First Strike 7,4 miljoen dollar op, anderhalf miljoen meer dan Independence Day. De Aziatische media leggen elke voetstap, elke ademstoot van hem vast. Qua aantallen fans is hij de grootste ster ter wereld.'
Chan, die vorig jaar internationaal doorbrak met Rumble in the Bronx, speelde inmiddels in meer dan veertig films. het genre is voor westerlingen het best te omschrijven als de Aziatische evenknie van de James Bond-films. Maar dan absurder.
'Het is een beetje Bruce Lee meets Buster Keaton meets Harold Lloyd', zegt Barendrecht. 'Er komt flink wat Kungfu-vechten in voor, compleet met die typische patsj-geluidjes. En met humor. Hij vecht bijvoorbeeld niet tegen één man maar meteen tegen vijftig mannen tegelijk. En hij doet de stunts allemaal zelf.'
Die moed heeft trouwens wel een prijs. Chan raakte tijdens een stunt al eens in coma. Een tegenspeelster verwondde hij op de set zodanig dat er zeventien hechtingen aan te pas moesten komen om haar weer in oorspronkelijke staat terug te brengen.
In Rotterdam is Chan donderdag na de premièrevoorstelling in Pathé 1 te gast in een speciaal voor hem georganiseerde talkshow. Pathé 1 heeft 760 zitplaatsen. 'En er wonen zestigduizend Chinezen in Nederland', zegt Barendrecht. Vandaar dus de tip: portiers.

