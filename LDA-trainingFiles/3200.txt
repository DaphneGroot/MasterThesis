	Introdans kan geen moment verrassen
	Barok door Introdans, m.m.v. Sytse Buwalda en ensemble. Choreografie: Kirsten Debrock en Ton Wiggers. Gezien 13 maart in Schouwburg Arnhem. Tournee t/m 8 juni.
Hoe barok is barok? Hoe overdadig, weelderig en vol? 'This is baroque man', moet Ton Wiggers hebben gedacht toen hij met Kirstin Debrock aan het avondvullende dansstuk Barok werkte. Ter afsluiting van het jubileumseizoen zocht de artistiek leider van Introdans contact met countertenor Sytse Buwalda. Die formeerde een bescheiden barokensemble dat de voorstelling begeleidt.
Althans voor de helft, want Wiggers wilde tussen de exquise muziek van Prt, Telemann, Bach en Purcell door nog een lekker swingend house-nummerje laten klinken n wat pittige Argentijnse bandoneon: Pena en Piazzolla. Voor als het publiek in slaap zou sukkelen. Vooral na het ellenlange stuk op religieuze songs van Christobal de Morales waarop Wiggers een monumentale groepsdans zette, is het vechten tegen de vallende oogleden.
De in totaal achttien dansdeeltjes, om en om door de choreografen gemaakt en tot een hechte eenheid gesneed, zijn vakkundig in elkaar gezet en worden door de dansers goed uitgevoerd. Maar nog geen beweging verrast. Je krijgt sterk het gevoel dit allemaal elders al eerder te hebben gezien, en beter.
Barok zit volgeplamuurd met bewegingen. De tierelantijnen vermoeien op den duur zo dat je snakt naar een adagio dat spanning oproept. Hoe ingenieus van vorm de acrobatische trio's en duetten soms zijn, het is te veel van hetzelfde: uiterlijk vertoon - in fraaie kostuums van Robert Barendsma, dat wel - zonder verrassingen. Nu is dat typerend voor de Barok-stijl. Maar of dat de inzet was?
Er moest van Wiggers ook nog een religieus thema aan te pas komen: 'Het laatste Avondmaal'. En dus zien we voor de pauze Ken Hioco over de grond kronkelen als boeteling, en daarna Stefan Ernst zondig tegen het kruis oprijen om aan het eind van het kruis afgenomen te worden door een groep rouwende vrouwen: Pieta!
Aan Barok kleeft ook een vage en daarmee kleffe homo-erotische noot. Een al te soft stoeipoezen-mannentrio en dansers in naaktheid suggererende kostuums, etaleren opnieuw Wiggers beschaafd kitscherige stijl van choreograferen.
Isabella Lanz

