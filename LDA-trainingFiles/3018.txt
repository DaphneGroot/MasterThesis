	Als de zaal niet meedoet wordt Rocky Horror een beetje treurig
	The Rocky Horror Show door London Musical Theatre. Tekst en muziek: Richard O'Brien. Regie: Christopher Malcolm. Theater Carré Amsterdam, t/m 1 febri. Chassé Theater Breda, 3 t/m 6 februari, Luxor Rotterdam, 11 t/m 15 februari.
De vraag waar het bij The Rocky Horror Show om draait is: doet het publiek enthousiast mee of staan de spelers er op het podium alleen voor? Zaalmedewerking is noodzakelijk, want de rockmusical uit 1973 is op zich een breekbaar bouwwerkje.
Komen de hoedjes van krantenpapier wel tevoorschijn als het tuttige stelletje Brad en Janet door de regen naar het spookkasteel loopt? Branden de aanstekers tijdens het lied There's a light? Wordt er wel met rijst gegooid als de buitenaardse transseksueel Frank 'N' Furter in het huwelijk treedt met zijn creatie, de blonde gespierde Rocky? (Frank is trouwens wel zo aards dat hij condooms gebruikt.) En wordt de Timewarp wel meegedanst?
In Duitsland vrolijkt een groep Rocky-enthousiastelingen al vele jaren de theateruitvoeringen van de musical op. In de VS en Engeland komt op deze manier de late night filmuitvoering (met o.a. Meatloaf) tot leven. Nederland heeft zich tot nu toe weinig van de Rocky-rage aangetrokken. In 1976 moest een Nederlandse versie met Hugo Metsers en Derek de Lint al na zes weken de deuren sluiten, en de film heeft nooit tot massahysterie geleid.
De verantwoordelijken voor de toernee hopen dat het nu wel direct aanslaat om de drie weken van de Brits-Duitse voorstelling in Nederland een succes te maken. Het doet een beetje denken aan het overbrengen van de Elfstedentocht-sfeer naar Limburg. Of nog erger: carnaval in Sneek.
De zaalactiviteiten kwamen op de premièreavond in Carré dan ook enigszins krampachtig over. Een paar kleurrijk uitgedoste travestieten waren strategisch over de zaal verspreid en kwamen op de voorgeschreven momenten in actie. En een paar toeschouwers wisten dat je de slome Brad luidkeels voor asshole dient uit te schelden. Maar het leidde allemaal niet tot de gewenste uitbundige feeststemming.
Pas toen de lichttechnici zich als vocale aanjager met de zaak gingen bemoeien, - bij het noemen van de naam van een van de spelers hoort men steeds Whoehhh te roepen - rolde de opgewekte meligheid, die de voorstelling zo aantrekkelijk kan maken, de zaal in.
Bovenstaande betekent trouwens niet dat de show zelf niets te bieden heeft. Horror is er nauwelijks, maar rock daarentegen in overvloed. Richard O'Brien heeft een aantal tijdloze aanstekelijke rock 'n roll nummers geschreven waar een prima concert mee te maken valt. En de doorgewinterde spelers, zoals de Amerikaanse hoofdrolspeler Bob Simon, halen alles wat er maar uit het dunne verhaaltje te halen valt. En ook de 'boodschap' heeft nog steeds waarde: transseksualiteit is een constructiefoutje waar je niet moeilijk over moet doen.
Maar het is natuurlijk toch in de eerste plaats een camp-voorstelling; La Cage aux Folles voor seksueel veelzijdige rockers. En als dat niet massaal door de zaal wordt opgepikt, dan wordt het een beetje treurig. Zoals afgelopen dinsdag.
Patrick van den Hanenberg

