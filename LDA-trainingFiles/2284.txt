	Emotioneel weerzien met gemartelde Tsjetsjeense chauffeur Aslambek Pasjajev    'De Russen sloegen me steeds op dezelfde plaats'
	Van onze correspondent
Bert Lanting
 GROZNY
'Klaar, nu is het afgelopen met me', dacht de Tsjetsjeense chauffeur Aslambek Pasjajev, toen hij vorig jaar geblinddoekt, de mond dichtgesnoerd en met handboeien om door Russische militairen uit een pantserwagen in de opgevroren modder werd gesmeten. Hij was naar Chankala, de Russische legerbasis even buiten Grozny gebracht, en hoorde een officier zeggen: 'Nog niet schoppen. Blijf nog maar even van hem af.' Het was inderdaad maar 'even'; daarna werd hij zes dagen vrijwel onophoudelijk gemarteld.
Pasjajev was een paar uur daarvoor gearresteerd bij een Russische controlepost, toen hij met mij en radio-collega Gert-Jan Dennekamp op weg was naar een bijeenkomst met de Tsjetsjeense guerrilla-commandanten Radoejev en Maschadov in het gebied dat nog in handen was van de Tsjetsjeense strijders.
De gemaskerde Russische commando's pakten hem op, vuurden wat salvo's af om ons op afstand te houden en scheurden met hem weg in hun ongenummerde pantserwagen. Dagenlang liepen we tal van ongure plaatsen af - het kantoor van de Russische geheime dienst, het militaire hoofdkwartier op de luchthaven Severny en enkele wijk-kommendatoera's - om hem op het spoor te komen,maar niemand wilde iets zeggen.
Pas nadat we de Russische televisie, de OVSE en de Nederlandse ambassade hadden ingeschakeld, werd hij vrijgelaten, gebroken door zes dagen van martelingen. Uit vrees voor de Russen dook hij meteen onder en pas nu, een jaar later, zien we hem weer voor het eerst, de schuchtere man die we hooguit een half uur kenden, maar die nooit uit onze herinnering zal verdwijnen.
Het is een emotioneel en pijnlijk weerzien, voor Pasjajev vanwege de herinneringen aan de angst en de vernederingen die hij onderging, voor ons omdat hij misschien niet door onze schuld, maar dan toch door onze aanwezigheid in de hel belandde. Het was de eerste keer dat hij buitenlandse journalisten vervoerde.
Op de legerbasis Chankala werd Pasjajev in een kuil gegooid, een diepe kuil die zo smal was dat hij er niet in kon zitten, maar alleen half-opgevouwen tegen de wand kon hangen, met zijn neus tussen zijn knien. Drie dagen en nachten zat hij daar, halfnaakt, in het gat in de aarde, terwijl het vroor en sneeuwde.
Om het kwartier kwam iemand hem kwellen met een schop of een klap, net onder zijn schouders. 'Ze sloegen me steeds precies op dezelfde plaats, niet hard, maar wel achter elkaar door, als druppels die op dezelfde plek neerkomen. Dat blijkt enorm pijn te doen. Dat wist ik toen ook nog niet'.
Zijn folteraar heeft hij nooit gezien; hij was de hele tijd geblinddoekt. 'Maar zijn stem herken ik uit duizenden. Andrej heette hij'.
Officieel was hij opgepakt omdat zijn auto-papieren 'niet in orde' waren, maar tijdens de eindeloze verhoren werd hem steeds gevraagd waarom hij buitenlandse journalisten vervoerde. 'Had je niet voor Russische journalisten kunnen rijden? Of werk je soms voor het buitenland?'
Ze wilden ook weten wat voor banden hij met Radoejev en Maschadov had. 'Ik zei dat ik geen banden met Radoejev had en dat ik hen slechts van de televisie kende, maar dat geloofden ze niet.'
Pasjajev: 'Toen ze me voor de laatste keer naar het verhoor brachten, kon ik niet eens meer op m'n benen staan. Ze moesten me met hun drien voortslepen. Terwijl ik daar in die kuil zat, smeekte ik Allah dat ze mij zouden doodschieten'.
Toestemming om naar de wc te gaan, kreeg hij niet. Hij hield het drie dagen op, omdat hij bang was te bevriezen als hij het zou laten lopen. Het was 's nachts zo koud dat dienstplichtige Russische soldaten die wacht liepen en medelijden met hem hadden, hem wakker kwamen schudden. 'Niet slapen, anders vries je dood'
Naast hem zaten nog meer gevangenen vast in kuilen. En van hen werd vlak naast hem doodgeschoten. 'Hij werd niet opzettelijk gexecuteerd, maar in een opwelling doodgeschoten, uit frustratie.'
Zijn folteraars lieten ook een keer een herdershond op hem los.Het beest sprong bovenop hem, maar beet hem, tot zijn verwondering, niet. 'Als ik me verweerd had, had die hond me misschien wel gebeten, maar daar had ik de kracht niet meer voor'. Het beest likte hem alleen over zijn bebloede gezicht en handen.
Na drie dagen in de kuil werd hij overgebracht naar het GoeOSJ, het centrale hoofdkwartier van de Russische troepen in Grozny. Daar werd hij opgesloten in een horizontale cel van maar een halve meter hoog, als een koelcel in een mortuarium.
Hij lag op een vlonder, waaronder een dikke laag uitwerpselen en urine lag. 'Na drie dagen in die kuil kwam het me voor als in de hemel'.
Ook op het hoofdkwartier werd hij weer ondervraagd en gemarteld. 'De eerste keer werd ik opnieuw afgetuigd, later misschien ook, maar ik voelde het al niet meer. Ik was al helemaal kapotgeslagen, alles was gebroken. Op een gegeven moment voel je dan niets meer'.
Vervolgens werd hij in een pantserwagen naar het beruchte 'zuiveringskamp' PAP-1 in Grozny gebracht, liggend op de bodem van het gevaarte onder nog drie gevangenen. Daar werden twee agenten van de pro-Russische Tsjetjeense politie voor zijn ogen gemarteld. In zijn cel zat ook een jongen van vijftien jaar, die ook gemarteld werd. 'Toen werd het mij pas duidelijk dat het een groot verschil is of ze jou aftuigen of iemand anders voor jouw ogen martelen. Het was beter geweest als ze mij hadden afgetuigd'.
De volgende ochtend ging de celdeur open en hoorde hij. 'Pasjajev? Matras oprollen en spullen meenemen. 'Nu gaan ze me executeren, dacht ik. Ik nam afscheid van mijn celgenoten: Bedankt, als ik doodga zal ik Allah danken dat hij me heeft laten sterven'.
Hij werd naar een kamertje gebracht waar een vreemde man zat die later Charles Ray, het waarnemend hoofd van de OVSE-missie bleek te zijn. Er lag een papier dat hij moest ondertekenen, maar niet wilde ondertekenen uit angst dat hij zijn eigen doodvonnis zou ondertekenen.
Uiteindelijk wist de OVSE-man hem toch over te halen en zette hij zijn handtekening onder het papier waarin hij verklaarde geen klachten te hebben over zijn behandeling. Daarna nam Ray hem in zijn armen en droeg hem naar zijn witte jeep, herinnert Pasjajev zich.
Zijn neus was gebroken, zijn ribben ook en zijn lichaam was helemaal bont en blauw. Een vriend waste hem, zoals in Tsjetsjeni gebruikelijk is met mensen die op sterven liggen. Maar hij haalde het en rijdt nu weer rond met zijn taxi. Wraakgevoelens koestert hij niet, behalve tegen zijn folteraar Andrej. Hij heeft zelfs een Russische soldaat die de benen genomen had uit zijn eenheid, naar Stavropol gebracht en aan diens ouders overhandigd.
Maar Aslambek is wel gescheiden van zijn Oekraense vrouw, met wie hij net getrouwd was en die wanhopig was toen hij verdween. 'Dat ging niet meer. Dat wilden mijn ouders niet meer na alles wat er gebeurd was.'

Foto
	De Tsjetsjeense chauffeur Aslambek Pasjajev, die vorig jaar zes dagen lang door Russische militairen werd gemarteld. FOTO LEO ERKEN

