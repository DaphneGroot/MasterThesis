	Trouw aan de voorouders
	'VERPRUTST U wel eens een ochtend?', wilde Anil Ramdas weten van de Zimbabwaanse schrijver Chenjerai Hove. Het was op een gespreksavond in de Amsterdamse Balie in februari. Hove presenteerde er zijn boek Hoeders van de aarde - Ontmoetingen met de wijzen van Zimbabwe. Hij nam de tijd om de vraag te laten bezinken en zei toen: 'Dan ben je dood.'
In Hove's levensfilosofie is het onmogelijk tijd te verliezen. Westerlingen gaan met tijd om alsof het een handvol duiten is die je kunt besteden of verspelen. Maar mensen gebruiken de tijd niet, de tijd gebruikt de mensen, hield Hove zijn toehoorders voor.
Chenjerai Hove is een van de laatste pure spiritualisten. Op die bijeenkomst in De Balie voorspelde Adriaan van Dis hem een grootse toekomst als goeroe voor westerlingen die het haasten zat zijn. Maar d t wil Hove niet zijn. Hij vreest voor zijn eigen volk, dat het contact verliest met de voorouders en de geesten, met de grond en de natuur. Hij werpt zich op als de schatbewaarder van de oude wijsheden die verdwijnen onder het geweld van de westerse cultuur, die van 'tijd is geld'.
In Hoeders van de aarde verzamelde hij, samen met de Bulgaarse journalist en fotograaf Ilija Trojanow, de verhalen en wijsheden van twaalf bejaarden uit Zimbabwe. De foto's tonen hun gezichten en hun handen, de tijdloze Zimbabwaanse landschappen met de wonderbaarlijke reusachtige stenen.
Het boek heeft iets van een testament, een afscheid. Dat komt doordat alle gesprekspartners oude vrouwen en mannen zijn en doordat er uit hun verhalen keer op keer een diepe weemoed klinkt, soms zelfs een verwijt aan de jongere generaties. Natuurlijk is er Chenjerai Hove, die naar hen komt luisteren, optekent wat ze zeggen en er een mooi boek van maakt, maar hoeveel Zimbabwanen van zijn generatie delen zijn trouw aan de voorouders?
Het geloof in de geesten, de mediums en de toverdokters is sterk in Zimbabwe, maar het is niet meer ingebed in een levenshouding zoals vroeger. Je gaat naar de traditionele genezer of naar een geestenbezweerder, als het ziekenhuis je niet kan helpen of te duur is. Of voor alle zekerheid, omdat je maar nooit weet of je ziekte is veroorzaakt door zwarte magie van iemand die je kwaad wil doen.
Dat opportunisme en die kwakzalverij hebben weinig meer te maken met de spiritualiteit die Hove wil redden. Het oude landleven verandert, er is geen houden aan. Het gebeurt overal in de wereld en het is geen wonder dat Geert Mak, ook op die avond in De Balie, parallellen zag met zijn eigen boek Hoe God verdween uit Jorwerd. De Friese boeren n de Zimbabwaanse ruiken de welstand van hun dorp aan de geur van de poep van de inwoners. Het voedsel wordt moderner, de stank neemt toe.
In Hove's gedichten en romans vecht de geestenwereld voor zijn bestaan. Stemmen uit het verleden vergezellen de hoofdpersonen in zijn debuut Beenderen en in het latere Schaduwen. In Ancestors (Voorouders), dat vorig jaar verscheen, bezoekt de geest van een vrouw uit de vorige eeuw een jonge man en beheerst zijn leven. Zo biedt Hove de door westerse waarden belaagde geesten een schuilplaats in zijn romans.
Wim Bossema

Chenjerai Hove & Ilija Trojanow: Hoeders van de aarde - Ontmoetingen met de wijzen van Zimbabwe.
Vertaald uit het Engels door Hanneke Richard.
Novib/Schuyt & Co; 127 pagina's;  49,50.
ISBN 90 6097 430 1.
Chenjerai Hove: Ancestors.
Picador, import Van Ditmar; 195 pagina's;  21,45
ISBN 0 330 34490 0.

Foto
	Matabeleland, Zimbabwe. FOTO UIT 'HOEDERS VAN DE AARDE'

