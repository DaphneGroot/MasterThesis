	Tussen Jeruzalem en Bagdad Moenief schetst fascinerend tijdsbeeld van Amman in de jaren veertig
	TOEN KONING Hussein enige tijd geleden een werkbezoek bracht aan de burgemeester van Amman, sprak hij met trots, maar ook met enige verwondering over de groei van de stad. Van een kleine plaats in de jaren dertig en veertig is de Jordaanse hoofdstad uitgegroeid tot een van de grotere steden in het Midden-Oosten. Er wonen nu anderhalf miljoen mensen.
Amman was v¢¢r de stichting van de staat Isral in 1948, toen honderdduizenden Palestijnse vluchtelingen naar Jordani kwamen, een slaperig dorpje. 'Het was echt overdreven Amman een stad te noemen', gaf de koning toe.
Hussein, die in 1935 in Amman werd geboren en er zijn jeugd doorbracht, wist nog goed dat 'iedereen iedereen kende'. De Ammanieten hadden weinig geheimen voor elkaar. Men kende elkaars telefoonnummers, die uit niet meer dan drie cijfers bestonden. De straten hadden geen officile namen. Men zei: de straat van die en die, als er een notabele of bekend persoon woonde. Van elke auto was de eigenaar bekend. Er reden er immers maar enkele tientallen rond.
Die tijden zijn voorbij. De stad verandert nu zo snel dat het, na enkele maanden, vaak moeilijk is de weg terug te vinden naar een plaats die men eerder bezocht. Veel bezoekers vinden Amman een karakterloze stad, met haar ontelbare flats, protserige villa's voor de nouveaux riches en haar weinige groen. Een echt stadscentrum ontbreekt.
Het is wel een schone stad, die een zeer georganiseerde indruk maakt. Koning Hussein is daar trots op. Maar voor schrijvers als Paul Theroux en andere westerse bezoekers is het een reden om het weinig inspirerende en niet erg 'orintaalse' Amman zo snel mogelijk achter zich te laten. Theroux wijdt in zijn reisverslag The Pillars of Hercules welgeteld n zin aan de 'repulsively spick-and-span city of Amman'.
Toch is het ook mogelijk een heel boek aan Amman te wijden en dan komt er een totaal ander beeld naar voren. Abd ar-Rahmaan Moenief, Jordani's bekendste schrijver, heeft met het Verhaal van een stad een biografie van Amman proberen te schrijven. Het gaat om het Amman van zijn jeugd in de jaren veertig.
Een stad, schrijft hij, is meer dan 'haar meest in het oog springende kenmerken'. Een stad wordt niet alleen bepaald door haar uiterlijk, haar klimaat en de dromen en teleurstellingen van haar inwoners. Een stad is dat allemaal en nog iets meer: het is 'het leven zelf in al zijn veelvormig- en veelzijdigheid'.
Misschien dat daarom het dorpse Amman van de jaren veertig nog zoveel aanknopingspunten biedt om de raadsels van de grote stad van nu te begrijpen. 'Het leven' is natuurlijk gevolueerd in een halve eeuw, maar de topografische, politieke, sociale en religieuze uitgangspunten zijn niet radicaal gewijzigd.
Zo wordt 'het leven' in Amman, die ongrijpbare optelsom van het bestaan van zoveel individuen, nog steeds bepaald door de geografische ligging van de stad: tussen Irak en Palestina. De politieke situatie in Bagdad en Jeruzalem benvloedt de gebeurtenissen in Amman. Daar valt nu evenmin aan te ontkomen als destijds.
Maar er is natuurlijk meer dan politiek.
De dialecten die men hoort op de markten en in de straten, zijn niet alleen die van Transjordani, van de Kaukasische Circassirs die het moderne Amman aan het einde van de vorige eeuw stichtten, of van de Armenirs, die nooit correct Arabisch leerden spreken. Men hoort ook de Iraakse tongval in Amman en zinswendingen uit Nabloes, Hebron of Haifa.
De 'oma' uit Moeniefs sterk autobiografisch getinte roman steekt niet onder stoelen of banken dat ze uit Bagdad afkomstig is, soms hevig naar Irak verlangt en sommige Jordaanse gebruiken en praktijken maar raar vindt. Voor haar blijft Irak het referentiekader.
Haar ongezouten, wat kinderlijke commentaren op de buurtbewoners, de eetgewoonten, de honger, de Britse koloniale autoriteiten, de opvoeding van de kinderen en het religieuze leven liegen er niet om. Ze is een kleurrijk hoofdfiguur in het leven van de jongen, door wiens ogen we Amman en de tijdgeest verkennen.
De lezer leert de dokters en kwakzalvers van Amman kennen. De buitenlandse zendelingen die voorlopers zijn van het leger hulpverleners van vandaag, de rivaliserende moslim-sjeiks, de tandarts, de onderwijzers en leraren, de kooplieden en bedoeenen, de politieke agitatoren en de Hasjemitische prinsen, die allemaal hun rol spelen bij het opgroeien van de jongen, worden tot leven gewekt.
Tijdens de Tweede Wereldoorlog sympathiseerde de bevolking van Amman over het algemeen met nazi-Duitsland. Radio Berlijn, waar men van de Britse autoriteiten niet naar mocht luisteren, was uitermate populair. De kreet 'Arabieren, gegroet' van omroeper Joenis Bahri bracht enthousiasme teweeg. De meeste Ammanieten hadden overigens nog geen radio; men luisterde in de huizen van de rijken.
De pro-Duitse houding was, schrijft Moenief, gemakkelijk te verklaren. Voor de nazi's waren de joden de vijand. Vanwege hun kolonisatie van Palestina werden de joden ook door de Arabieren als vijanden gezien. De Duitsers waren tevens de vijanden van de Engelsen en Fransen, voor wie men niet bepaald hartelijke gevoelens koesterde 'aangezien zij de directe kolonisatoren waren'.
De vergelijking dringt zich op met de houding pro-Saddam van de bevolking in 1990-1991. Net als in de jaren veertig was de stellingname van de bevolking verklaarbaar, maar 'fout', en moest Jordani er een hoge prijs voor betalen.
Interessant zijn de passages over mode en smaak in de jaren veertig, een periode van oorlog en verwarring, 'waarin men vaak uitdagend wordt en nieuwe dingen uitprobeert'. Moenief weet alleen al over de hoofddeksels uit die tijd bladzijden vol te schrijven.
Op de scholen in Amman was, voor jongens, de koefieja verplicht, de rood- of zwartgeblokte hoofddoek. Toen de Britse gouverneur Glubb een rode koefieja om zijn gezicht wikkelde op de manier zoals de bedoeenen dat doen, had 'oma' daar weinig goede woorden voor over. Glubb was een schepsel van de duivel, volgens haar. Hij droeg de koefieja om zijn hazenlip te bedekken.
Het is ironisch dat in die tijd sluiers en hoofddoeken, tot dan een vast onderdeel van de vrouwenkledij, 'het steeds vaker moesten ontgelden en in veel gevallen uiteindelijk zelfs werden afgeschaft'. Kleding en sociale rebellie hebben alles met elkaar te maken, betoogt Moenief en dat geldt natuurlijk vandaag de dag net zo goed. De hoofddoek is weer in opmars en de vrouwen in Amman lopen er, vijftig jaar later, een stuk gesluierder bij.
In lang vervlogen tijden, toen op de plaats van het moderne Amman de antieke stad Philadelphia stond, was er water in overvloed. Men sprak zelfs van de 'waterstad'.
Moenief beschrijft hoe in de jaren veertig nog de bron bij Ra's al-Ain heel Amman van water voorzag en hoe kinderen zwommen in de rivier die door het centrum van het dorp stroomde.
Veel bronnen zijn inmiddels opgedroogd en de rivier is nu een zielig stroompje in een trieste betonnen bedding. De weg naar Zarka, thans een industrile satellietstad van Amman, was in Moeniefs tijd groen en vriendelijk. In het nu kurkdroge, overbevolkte en stoffige Zarka waren dichtbegroeide tuinen en veel fruitbomen, herinnert de schrijver zich.
Verhaal van een stad is meer dan een nostalgische terugblik. Het schetst een fascinerend tijdsbeeld, waardoor niet alleen het huidige Amman begrijpelijker wordt, maar ook het hele Midden-Oosten. De turbulentie in Irak, het drama van Palestina, de islam en sociale aardverschuivingen vormen nu eenmaal het decor van het bestaan in dit deel van de wereld.
Jan Keulen
Abd ar-Rahmaan Moenief: Verhaal van een stad.
De Geus; 320 pagina's;  49,90.
ISBN 90 5226 391 4.

Foto
	Amman met oude amfitheater, 1977. FOTO ABC

