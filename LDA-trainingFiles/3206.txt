	Duitse socioloog Beck wil tribunaal voor wetenschappelijke vindingen    'Het klonen gaat door, wat we ook zeggen'
	Van onze verslaggever
Peter Giesen
AMSTERDAM
Een rechtbank voor wetenschappelijke ontwikkelingen, dat zou een aardig idee zijn, zegt de Duitse socioloog Ulrich Beck. De makers van het gekloonde schaap Dolly zouden voor zo'n maatschappelijk tribunaal moeten verschijnen, alvorens verder te gaan met hun experimenten. Tijdens de zitting kunnen de voors en tegens van klonen uitgebreid behandeld worden. Misschien zou een jury van burgers de uiteindelijke beslissing moeten nemen: gaan we door met klonen of niet?
'Een rechtszaak lijkt me een goede manier om zoiets te organiseren. Maar je kunt ook denken aan een soort parlement, waarin allerlei burgers en belangengroeperingen over nieuwe technologische ontwikkelingen besluiten', zegt Beck.
De socioloog was afgelopen weekeinde in Amsterdam voor de presentatie van zijn eerste in het Nederlands vertaalde boek, de essaybundel De wereld als risicomaatschappij (uitgeverij De Balie,  24,50). Ruim tien jaar geleden schreef Beck Der Risikogesellschaft, een van de meest geciteerde sociologieboeken van de laatste jaren.
Er is een nieuw type samenleving ontstaan, betoogde hij destijds. De ontwikkeling van de technologie kan niet meer automatisch als vooruitgang worden beschouwd. Het publieke debat wordt steeds meer beheerst door risico's. Wat zijn de gevaren van kernenergie of biotechnologie? Zal de voortdurende groei van de consumptie ons uiteindelijk in een milieuramp storten? Is het een goed idee om almaar nieuwe vliegvelden aan te leggen?
Het zijn geen eenvoudig te beantwoorden vragen. Veel vormen van milieuschade, zoals het broeikaseffect, zijn onzichtbaar. Bovendien spreken de experts elkaar veelvuldig tegen. Daarom worden technologische ontwikkelingen vrijwel altijd doorgezet, aldus Beck. 'Nu is er een debat over het schaap Dolly. In de kranten verschijnen lange stukken voor en tegen. Maar het maakt allemaal niets uit. Het klonen gaat gewoon door, wat we ook zeggen.
'Dat beangstigt me, want ik ben ervan overtuigd dat een nieuw tijdperk van eugenetica zal aanbreken. Dat zal gebeuren onder het mom van gezondheid, omdat wetenschappers dan een vrijkaartje hebben. Welke ouders willen geen gezonde kinderen? Nu wordt er al prenataal onderzoek gedaan, bijvoorbeeld naar het syndroom van Down. Maar als je in staat bent embryo's te screenen, waarom zou je dan niet meteen de hele checklist met erfelijke afwijkingen erbij nemen? Als Duitser beangstigt me dat: wat ooit in de concentratiekampen gebeurde, zal straks in laboratoria plaatsvinden, met beulen die niets van racistische theorien afweten.'
Het is merkwaardig dat de mens zulke technologische ontwikkelingen als noodlot aanvaardt, zegt Beck. Het kenmerk van deze tijd is immers dat mensen hun leven naar eigen keuze willen inrichten. Een hogere, goddelijke autoriteit wordt niet meer geaccepteerd. 'Maar bij technologie zeggen we: daar is niets aan te doen, dat overkomt ons.'
Hoewel de technologische samenleving aan de lopende band taboes doorbreekt, bijvoorbeeld op het gebied van de genetica, zijn haar eigen principes taboe verklaard, aldus Beck. Wie de stelling dat 'de wetenschap toch niet tegen te houden is' in twijfel trekt, plaatst zichzelf al snel buiten de discussie.
In de risicosamenleving is de rol van de traditionele politiek beperkt. Wat kan een nationale regering doen aan het broeikaseffect, de gevaren van biotechnologie of het risico werkloos te raken? Al die journalisten die zo trouwhartig posten voor het torentje van Kok, staan op de verkeerde plaats, vindt Beck. De werkelijk relevante beslissingen worden elders genomen, in talloze laboratoria en directiekamers. Daar wordt 'subpolitiek' bedreven, zoals Beck het noemt.
De burger kan daar zijn eigen subpolitiek tegenover stellen. Als consument is hij in staat zijn mening over vervuilende bedrijven of genetisch gemanipuleerd voedsel duidelijk te maken.
'De boycot van Shell in de Brent Spar-kwestie was heel interessant. Natuurlijk kun je zeggen dat zulke acties oppervlakkig zijn. Automobilisten veranderden hun consumptiepatroon niet, maar tankten een pomp verder, bij Aral. Maar we staan pas aan het begin van zulke acties. Stel je voor dat steeds meer consumenten hun beslissingen gaan nemen op politieke of morele gronden. Dat zal een enorme impact hebben', aldus Beck.
Tegenstanders vonden de boycot van Shell irrationeel en hypocriet. Esso, mede-eigenaar van de Brent Spar, bleef buiten schot, omdat marktleider Shell een dankbaarder doelwit vormde. Maar juist het onvoorspelbare karakter maakt het boycotwapen zo effectief, vindt Beck. Elk bedrijf kan onverwacht onder vuur genomen worden. Daardoor wordt het riskant om opzichtig te vervuilen of mensenrechten te negeren.
Beck: 'Ik word vaak uitgenodigd door grote bedrijven, zoals het Zwitserse chemieconcern Ciba Geigy. Het management van Ciba Geigy is bezorgd over een piepkleine actie op het Duitse Waddeneiland Norderney. Een lokale actiegroep wil van het eiland een 'chemievrije zone' maken, waar alleen levensmiddelen zonder chemische toevoegingen worden verkocht. Ik had nog nooit van die actie gehoord, maar de managers van Ciba Geigy waren bezorgd. Stel je voor dat zo'n actie naar het vasteland zou overslaan! De hele markt zou in elkaar storten.'
Toch vindt ook Beck zo'n directe democratie van consumenten niet voldoende. De risicosamenleving heeft ook nieuwe instituties nodig, die politieke besluiten kunnen nemen over technologische ontwikkelingen. Een technologietribunaal zou zo'n instelling kunnen zijn. Maar is dat niet erg utopisch? Wijken kloonspecialisten niet gewoon uit naar een ander land, of een ander werelddeel? Beck: 'Het actievoeren is inmiddels ook geglobaliseerd. Veel Duitse biotechnologen zijn uitgeweken naar de Verenigde Staten, maar daar komen ze inmiddels ook activisten tegen, met dezelfde argumenten als in Duitsland.
'Maar goed, zelfs als Europa als enige zou besluiten tot een verbod op klonen, zou dat een geweldige uitstraling hebben. Natuurlijk zie ik de problemen ook wel, maar ik vind dat je een nieuwe visie of een utopie moet creren, zodat je een doel hebt. Europese intellectuelen zijn vaak zo geborneerd. Ze zien de samenleving veranderen, en het enige wat ze doen is jammeren over alles wat verdwijnt. Ik denk liever na over de vraag hoe je op die nieuwe omstandigheden zou kunnen inspelen.'

Foto
	Socioloog Ulrich Beck FOTO XANDER REMKES

