	Een hartstochtelijk toeschouwer
	ZE snelt de koffiemeneer tegemoet om het blad aan te pakken, gracieus, on-Nederlands beleefd. Fant stisch, dank u wel! Een solo in voorkomendheid. En verontschuldigingen voor haar onordelijke kamer. Maar ja, haar vertrek naar Rome, naar de FAO, de drukte. . . Zeg maar Louise.
Aan die titels heeft ze ook na haar jaren als hoogleraar nog altijd een broertje dood. Ze tekent de post het liefst zonder, tenzij het om geld gaat natuurlijk. En de O, achter Louise? Die staat voor Ottilya, een erfenis van haar grootmoeder. Een mooi ritme zo, samen met haar Portugees-joodse achternaam. Ze houdt van subtiliteit n opera.
Kunstgeschiedenis leek haar alfa-familie een mooie opleiding voor een meisje, maar ze koos zelf voor landbouw. Glashelder stond het haar namelijk voor de geest: iets met voedselvoorziening in de tropen wilde ze doen. Op haar dertiende las ze Albert Schweitzer. Maar wat die deed, dat was maar symptoombestrijding, vond ze toen. Maakte je mensen beter, hadden ze daarna niets te eten.
Eigenlijk wou ze naar Oxford, maar ze bleek te jong te zijn voor een beurs. Door haar internationale opvoeding was de taal geen probleem geweest. Zo zat ze op tal van buitenlandse scholen en in 1970 deed ze eindexamen in Brussel. Vervolgens ging ze naar Wageningen, naar een hogeschool met vooral boerenzoons, en nog maar nauwelijks meisjes in die tijd. Ruw vond ze het. Het vak paardrijden in plantages was net afgeschaft.
Er volgde een propedeuse cum laude, een promotie cum laude en tussendoor veel ziekteperioden. Het werd haar zelfs afgeraden verder te gaan met haar studie tropische plantenteelt, maar mind over matter, ze hield het vol, al was het veldwerk soms zwaar. En ach, auto-ongelukken vormen nog altijd de grootste doodsoorzaak van westerlingen in de tropen.
Een alleslezer is ze, ook Marx en Marcuse, onvermijdelijk bijna in die jaren, maar opgewonden werd ze er niet van: nuance gaat bij haar voor dogmatisme. Literatuur sprak haar meer aan. Het inbeeldingsvermogen van Marguerite Yourcenar bijvoorbeeld, dat benvloedde haar denken veel indringender. Zelf schrijven deed ze ook toen al. En ze tekende. Maar die twee zaten elkaar in de weg.
'Ik schrijf niet omdat ik iets al weet, maar omdat ik telkens weer iets anders moet vinden. Omdat ik structuur wil ontdekken in losse patronen die ik nog niet overzie. Omdat ik hartstochtelijk over iets na wil denken', noteert ze in haar boek De ondraaglijke lichtheid van de vleermuis, dat deze maand uitkomt. Verzamelde stukken, doordesemd met de levensbehoefte om waar te nemen en te leren. En naast het leren, altijd mr leren, de wens om te relativeren, vooral haar eigen mening.
Ze is te gast in eigen boek. Ze is een toeschouwer die haar fascinatie voor landschappen botviert, die mensen waar ook ter wereld, wetenschap en universitair bedrijf beziet. De emoties zijn er wel degelijk, ze is geen koele rekenaar; de lezer moet zelf maar uitmaken wat hij voelt, of hij haar feiten op zichzelf wil betrekken. Ze leeft auto- en vleesloos, maar dat hoeft de lezer toch niet te weten, ze hoeft toch geen voorbeeld te zijn? Ze levert alleen de ingredinten.
Nederlanders hebben een sterke behoefte aan een morele leidraad. Gek is dat. Zelf hecht ze juist aan de zelfstandigheid van het oordeel. Maar haar eigen oordeel geven? Dat zou demagogisch zijn, walgelijk zelfs.
Het verhaal over de dood van haar Afrikaanse promovendus ontroert haar nog steeds. Pas na jaren kon ze beginnen met het te schrijven. Inderdaad, in de tekst laat ze geen traan, maar door het op te schrijven, door de structuur van het verhaal, brengt ze gevoelens over. Afstand maakt alles duidelijker, maar dan wel door de ogen van een hartstochtelijk toeschouwer.
Bij toeval kwam ze midden jaren tachtig, na jaren in Papoea-Nieuw-Guinea en in Afrika, terug in Wageningen. Voor een rustperiode na het veldwerk, om wat tijd te hebben om na te denken en te promoveren. Ze bleef hangen, ze voelde dat er behoefte was aan vernieuwing. Verandering hing in de lucht, daar houdt ze van.
Tropische plantenteelt was nog vooral een dosis-effect wetenschap, de feitelijk nog koloniale aandacht voor een enkel gewas. Hoeveel kunstmest heeft een koffiestruik nodig? Blauwdrukken werden er gemaakt voor boeren in de Derde Wereld. Zo en zo moest het. De opleiding was een mengeling van wetenschap en ontwikkelingswerk. Een Wageninger, zo was de gedachte, moest ook een pomp kunnen repareren.
Maar die klassieke teeltwetenschap zat aan de grond, was in een crisis geraakt. Steeds meer processen werden uiteen gerafeld tot op moleculair niveau. Bij haar ontlook het omgekeerde gevoel, dat het niet alleen om plantjes ging op die en die akker, maar ook of de akker onderaan de helling ligt of bovenaan, om het omringende landschap, het continent.
De landbouw als ecosysteem was te veel naar de achtergrond geraakt. In bijvoorbeeld klimaatmodellen speelde landgebruik, en daarmee ook een belangrijke invloed van de mens, nauweljks een rol, terwijl land- en bosbouw toch cruciaal zijn voor waterstromen en koolstofcycli.
Als hoofddocent en in 1991 als hoogleraar greep ze de kans de integratie naar boven te stimuleren. Duidelijk heeft ze de laatste jaren aangetoond dat je met computermodellen niet alleen de groei van cellen of van afzonderlijke planten kunt simuleren, maar ook grotere patronen, zoals veranderingen in landgebruik.
Het is onzin dat daarmee de arme boer in de ontwikkelingslanden in de steek werd gelaten. Ook in die landen zijn steeds meer organisaties tot wasdom gekomen die zich bezighouden met boerenbelangen. Het is nonsens te denken dat wij in Nederland alle oplossingen moeten aanreiken, blauwdrukken kunnen verstrekken.
Onderzoek hier kan inderdaad niet onmiddellijk worden vertaald naar een boer in Nepal. Hier moeten mensen worden opgeleid die langetermijnproblemen analyseren en kunnen oplossen, die onderzoeksstrategien ontwikkelen, die over grenzen van landen heen kunnen kijken. Zaken waar ze in de tropen vaak niet aan toekomen.
Het heeft veel meer zin onderzoekers van daar met westerse kennis te helpen. Bomen planten in een dorp in de Sahel biedt minder soelaas dan mensen uit Burkina Faso iets leren over boomteelt. Dat is de realiteit van de jaren negentig. De landen in de tropen zijn zelf veel verder gekomen met hun strategie-ontwikkeling voor de landbouw, daar kan op aangesloten worden. De blauwdruk is verlaten voor het overleg, dat is een heel wezenlijke verandering.
Gemotiveerde studenten heeft ze. Idealisme is nog altijd een belangrijke drijfveer. Net als bij haar indertijd. De tropen zijn zo belangrijk, daar speelt zoveel op het gebied van consumptiegroei, bevolkingsgroei en voedselvoorziening dat het volledig gerechtvaardigd is daar een flink deel van je leven aan te besteden. Maar idealisme, dat alleen is niet zaligmakend, Studenten moeten ook leren dat veranderingen pas mogelijk zijn als de consensus verandert. Als je achttien bent, is dat niet makkelijk, zelf heeft ze het ook moeten leren, maar consensus is het cement van de democratie. Ook VN-conferenties horen daarbij.
Studenten en medewerkers heeft ze de afgelopen jaren gecoacht, hoe je bruggen slaat, naar consensus toewerkt. Dat je je als vrouw ook in het informele circuit mengt, nog altijd het domein van mannelijke macht. Vorig jaar had ze twee nieuwe medewerksters met wie ze een belangrijke conferentie voorbereidde, h  r team: het diplomatenklasje van Louise.
De waarde van overleg heeft ze afgelopen jaar nog extra gevoeld, als voorzitter van de Raad voor het Milieu- en Natuuronderzoek. Heeft ze veel van opgestoken, van die Nederlandse overlegcultuur. Wel verlaat ze de raad met enige zorg.
De grote infrastructurele werken, de ondertunneling van het Groene Hart bijvoorbeeld, die dreigen allemaal uitgevoerd te worden zonder voldoende ecologische gegevens. Terwijl de besluitvorming zo lang duurt dat extra onderzoek nauwelijks verstorend werkt.
Maar ook is ze niet gerust over de universiteit, zeker niet die in Wageningen. De neiging bestaat daar om sterk gericht te blijven op technische aspecten. De aanstaande fusie met de DLO-onderzoeksinstituten zou ertoe kunnen bijdragen dat het beeld van de intellectueel als homo universalis te weinig in ere wordt gehouden. De landbouwwetenschappen zijn, vindt zij, meer dan wat bemestingsproefjes. Universiteiten moeten toch een plaats blijven om dat te denken wat nog niet eerder is gedacht.
De FAO, het is nu pikant, heeft ze meermalen de les gelezen. De overmatige politiek moest de deur uit en worden vervangen door de ontwikkeling van degelijke onderzoeksmethodieken en een duidelijk langetermijnbeleid. Haar oude visie staat nog recht overeind. Uit je eigen meningen moet je ook consequenties trekken, dat is heel belangrijk. Sterker: er verschijnt binnenkort nog een artikel, een pamflet haast, waarin ze samen met collega-hoogleraar Rudy Rabbinge de fusie bepleit van de FAO en het milieubureau van de VN, de UNEP.
Je kunt er niet omheen met bureaucratien te werken, die zijn in een democratie onvermijdelijk. Van nature kan ze de ruimte in een consensus-structuur goed invullen, goed bruggen slaan over vakgebieden. Ook al is dat de weg van het geduld, omwegen accepteren. Je moet alleen heel goed weten waar je over vijf jaar wilt zijn, goed strategisch weten te kiezen. Nadenken over onderzoeksstrategien, dat is haar op het lijf geschreven.
Het is niet ambitie die haar drijft, behoefte aan hoge posities heeft ze niet. En ambitie heeft ze maar: ooit nog muziek te componeren. Maar dat zal wel na haar pensionering worden. Tot die tijd kun je niet altijd aan de zijlijn blijven staan, je moet bereid zijn om bij wijze van spreken vuile handen te maken. Ze heeft altijd internationaal werk willen doen, maar misschien komt ze over een paar jaar wel terug en begint ze een tweedehandsboekwinkel.
Rik Nijland

Foto
	FOTO DANIEL KONING - DE VOLKSKRANT

