Hagelslag.
Hagelslag is een soort broodbeleg dat bestaat uit kleine korrels die aan hagel doen denken. Hagelslag kan direct uit de verpakking op een boterham of ander baksel gestrooid worden, meestal nadat er eerst een laagje boter of margarine aangebracht is. Het is buiten Nederland, België, Indonesië en Suriname vaak moeilijk of niet als zodanig te verkrijgen. In andere landen wordt een op het broodbeleg gelijkend product vaak aangeboden als taartversiersel.
Alleen hagelslag die ten minste 32% cacao bevat, mag "chocoladehagelslag" genoemd worden. Hagelslag die minder cacao bevat, wordt cacaofantasie genoemd. Deze hagelslag bevat dus minder cacao maar meer suiker dan normale chocoladehagelslag, waardoor hij minder goed smelt maar daarom wel goedkoper is.
Chocoladehagelslag is te verkrijgen onder meer met de smaak van melkchocolade, pure chocolade en een mix van pure en witte chocolade.
Niet-chocoladehagelslag is verkrijgbaar met anijssmaak (anijshagel) en vruchtensmaak (vruchtenhagel).
Geschiedenis.
Rond 1919 bedacht B.E. Dieperink, directeur van de (drop)fabriek Venco, dat witte broze korrels met een anijssmaak misschien als broodbeleg zouden kunnen dienen. Volgens een bericht van het Amsterdams stadsarchief kwam hij op een gure herfstdag, toen het buiten hagelde, op dit idee. Zo ontstond de eerste hagelslag. Het originele recept van hagelslagdeeg is nog op de site van het Amsterdams stadsarchief te vinden. De firma Venco leverde dit product vervolgens aan banketbakkers en kruideniers.
Chocoladehagelslag werd voor het eerst gemaakt in 1936 door de chocoladefabrikant Venz, die chocolade als broodbeleg uit ging brengen. Dit product, bestaande uit kleine langwerpige korrels, werd chocoladehagel genoemd. De naam hagelslag was als merk vastgelegd door de firma Venco. Zodoende staat ook nu nog bij vele merken en op de oudere verpakkingen van Venz, de naam chocoladehagel op de verpakking. In België wordt deze hagelslag in de volksmond ook "muizenstrontjes" genoemd.
