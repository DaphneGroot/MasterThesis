	Politiechef Rotterdam jaagt korps tegen zich in harnas
	Van onze verslaggever
ROTTERDAM
Amper vier maanden na zijn aantreden ligt de Rotterdamse hoofdcommissaris J. Brinkman al overhoop met zijn korps. Donderdag brak de ondernemingsraad van het vijfduizend medewerkers tellende regiokorps Rotterdam-Rijnmond het overleg met Brinkman voor onbepaalde tijd af.

De korpschef had de OR om advies gevraagd over enige cruciale benoemingen. De ondernemingsraad weigert dit te geven omdat hij het oneens is met de procedure die de hoofdcommissaris wil volgen.
'We willen het geschil nu eerst aan de bedrijfscommissie voorleggen', zegt OR-voorzitter K. Nooteboom. 'Als we er daar niet uitkomen, stappen we mogelijk naar de rechter.' Brinkman toonde zich donderdag verbaasd over de handelwijze van zijn ondernemingsraad. Volgens de korpschef drijft zijn OR zaken onnodig op de spits. 'Voor een aantal van de benoemingen had ik de ondernemingsraad niet eens om advies hoeven vragen.'
Onder de oppervlakte van de ruzie over het aannemen van zeven nieuwe politiefunctionarissen gaat een fundamenteler conflict schuil. De ondernemingsraad was het in het najaar 1996 niet eens met de (door burgemeester Peper geregisseerde) komst van Brinkman naar Rotterdam. De nieuwe korpschef maakte zijn carri√®re in het leger. Die achtergrond maakt hem volgens de OR ongeschikt als nieuwe leider van het korps in Rijnmond.
Toen de nieuwe eerste man vervolgens in het openbaar kritiek uitte op de politieorganisatie, werden de verhoudingen nog troebeler. Volgens Nooteboom voelen zijn OR-leden zich gegriefd door de 'negatieve' opmerkingen van Brinkman over de kwaliteit van het korps. 'Donderdag begon hij daar weer over. Voor ons was de maat daarmee vol. Wij zijn trots op ons korps. Er staat een bedrijf dat in grote lijnen goed functioneert. Dan moet je er verder vanaf blijven'.
Nooteboom noemde het conflict van donderdag 'het eerste duidelijke signaal' dat Brinkman de cultuur bij de politie niet aanvoelt.
De Rotterdamse politie is onder Brinkmans voorganger R. Hessing sterk gedecentraliseerd. Het korps is nu verdeeld in een aantal districten die sterk autonoom opereren. Volgens de nieuwe hoofdcommissaris leidt dit echter tot te veel vrijblijvendheid en versnippering. Hij wil dat de korpsleiding de teugels strakker aantrekt en meer te vertellen krijgt over de agenten op straat.
Om die omslag te bereiken heeft hij op een aantal sleutelposten in het korps nieuwe mensen nodig. 'En met de aanstelling van die personen wil ik haast maken. Ik moet verder. De vertraging die we nu oplopen baart mij grote zorgen', zei Brinkman donderdag.
De kritiek op zijn korps hield hij goeddeels staande. 'In de wijken zijn we goed, maar bij het aanpakken van de zware criminaliteit schieten we tekort. Deze week heb ik twee agenten op non-actief moeten zetten vanwege een mogelijke betrokkenheid bij strafbare delicten. Als een organisatie goed is komen incidenten als deze maar een hoogst enkele keer voor'.
Maandag zouden de OR en Brinkman opnieuw rond de tafel gaan zitten voor periodiek overleg. 'Ik heb de laatste tijd veel terughoudendheid bij de OR gevoeld. Ik verwacht dat ze de ernst van de situatie inzien. Wat mij betreft is er geen conflict. Ik voel me niets te groot om ze uit te nodigen voor nieuwe besprekingen. Ik wil me nu echter eerst beraden', aldus Brinkman.

