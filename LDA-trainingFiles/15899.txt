Warhammer 40,000.
Warhammer 40,000 (ook wel bekend als Warhammer 40k, of, afgekort door spelers, als 40k) is net als Warhammer een Tabletopspel, gepubliceerd door Games Workshop. In tegenstelling tot Warhammer, wat in een fantasysetting speelt, speelt Warhammer 40k zich af in het 41ste millennium. Er is veel veranderd in deze toekomst. De mensheid heeft onder leiding van de Keizer (The Emperor) bezit genomen van duizenden planeten.
De toekomst biedt alleen maar oorlog. De technologie is weliswaar verder gevorderd, maar stagneert nu door de continue oorlogvoering en radicalisme. Op sommige vlakken gaat ze zelfs achteruit*, aangezien veel technologie verloren is geraakt en gewoon niet meer begrepen wordt. Men heeft zich vooral op oorlogvoering en geneeskunde (eventueel ook implantering van speciale organen voor Space Marines) toegespitst.
Hoofdreden voor deze achteruitgang is de oorlog tegen androïdes (robotten) die plaatsvond tegen het einde van het gouden tijdperk der wetenschap, sindsdien bekend als de 'Dark Age of Technology' (Technologische Middeleeuwen).
Hierin kwamen androïdes in opstand tegen de mensen wat leidde tot een vernietigende oorlog. De robots werden uiteindelijk verslagen en er werd besloten dat er een verbod moest komen op het creëren van androïden en geavanceerde computers.
Dit alles vond plaats duizenden jaren voor de tijd van het spel.
Er zijn in feite drie partijen: de Mensheid (het Keizerrijk onder de naam "The Imperium"), Chaos (erop uit om de gehele mensheid uit te roeien) en de Aliens, zoals de Orks, Tyranids en Necrons.
Geschiedenis van het spel.
Warhammer 40k werd het eerst gepubliceerd in 1987 onder de titel "Warhammer 40k: Rogue Trader", als hardback boek. Dit boek beschreef de sciencefictionsetting en leek meer op een rollenspel. In de loop der jaren is het langzaam geëvolueerd naar een volwaardig miniature wargame.
Op 6 september 2008 werd de nieuwe basisdoos van 40k, genaamd Assault on Black Reach, gelanceerd. Dit pakket bevat de 5th Edition Rulebook en legers van Orks en Space Marines.
Het Imperium.
De mensheid heeft The Emperor (de keizer) aan het hoofd staan, een man die als een god wordt aanbeden vanwege zijn gigantische psychische krachten. Zijn lichaam wordt kunstmatig in leven gehouden door de gouden troon (een gigantisch systeem om hem in leven te houden), nadat hij dodelijk was verwond door zijn zoon Horus. Met zijn geest bestrijdt hij de krachten van Chaos waar hij kan en leidt hij de ruimteschepen van het Imperium veilig door 'the warp'.
Het imperium is enorm in verval geraakt gedurende de afgelopen millennia. Men is bang voor technologie die soms als magie wordt behandeld en enkel wordt begrepen door de zogenaamde 'adeptus mechanicus'. Daarnaast is men zeer wantrouwig tegenover mutanten en buitenaardsen, die fanatiek bestreden worden. Het imperium is zeer oorlogszuchtig en agressief tegenover andere rassen, die zij zonder enige aarzeling uitmoorden.
Chaos.
Tegenover de Mensheid staan de troepen van Chaos. Dit zijn de Chaos Space marines, welke eeuwen geleden de Keizer volgden maar zichzelf tijdens de Horus Heresy tegen hem keerden. Ze werden verslagen en vluchtten in een warp storm, waar ze gecorrumpeerd werden door de demonische krachten van Chaos, en pacten sloten met de 4 Ruinous powers. Sindsdien proberen ze het Imperium te vernietigen en voeren overal in het universum aanvallen uit op weerloze werelden. Chaos space marines hebben net als de Space marines verschillende legers. Sommigen van hen aanbidden 1 enkele god, wat tevens de tactieken bepaald, en anderen zijn gewoonweg gericht op vernietiging en piraterij. Net als de Space marines zijn Chaos marines enorm sterk bewapend en bepantserd. Omdat ze echter al eeuwenlang met dezelfde wapens vechten, zijn deze vaak minder sterk dan die van gewone Space marines. Daar staat tegenover dat ze demonische krachten kunnen aanroepen en zelfs demonen kunnen inzetten. Chaos space marines worden vaak gezien als de aartsvijanden van het Imperium.
De demonen die de Chaos marines gebruiken zijn afkomstig uit de warp, van de vier Chaosgoden. Elke god is anders, en is gericht op slechts één ding: de totale vernietiging van alles, inclusief de andere goden. Soms vallen de Chaosgoden het materiële universum binnen met hordes demonen, in in zeldzame gevallen sluiten ze weleens een overeenkomst.
Elke Chaosgod heeft zijn eigen krachten en stijl.
