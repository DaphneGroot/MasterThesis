	Zeker zestig repatrianten volgens VN in Rwanda gedood
	AFP, Reuter
GENEVE
Van de circa één miljoen Rwandese vluchtelingen die de afgelopen maanden uit Zaïre en Tanzania terugkeerden naar hun geboorteland, zijn er volgens een dinsdag verschenen rapport van de Verenigde Naties na aankomst in Rwanda ten minste zestig vermoord en 6800 gearresteerd.
Volgens het rapport, opgesteld door het mensenrechtenbureau van de VN in Genève, zijn 43 van de zestig vermoorde Rwandezen om het leven gebracht in de eerste twee weken van het nieuwe jaar. December vorig jaar werden in de regio Kibungo dertien teruggekeerde vluchtelingen vermoord door militairen van het Rwandese regeringsleger.
Het ernstigste incident deed zich op 9 januari voor in Rusumo, nabij de grens met Tanzania. Hier werden 31 uit Tanzania teruggekeerde Rwandese vluchtelingen door de lokale bevolking doodgeslagen, gelyncht of met machetes afgeslacht.
De VN heeft ook berichten ontvangen waaruit blijkt dat sommige Rwandese Hutu-vluchtelingen na terugkeer in hun land overlevenden van de genocide van 1994 hebben vermoord.
Hulpverleningsinstaties in Zaïre maken zich ernstig zorgen over de (volgens hun schattingen) ruim 200 duizend Rwandese vluchtelingen die nog altijd in afgelegen gebieden in Oost-Zaïre verblijven. Hun gezondheidstoestand verslechtert snel nu het Zaïrese regeringsleger is een tegenoffensief begonnen tegen de rebellen die een groot deel van Oost-Zaïre in handen hebben.
Volgens de Amerikaanse hulpverleningsorganisatie Refugees International zijn de vluchtelingen al drie maanden afgesneden van de reguliere distributie door de VN van voedsel, water en medicijnen.
De VN-vluchtelingenorganisatie Unhcr maakte gisteren bekend dat de 40 duizend Rwandese vluchtelingen die verblijven in een geïmproviseerd kamp bij Shabunda volledig ingeklemd zitten tussen de strijdende partijen. 'Shabunda is welbeschouwd oorlogsgebied', aldus een Unhcr-woordvoerder.


