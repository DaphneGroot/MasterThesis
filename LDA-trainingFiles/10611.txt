Willem Claesz. Heda.
Willem Claesz. Heda, "Ontbijt met krab", 1648, olieverf op doek, De Hermitage, Sint-Petersburg
Willem Claeszoon Heda (1594 - circa 1680) is een kunstschilder uit de Gouden Eeuw die zich specialiseerde in het schilderen van stillevens. Samen met Pieter Claesz. behoorde hij tot de belangrijkste vertegenwoordigers van de Haarlemse School in dit genre.
Leven.
Heda werkte in Haarlem en was daar hoofdman van het Sint-Lucasgilde, maar verder is vrij weinig over het leven van Heda bekend. Een van de leerlingen van Heda was zijn zoon, Gerret Willemsz. Heda, mogelijk ook Pieter de Ring.
Werk.
Heda was een meester in het weergeven van de stofuitdrukking van de voorwerpen. Vaak hebben de stillevens van Heda een compositie in de vorm van een driehoek, waarbij de hoogste voorwerpen aan één zijde werden geplaatst. Heda gebruikte vrij weinig kleur in zijn werk, dat door sommigen monochroom wordt genoemd. De stillevens worden wel aangeduid met de term "banketjes" of "ontbijtjes". Heda gebruikte vaak dezelfde voorwerpen in zijn schilderijen. Van Heda zijn ongeveer 70 werken bekend.
