	Maatregelen blijven uit tegen Gronings therapie-instituut
	Van onze verslaggever
AMSTERDAM
Het omstreden Instituut voor Video-Gestalttherapie (IVG) in Groningen maakt zich niet schuldig aan onwettige praktijken. De Inspectie voor de Gezondheidszorg ziet geen aanleiding stappen te ondernemen tegen deze therapeutische instelling.
Onderzoek van de Inspectie voor de Gezondheidszorg heeft uitgewezen dat de nieuwe Kwaliteitswet Zorginstellingen geen handvat biedt om iets tegen het IVG te ondernemen. In deze wet worden eisen gesteld aan niet erkende instellingen als het IVG. 'Het IVG brengt de gezondheidszorg niet in gevaar', aldus W. Annard van de inspectie in Den Haag. 'Vooralsnog zullen we geen actie ondernemen.'
Het IVG is al geruime tijd in opspraak. Volgens een aantal ex-cliënten en therapeuten is het instituut verworden tot een sekte die cliënten trauma's aanpraat. Deze critici houden vol dat het IVG kwetsbare vrouwen wijsmaakt dat zij zijn mishandeld, misbruikt voor incest of satanische rituelen.
De Nederlandse Vereniging voor Psychotherapie (NVP) noemt het IVG een typisch voorbeeld van een misstand waar de hele bedrijfstak onder lijdt. Het IVG is bij geen enkele branche-organisatie aangesloten en wordt door geen enkele instantie erkend. Volgens de Stichting Skepsis wordt het IVG geleid door een paranoïde vrouw die haar omgeving terroriseert.
Het Groningse instituut heeft de beschuldigingen altijd naast zich neergelegd.

