	Winst en omzet Deutsche Telecom boven doelstelling
	Van onze verslaggever
AMSTERDAM
Het telefonieconcern Deutsche Telekom, dat eind vorig jaar naar de beurs ging, heeft het afgelopen jaar naar eigen zeggen zijn doelstellingen overtroffen. De omzet groeide vorig jaar met meer dan 6 procent naar 63 miljard mark. Het resultaat is zelfs zeer fors, met meer dan 50 procent, gestegen tot boven de 6 miljard mark.
In een persbericht meldde Ron Sommer, bestuursvoorzitter van Deutsche Telekom, gisteren dat de schuldenlast van het vroegere staatsbedrijf verder is teruggedrongen. De beursgang, half november 1996, heeft het concern zelf ongeveer 25 miljard mark opgeleverd. Dat geld is gebruikt voor investeringen en voor het aflossen van schulden. Eind vorig jaar bedroeg de schuld 82 miljard mark, 10 miljard minder dan het jaar ervoor.
Deutsche Telekom heeft vorig jaar zijn tariefstructuur omgegooid, waardoor het een storm van kritiek over zich heen kreeg. Tegenover het persbureau Bloomberg verklaarde Peter Thilo, analist bij de Bayerische Vereinsbank, dat de omzetstijging erop wijst dat Deutsche Telekom de klap inmiddels ruim te boven is. 'Maar ze hebben een erg agressieve publiciteitscampagne gevoerd.'
Het gaat om voorlopige cijfers van Deutsche Telekom, definitieve worden pas op 13 mei gepubliceerd. Over de winst zei Sommer alleen dat die de vorig jaar gemaakte voorspelling heeft overtroffen. Vorig jaar werd 6 miljard voorspeld. De winst is niet te vergelijken met die over 1995, omdat Deutsche Telekom voor het eerst btw moest afdragen, die nog niet geheel aan de klanten is doorberekend. Op de effectenbeurs van Frankfurt werd het nieuws goed ontvangen. Het zogenoemde 'T-aandeel', een verwijzing naar het logo, steeg met 44 pfennig tot 31,56 mark.
Het concern ging vorig jaar november naar de beurs voor 28,50 mark per aandeel. Deze beursintroductie was de grootste tot dan toe in Europa. De koers bereikte een hoogste niveau van 33,90 mark. Deutsche Telekom stelt zijn aandeelhouders een dividend voor van zestig pfennig per aandeel.
Het aantal personeelsleden van Deutsche Telekom verminderde met 19 duizend tot 201 duizend. Tot aan het jaar 2000 wil Deutsche Telekom het aantal werknemers verminderen tot 170 duizend.

