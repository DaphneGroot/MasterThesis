Mol (muziek).
In de muziek is een mol of molteken, genoteerd als ♭, een teken dat op de lijn van de notenbalk geplaatst wordt voor een noot die men chromatisch een halve toon wil verlagen. Het teken is een stilistiche vorm van de Duitse toon (ronde) b (b-rotundum), die b molle (Latijn: zachte b) genoemd werd, en overeenkomt met "onze" toon bes. Dit is de normale muzieknotatie als men binnen een toonsoort het gebruikelijke toonafstandsschema wil handhaven, of wanneer men van het schema binnen de gestelde toonsoort wil afwijken. De benaming van een verlaagde toon eindigt op -es (-s na een klinker). Het ongedaan maken van een eerder in de maat of in de toonsoort voorkomende mol geeft men aan met een herstellingsteken.
De benaming mol komt uit de leer van de hexachorden van Guido van Arezzo. Het was oorspronkelijk de B van het hexachordum mollum.
In de gebruikelijke muzieknotatie kan een mol op een aantal manieren voorkomen.
De Duitse benaming "moll" is een aanduiding voor de kleine-tertstoonsoort, ook wel mineur genoemd.
Geldigheid.
Om een toonsoort aan te geven plaatst men een aantal kruisen of mollen direct aan de sleutel in de vorm van een voorteken. In het andere geval geldt het als een toevallig voorteken.
Nederlands.
In Nederlandstalig België gebruikt men de woorden "mol" (soms "bémol") en "dubbelmol" achter de notennaam do t/m si.
De benaming in Nederland van een verlaagde toon eindigt meestal op -es. Zo is bijvoorbeeld es hetzelfde als "mi mol".
Een dubbelmol wordt geschreven als twee mollen aaneen; de Nederlandse benaming van de dubbele verlaging eindigt op -eses. Een dubbel verlaagde a heet in het Nederlands ases of la dubbelmol.
Als een dubbel verlaagde toon hersteld wordt met een herstellingsteken, zijn beide mollen hersteld. Als een dubbel verlaagde noot/toon hersteld wordt tot een enkel verlaagde noot/toon moet er een herstellingsteken en een mol geplaatst worden.
Duits.
De Duitse benamingen wijken iets af van de Nederlandse. "Onze" stamtoon b heet in de Duitse muziektheorie h, en "onze" toon bes heet in de Duitse muziek b. Hierdoor is onze bis in het Duits his; onze beses wordt in het Duits niet bes genoemd, maar heses.
Frans.
De Franse benamingen "dièse" (kruis) en "bémol" (mol) worden door Belgische musici ook veel gebruikt. Deze termen worden gecombineerd met de namen do t/m si voor de tonen c t/m b. Zo heten bijvoorbeeld "gis": "sol dièse", en "bes": "si bémol".
Engels.
In de Engelse taal worden dezelfde letters gebruikt als in het Nederlands; chromatische verhogingen en verlagingen worden aangegeven met "sharp" (kruis) en "flat" (mol), bijvoorbeeld: E-flat, B-flat etc.
