	Bijna tien procent meer reizigers op Schiphol
	Van onze verslaggever
AMSTERDAM
Schiphol heeft vorig jaar een recordaantal van 27,8 miljoen passagiers verwerkt, 9,5 procent meer dan in 1995. Voor komend jaar verwacht de luchthaven een verdere toename van 7 procent, waarmee de grens van 30 miljoen passagiers in zicht komt.
Dat maakte president-directeur H. Smits van Schiphol dinsdag bekend tijdens een nieuwjaarsreceptie op de luchthaven. Hij zei bij die gelegenheid ook dat een half miljard gulden wordt ge√Ønvesteerd in verdere uitbreiding en renovatie van delen van het luchthavencomplex.
Schiphol behoorde vorig jaar tot de snelst groeiende vliegvelden in Europa. Naast de toename van het passagiersvervoer heeft ook het vrachtvervoer een aanzienlijke stijging doorgemaakt: plus 10,6 procent tot bijna 1,1 miljoen ton. Het aantal vliegbewegingen nam met 11 procent toe tot 322 duizend starts en landingen.
De onstuimige groei van Schiphol wordt nauwlettend in de gaten gehouden. Het parlement heeft het maximum aantal passagiers na aanleg van een vijfde start- en landingsbaan vastgesteld op 44 miljoen. Premier Kok heeft al aangekondigd de discussie over een tweede nationale luchthaven dit jaar te willen beginnen.
Deze zomer gaat Schiphol de centrale lounge renoveren en uitbreiden. Dit is de hal achter het douanegedeelte in de oude aankomst- en vertrekhal. De inrichting van de lounge stamt uit 1976 en oogt, zeker in vergelijking met de nieuwe terminal West, gedateerd. Ook is de ruimte te krap om de steeds groter wordende stroom passagiers goed op te vangen.
Volgens Smits is de kwaliteit van de voorzieningen (tax free-winkels, bankkantoortjes en eetgelegenheden) in dit gedeelte van het gebouw teruggelopen. De lounge moet bijna twee keer groter worden. De beschikbare ruimte voor winkels zal het viervoudige bedragen.
Verder gaat Schiphol de D-pier verbreden, zodat meer grotere toestellen kunnen worden ontvangen. De D-pier wordt vooral gebruikt voor vliegverkeer binnen Europa. Maatschappijen zetten op deze routes steeds grotere vliegtuigen in, zodat verbouwing nodig is.
Naast de investeringen in de D-pier en de centrale lounge, gezamenlijk 500 miljoen gulden, gaat Schiphol door met andere verbouwingen. In 1997 betreft dit met name werkzaamheden aan de Kaagbaan em het nieuwe vrachtareaal Cargo World Schiphol-Zuid-Oost. Al met al gaat het hier om nog eens 365 miljoen gulden.
Smits gaf een prijs aan de maatschappijen die het afgelopen jaar het meest punctueel op Schiphol hebben gevlogen. Dat waren Maersk Air uit Denemarken voor de Europese vluchten en Thai Airways voor het intercontinentale verkeer.

