Brusselse tram.
De Brusselse tram is een netwerk van tramlijnen in Brussel en naar omliggende plaatsen. Hoewel het zeer omvangrijke netwerk de afgelopen decennia door de (pre)metro en de auto(bus) flink is ingekrompen, bestaat het nog steeds uit een behoorlijk aantal lijnen en kilometers spoor.
Geschiedenis tot de Eerste Wereldoorlog.
De rode lijnen op de kaart zijn tramlijnen omstreeks 1876. TB zijn de doorgetrokken lijnen en de stippellijnen CFE.
Tweeassige tram van de CFE bij het trammuseum
Deze laatste twee bedrijven reden op meterspoor en zijn gestart met stoomtractie in plaats van met paardentrams.
In 1899 werd aan de TB een concessie verleend voor 45 jaar op voorwaarde dat elektrische tractie over het totale lijnennet werd ingevoerd. TB voldeed de jaren daarop aan deze eis. Tot de Eerste Wereldoorlog waren er in het net vele investeringen zoals zwaardere rails en een zwaarder motorvermogen in de trams.
De buurtspoorwegen hebben in Brussel op hun regionaal spoornet stadsdiensten en lijnen opgezet.
Na de Eerste Wereldoorlog.
Pas tegen 1925 zijn de normale tramdiensten hersteld. Tijdens de oorlog was er gebrekkig onderhoud, werden veel paarden opgevorderd en werd trammaterieel voor militaire doeleinden gebruikt.
Op 1 januari 1928 kwam het tot een fusie van de netten van de TB en de CFE. Na de fusie reden alleen nog trams van de TB en de buurtspoorwegen. De CFE stond bekend om haar 'chocoladetrams' zo genoemd vanwege de donkerbruine kleuren die men hanteerde. (Diverse voorbeelden zijn nog in het Brusselse trammuseum te bewonderen.) Ook het CFE-personeel droeg bruine uniformen. In 1928 kregen de lijnen van de CFE lijnnummers binnen het systeem van de TB. In 1935 bedroeg de lengte van het Brusselse tramnet 240 kilometer en het was daarmee één van de grotere tramnetten van Europa. Er reden bijna 100 tramlijnen waarbij er veel rechtstreeks verbindingen tussen de diverse deelgemeentes bestonden. Voor de Wereldtentoonstelling van 1935 werden de befaamde '5000-serie' motorwagens in dienst gesteld. Het waren de eerste trams in Brussel met 2 draaistellen.
Lijnennet in 1935.
Trams van lijn 3 en 83 wachtend bij het Station Schaarbeek
Ten tijde van de wereldtentoonstelling van 1935 reden de volgende tramlijnen geëxploiteerd door de maatschappij "Les Tramways Bruxellois s.a.". De beurs was het centrale knooppunt van het net. Dit was een zeer dicht net waarbij in de binnenstad de tramstraten minstens twee tramlijnen hadden en de Maurice Lemonnierlaan zelfs elf.
De (oude) plaatsnamen zijn in de oude spelling!
De beurs was vroeger een groot tramknooppunt waar heel veel lijnen samen kwamen.
Vooroorlogse tram met aanhangwagen tijdens een museumrit
PCC 7586 – enkelgelede zogenaamde Eurotram op lijn 103 bij het Rogierplein
Trolleybus.
In Brussel werd een trolleybuslijn in 1939 in dienst genomen. Dit is de lijn 54 van Vorst tot Machelen via station Luxemburg. In 1964 is de trolleybusexploitatie gestaakt.
Na de Tweede Wereldoorlog.
PCC 7087 op lijn 81 bij Rogierplein in de beginjaren 1970 (De Noord-Zuid premetro was nog niet in dienst). De eerste serie van de Brusselse PCC-car — herkenbaar aan de 'invallende' hoekige ruiten
Omdat de concessie van de TB op 31 december 1945 verliep is een overeenkomst gesloten tussen de Staat en de provincie Brabant om de exploitatie van de Brusselse tram te kunnen continueren. Er werd een voorlopige beheerscommissie ingesteld die gefunctioneerd heeft tot de oprichting, op 1 januari 1954 van de 'Maatschappij voor het Intercommunaal Vervoer te Brussel' (MIVB).
De naoorlogse inspanningen waren groot. Er was veel achterstallig onderhoud en de tramrijtuigen waren geheel versleten. Er werden grootscheepse investeringen gedaan in het materiaal en dit resulteerde in de modernisering van 787 motorwagens tot het Brusselse standaardtype. In deze wagens deed de elektropneumatische beremming haar intrede en kregen conducteur en bestuurder (in België Wattman genoemd) een vaste zitplaats.
Na de Tweede Wereldoorlog gingen er stemmen op de tramlijnen ondergronds te brengen en de straten van de stad te reserveren voor het aldoor groeiende autoverkeer. De snelheid van de trams ging door verkeersopstoppingen steeds verder omlaag, waardoor het Brusselse vervoerbedrijf besloot waar mogelijk vrije trambanen aan te leggen en de lijnen in het centrum door tunnels te laten lopen. In 1957 werd de eerste tunnel geopend nabij het overbelaste Grondwetplein, tussen het Zuidstation en het huidige station Lemonnier. Zie voor het hoofdontwerp het artikel Brusselse premetro.
PCC 7165 van de tweede serie – herkenbaar aan de 'Haagse' ronde ruiten – nabij Zuidstation. Buiten de premetro tunnels reed men in Brussel nog met de trolleystang Voor de tunnelexploitatie vanaf 1969 moesten de trams aangepast worden aan tunnelexploitatie eisen, met onder andere blokbeveiliging in de tunnels.
Naast de grote verbouwing van de standaardwagens had de MIVB ten behoeve van de Wereldtentoonstelling in 1958 (Expo 58) grote behoefte aan nieuw modern materieel omdat het één van de voornemens was de tentoonstelling met het openbaar vervoer door middel van rechtstreekse verbindingen uit alle windstreken te bedienen. Daartoe werden op het tentoonstellingsterrein ook grote keerlussen voor honderden trams aangelegd. Tussen 1951 en 1953 deed de PCC-car haar intrede in Brussel met motorwagen 7001; de start van een serie van 172 wagens. Zie voor het hoofdontwerp het artikel Brusselse PCC-car. In de loop van de jaren volgde vele series van enkelgelede versies (series 7500 en 7700; 128 stuks) en dubbelgelede (serie 7900; 61 stuks). Uiteindelijk zou de PCC-car de alleenheerschappij verkrijgen en verdween de combinatie motorwagen met bijwagen uit het straatbeeld.
De ontwikkelingen rond de premetro, een tramonvriendelijk beleid en een voortdurend tekort aan fondsen hebben de Brusselse tram tot ver in de jaren 1990 parten gespeeld. Pas met de investeringen in nieuw materieel (tramserie 2000) en de opwaardering en verbetering van het tramnet werd de balans positiever. Tot die tijd zijn vele klassieke tramtrajecten in Brussel verdwenen en vervangen door busdiensten. Ook werden vele tramlijn geslachtofferd aan metro-uitbreidingen.
Heden.
De Brusselse tram wordt geëxploiteerd door de Maatschappij voor het Intercommunaal Vervoer te Brussel (MIVB).
Brussel heeft tegenwoordig nog een uitgebreid stadsnet (20 tramlijnen), dat in beperkte mate zelfs nog uitgebreid wordt / zal worden. Sommige tramlijnen maken ook gebruik van premetrotunnels. In tegenstelling tot Antwerpen, Den Haag en Charleroi doet de premetrotunnel in Brussel zijn naam eer aan en zijn gedeelten van de tramtunnels inmiddels omgebouwd tot volwaardige metro.
De spoorwijdte is 1435 millimeter (normaalspoor), de bovenleidingspanning 600 volt en het netwerk is geschikt voor tweerichtingtrams.
Lijnennet.
Het lijnennet bestaat in zijn huidige vorm sinds 23 februari 2015.
De lijn 32 rijdt alleen in de avonduren (na 20.00).
De lijnen 39 en 44 zijn streektramlijnen naar het Vlaams Gewest. Daarnaast heeft tramlijn 19 twee haltes (in Groot-Bijgaarden) en lijn 32/82 drie haltes (in Drogenbos) in Vlaanderen. Het overgrote deel van het tramnet ligt echter binnen de grenzen van het Brussels Hoofdstedelijk Gewest. Vroeger reed tramlijn 58 door naar Vilvoorde in Vlaanderen. Deze tram is nu vervangen door de buslijn 58.
Reorganisatie.
Het tramnetwerk, en aansluitend ook het busnetwerk, wordt momenteel grondig gereorganiseerd. De belangrijkste bedoeling is om de groeiende reizigersaantallen op een paar belangrijke assen beter op te vangen. Het traject van veel lijnen is door de jaren heen amper gewijzigd en voldoet soms niet meer aan de huidige vraag.
De twee zwaartepunten van het tramnetwerk zijn de noord-zuidverbinding in het centrum en de zogenaamde Grote ring, het traject langs de grote ringlanen in het oosten van Brussel. Deze beide trajecten zijn helemaal (noord-zuidverbinding) of deels (Grote ring) ondergronds (premetro). De reorganisatie van de Grote ring is intussen grotendeels uitgevoerd; daar rijden nu de tramlijnen 7 en 25 die grotendeels met moderne lagevloertrams (type 3000 en 4000) gereden worden.
De noord-zuidverbinding werd in twee etappes gereorganiseerd in juli van 2007 respectievelijk juni 2008. Voorheen reden er vijf tramlijnen op deze verbinding, die buiten het centrum vaak nog een lang traject hebben en daarbij vaak tussen het autoverkeer moeten rijden. Als gevolg was de regelmaat op sommige momenten ver te zoeken. Bovendien was de noord-zuidverbinding ook meer dan verzadigd en voldeden de oudere trams op de bestaande lijnen niet meer aan de huidige eisen. De MIVB loste dit op door slechts twee sterke tramlijnen over te houden: de al langer bestaande tramlijn 3 en een nieuwe tramlijn 4. Deze beide tramlijnen hebben een traject dat (bijna) helemaal afgescheiden is van het gewone verkeer en bovendien zouden ze met moderne lagevloertrams (type 3000 en 4000) en zeer frequent gereden worden, wat de doorstroming en regelmaat flink moet verbeteren.
In juli 2007 werd tramlijn 4 in dienst gesteld en werden sommige lijnen opgedoekt of gingen een ander traject volgen. Op 30 juni 2008 werd de reorganisatie voltooid en ontstond het huidige net.
In september 2013 werd lijn 94 (tot dan de langste van het netwerk) gesplitst in lijn 93 van Stadion tot Legrand en lijn 94 van Louiza tot Trammuseum, hiermee is de frequentie tussen Louiza en Legrand ook verdubbeld.
Op 10 maart 2014 is lijn 62 (tot dan de kortste van het netwerk) verlengd van Weldoeners tot het Kerkhof van Jette langs het traject van lijn 25 tussen Weldoeners en Liedts en lijn 93 tussen Liedts en Jette.
Daarmee komt er ook een rechtstreekse verbinding tussen Schaarbeek (Meiser) en Laken (Bockstael) en worden de lijnen 25 en 93 versterkt. Lijn 51 verliet ook op 10 maart 2014 zijn terminus van Heizel en gaat nu naar Stadion, dit om meer plaats te laten voor het terminus van tramlijn 7 op de Heizel.
Op 22 april 2014 wordt tramlijn 62 verlengd tussen Da Vinci en Eurocontrol.
Vanaf 23 februari 2015 verdwenen de trams 31 en 83. De haltes bleven bediend door trams 81 en 82, die voortaan ook 's avonds zullen rijden. Lijn 32 is daarmee de enige overblijvende avondlijke tramlijn. Het verdwijnen van lijn 31 uit de Noord-Zuidas werd gecompenseerd door een frequentieverhoging van de lijnen 3 en 4.
Materieel.
Gelede tram van het type PCC 7900.
Brusselse lagevloertram 4000 op lijn 23.
Deze laatste tramtypes zijn al afgeleverd in de nieuwe huiskleuren van de MIVB, voor de trams metaalgrijs (hoofdkleur) met zwarte en goudkleurige stukken. Deze kleuren vervingen het bekende geel-blauw, waarin alle trams en bussen sinds de jaren 90 tot dan toe gereden hadden. De overige trams (behalve de oude PCC-cars 7000 en een deel van de 7700/7800's) worden langzaamaan in deze nieuwe kleuren herschilderd.
In 2012 is een rijdende restauranttram geïntroduceerd, "Tram Experience", die rondrijdt terwijl de gasten een tweesterrendiner wordt geserveerd.. Hiervoor wordt een oude gelede tram gebruikt.
Voormalig materieel.
PCC-car van het type PCC 7000-7100 op lijn 39.
Toekomst.
Tramverlenging in Evere bij de laatste halte. Zicht richting NAVO-hoofdkwartier. Uiterst links is een aansluitspoor zichtbaar naar de stelplaats en de lijn 55.
De aanleg van de nieuwe tramlijn 9 in de Dikke Beuklaan in Jette.
