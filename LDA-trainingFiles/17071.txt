Secretaris.
Een secretaris, penvoerder of abactis is de functie van de persoon (man of vrouw) die de verslaglegging doet van een organisatie, zoals van een vereniging of een stichting. Vaak doet een secretaris echter meer, hij of zij bereidt bijvoorbeeld de vergaderingen voor en houdt de opvolging van de acties in de gaten.
Het woord "secretaris" betekent geheimhouder. Abactis is de Latijnse benaming van secretaris en wordt weleens gebruikt binnen studentenverenigingen.
De secretaris zit tijdens (formele) vergaderingen rechts van de voorzitter.
Binnen verenigingen.
De secretaris binnen een vereniging heeft als taak het maken van notulen tijdens een vergadering. Ook het schrijven van brieven en uitnodigingen is een van de taken. Tegenwoordig is de secretaris ook vaak contactpersoon voor ingekomen e-mailberichten voor de vereniging en het bestuur, en verzorgt hij of zij daarnaast de uitgaande e-mails.
Verder doet de secretaris de administratie met betrekking tot de leden. Hij of zij zorgt ervoor dat de vereniging wettelijk in orde blijft door de wetgeving op te volgen. In kleinere verenigingen wordt de functie weleens gecombineerd met die van scriptor.
