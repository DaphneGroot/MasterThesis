	Schatten langs de Zijderoute
	TOEN DE Duitse geograaf Von Richthofen voor het eerst het begrip Zijderoute gebruikte, was de handelsweg tussen Azi en Europa al tweeduizend jaar oud. In het jaar 138 voor Christus liet de Chinese keizer Woe-Ti zijn begerige blik vallen op paarden uit de Ferganavallei. Om deze bijzondere dieren te kunnen betalen, stond hij de export van zijde toe. Voor het eerst na twee eeuwen.
De Ferganavallei ligt in Oezbekistan, de voormalige Sovjet-staat die als het roerige hart van de Zijderoute kan worden beschouwd. Nog steeds hebben eeuwenoude steden als Samarkand en Boechara een magische klank, nog steeds is dit Centraal-Aziatische gebied synoniem voor overweldigende bouwkunst, veelkleurige keramiek en verfijnde weefsels.
Over het rijke Oezbeekse verleden stelde het Linden-museum van Stuttgart - mede met behulp van particuliere collecties - een tentoonstelling samen. Die expositie, 2000 jaar Zijderoute: Schatten uit Oezbekistan, doet momenteel Rotterdam (het Museum voor Volkenkunde) aan. (Voor het museumtheater De Evenaar aanleiding de maand maart op te luisteren met films en concerten die betrekking hebben op de Zijderoute of op Oezbekistan zelf.)
De meeste van de driehonderd voorwerpen lagen nooit eerder in een Europese vitrine uitgestald. Het is vooral een gevolg van het communistisch isolement waarin Centraal-Azi sinds de Russische revolutie langdurig heeft verkeerd. Dat klinkt wat wrang wanneer men bedenkt dat 2000 jaar Zijderoute juist de resultaten laat zien van eeuwenlange culturele uitwisselingen, waarbij landsgrenzen continu overschreden werden. Soms ook hardhandig, maar dan had het niets met cultuur te maken; sla er de veroveringen van Djengis Khan en Timur Lenk maar op na.
Uiteraard is het ondoenlijk in een tentoonstelling het gevoel van nietigheid weer te geven dat je op het Registanplein in Samarkand overvalt. Of de bijna verblindende schoonheid van de tegels in de Sjah-i-Zinda-necropool van diezelfde stad. Of de gewijde sfeer in het heiligdom Bachautdin bij Boechara. 2000 jaar Zijderoute doet een poging, maar kent zijn beperkingen, ook al vanwege de wat statische opstelling, vaak onvermijdelijk bij dit soort exposities.
De uitgestalde schatten weerspiegelen het verleden van uiteenlopende volkeren en regio's, die allemaal de Zijderoute gemeen hebben. Hindoestische sculpturen, met Indiase motieven versierde zijde, sieraden die een Griekse inspiratie verraden, Afghaans houtsnijwerk, Chinese en Turkse beelden. Maar uiteraard overheerst de Oezbeekse inbreng, met tegelfriezen (uit Samarkand), felgekleurde zijden mantels (in ikat-techniek geweven), ruiteruitrustingen, matten, koperen schalen en ander huisraad.
Halverwege de expositie - tussen een interactief programma over beroemde ontdekkingsreizigers en een diavoorstelling over Oezbekistan - heeft een kleine ruimte met behulp van bogen en nissen een oosters uiterlijk gekregen. Daar hangen de onvolprezen azuurblauwe tegels, die min of meer hun oorsprong vonden bij de veroveraar Timur Lenk, die in de veertiende eeuw van Samarkand 's werelds mooiste stad wilde maakte. Volgens ooggetuigen slaagde hij daar wonderwel in.
Frans van Schoonderwalt
2000 jaar Zijderoute: Schatten uit Oezbekistan, tot en met 10 augustus in het Museum voor Volkenkunde, Willemskade 25, Rotterdam, informatielijn 010-411.22.01. Open di-vrij 10-17 uur, zat-zon 11-17 uur.
Ter gelegenheid van de expositie zijn er in maart speciale concerten, lezingen en films in museumtheater De Evenaar. Informatie en reservering 010-411.10.55 (di-zat 11-16 uur).

Foto
	Bruidskroon uit Samarkand, eind negentiende eeuw.

