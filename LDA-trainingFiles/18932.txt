Troepialen.
Troepialen (Icteridae) zijn een familie van de zangvogels, die meer dan 100 soorten telt.
Het zijn vogels van de Nieuwe Wereld. Zij omvatten onder meer de koevogels (geslacht "Molothrus") en diverse andere geslachten die de naam troepiaal of spreeuw dragen. De bobolink ("Dolichonyx oryzivorus") wordt ook wel tot zijn eigen onderfamilie, de Dolichonychinae, gerekend.
Kenmerken.
De eigenlijke troepialen zijn meest slanke vogels met een lange staart ter grootte van een ekster, hoewel zij daar niet nauw aan verwant zijn. Zij hebben vaak (maar niet altijd) een glanzend zwart verenpak, maar kunnen ook opvallen door hun bonte kleuren. Ze hebben bijna allemaal een kegelvormige, spitse snavel, op enkele uitzonderingen na. Soorten in sommige geslachten worden ook als spreeuw aangeduid. Deze soorten zijn echter helemaal niet verwant aan de spreeuwen maar staan dichter bij de gorzen. De lichaamslengte varieert van 15 tot 53 cm.
Koevogels zijn vogels ter grootte van een merel. Het zijn broedparasieten, zoals de Europese koekoek. De bruine koevogel hoort niet (meer) tot het geslacht "Molothrus" en is ook geen broedparasiet.
Verspreiding.
Deze vogels komen uitsluitend voor in Noord- en Zuid-Amerika en het Caribische gebied, vaak in de buurt van menselijke nederzettingen, waar sommige profiteren van de landbouw. Sommige brengen schade toe aan de gewassen. De meeste soorten zijn standvogels, een enkele trekvogels.
Taxonomie.
Er zijn 29 geslachten (op volgorde van de IOC World Bird List:)
