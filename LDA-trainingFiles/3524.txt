	Hemeltergend alleen op zelfgebouwd feestje
	Het eigen gezicht. Met oa Karin Arink, A.P. Komen/Murphy, Georgina Starr, Ida Lohman, Lars Arrhenius, Alicia Framis en Berend Strik. T/m 7 december. Museum Beelden aan Zee, Boulevard, Scheveningen. Di t/m zo 11-17 uur. Publicatie fl 45,-.
De menselijke soort is de droefgeestigste van alle soorten. Hij doolt rond in eenzaamheid, geeft feestjes waar niemand komt, zijn lichaam en geest worden gemarteld, gebroken en versplinterd totdat alleen een vage herinnering rest. En zelfs die hangt van leugens, vervalsing en corruptie aan elkaar. Als het is zoals de Franse Verlichtingsdenker Jean-Jacques Rousseau schreef, dat de mens in zijn oorspronkelijke oerstaat 'goed' is en 'nobel', dan is er sinds onze geboorte verschrik-ke-lijk veel mis gegaan.
Na afloop van de tentoonstelling Het Eigen Gezicht, in het in de duinen ingegraven museum Beelden aan Zee in Scheveningen, valt het pas goed op: bijna alle vierentwintig jonge kunstenaars die hier verzameld zijn geven blijk van deze pessimistische kijk op de condition humaine. Hun werk spreekt niet van blijdschap, van idealisme of opofferingsgezindheid, maar getuigt van angst, egosme, harteloosheid en vlammende eenzaamheid. En toch is hun werk niet mistroostig.
In dit museum, dat licht is en nog jong en op een van de mooiste plekken van Nederland ligt, danst de Britse videokunstenaar Georgina Starr hemeltergend alleen op haar zelfgebouwde feestje. Hier schikt de beeldhouwster en tekenaar Karin Arink stukjes op mensenbot gelijkend porselein in een ragfijne cirkel op de vloer en roept een beeld op van een lichaam waar het leven uit weg is gebombardeerd. Hier snoert Fernando Palma Rodriques naaimachines een krijgsuitrusting om en laat ze met wild geknetter de strijd aanbinden. En hier schildert de Zweedse kunstenaar Lars Arrhenius een gapend zwart gat tussen binnenkomst en vertrek.
Normaal kom je deze kunstenaars - ze zijn jong en allemaal afkomstig van de Rijksakademie in Amsterdam - niet tegen in Museum Beelden aan Zee, dat zich richt op het tentoonstellen van traditionele, figuratieve beeldhouwkunst. Maar er is reden voor een feestje, voor twee feestjes zelfs.
Oprichter van het museum en kunstverzamelaar Theo Scholten is dertien jaar lang voorzitter geweest van de Commissie van Toezicht op de Rijksakademie, maar hij stopt daar eind van dit jaar mee. De Nederlandse beeldhouwer Auke de Vries is elf jaar begeleider op diezelfde academie geweest. In die hoedanigheid heeft hij tientallen jonge kunstenaars aan zich voorbij zien gaan. Ook De Vries legt dit jaar zijn functie bij de Rijksakademie neer.
Deze twee adieus lieten zich met opportunistisch gemak combineren: Scholten had de ruimte, De Vries de kunstenaars - zijn vroegere studenten. De Vries, die zelf abstract werkt, kreeg carte blanche in zijn keuze van kunstenaars, of liever gezegd, boFROFo*ijna carte blanche. Want iedere genviteerde kunstenaar moest op de Rijksakademie hebben gestudeerd en zich in zijn werk hoe dan ook met 'het mensbeeld' verhouden. Een aandachtsgebied van het museum, waar alles behalve de abstracte kunst onder valt.
En zo is de halvemaanvormige grote zaal van het museum, een deel van de gang en de binnentuin ingenomen door een rumoerige troupe video-kunstenaars, installatie-bouwers, beeldhouwers en schilders. Ze uiten zich luidruchtig en subtiel, teder en bot, zwaar op de hand en - een enkele keer - lichtvaardig vrolijk. En dit alles dwars door elkaar heen. De Vries heeft niet zozeer smaak getoond in de opstelling van de vierentwintig kunstenaars - want de ruimtes ogen wanordelijk en veel te vol - als wel in zijn keuze. Wat hier aan individuele werken te zien is, overtreft met glans de kunstwerken die dit weekeinde op de jaarlijkse Open Ateliers van de Rijksakademie te zien zijn.
Van het Nederlandse/Britse kunstenaarsduo A.P. Komen/ Murphy bijvoorbeeld, koos De Vries n van hun meest indringende installaties uit: een nachtmerrie-achtige herinnering verteld door drie zussen afzonderlijk. Michel Scholten toont verleidelijk aaibare antropomorfe beelden van siliconenrubber. En Ida Lohman, meesteres van het absurdistische poppenspel, laat - als een van de weinigen hoopvol - zien, hoeveel lol een gehandicapte vriendenclub kan hebben.
Lohmans filmpjes, waarvoor ze in 1994 de Prix de Rome won, ogen op het eerste gezicht grof, rafelig en haastig in elkaar gezet. Pas na langer kijken merk je hoe verrassend knap - ritmisch, symmetrisch en esthetisch - kleuren en beelden op elkaar zijn afgestemd. Lohman ontstijgt de anekdote over het gehandicapte vriendenstel en bewijst dat het er niet zozeer toe doet w t je te vertellen hebt over de mens, maar hoe.
Lucette ter Borg

Foto
	'Mens' van Michel Scholten. FOTO BERT VERHOEFF - DE VOLKSKRANT

