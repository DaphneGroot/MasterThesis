 KOK MEEST GENOEMD ALS BESTE POLITICUS VAN HET JAAR. 
 AMSTERDAM, 30 dec (Reuter) - Bij een representatieve steekproef onder 1200 personen is minister-president Wim Kok met flinke voorsprong als eerste genoemd als "beste politicus van het jaar," aldus opinie-onderzoekinstituut NIPO. 
 Van de ondervraagden vond zo'n 25 procent Kok de beste politicus van het jaar. Op de tweede en derde plek eindigden VVD-fractieleider Frits Bolkestein en staatssecretaris Erica Terpstra maar zij kregen niet meer dan vijf procent van de ondervraagden achter zich. 
 Paul Rosenmoeller van Groen Links en Jan Marijnissen van de Socialistische Partij eindigden als vierde en vijfde. 
 Opvallend is dat in de top-10 van de beste politici van 1996 geen enkele CDA-er is vertegenwoordigd, aldus het NIPO. 
 Zowel CDA-fractieleider Enneus Heerma als Jaap de Hoop Scheffer kregen bij minder dan een half procent van de ondervraagden de voorkeur. 
 Kok deed het met een percentage van 38 vooral goed bij de ondervraagden van ouder dan 55 jaar. De premier scoort niet alleen bij de lagere inkomens het hoogst maar ook bij de hogere. 
 Overigens wist 33 procent van de ondervraagden niet aan wie ze de titel moesten toekennen, waarmee de totale score die Kok haalde nog werd overtroffen. 
 (c) Reuters Limited 1996. 
