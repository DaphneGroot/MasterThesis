	Van Mierlo vindt idee Pronk over aanstelling twee ministers 'onzin'
	Van onze verslaggever
Ewoud Nysingh

LONDEN
'Onzin. Je kan de wereld niet in tweeën splitsen.' De reactie van minister Van Mierlo op het idee van zijn collega Pronk om twee ministers van Buitenlandse Zaken aan te stellen spreekt boekdelen.
Van Mierlo suggereert met zijn uitspraak, woensdagavond laat in Londen, dat er juist meer staatssecretarissen op Buitenlandse Zaken moeten komen, en dat Pronk de laatste minister voor Ontwikkelingssamenwerking is. Maar dat kan hij nu niet hardop zeggen. Van Mierlo: 'Dát zeg ik niet.'
Van Mierlo en Pronk, die vaker in een vliegtuig zitten dan op het ministerie, spreken elkaar bijna nooit. Van Mierlo zegt dan ook 'verrast' te zijn door de uitspraken van Pronk en er binnenkort eens met hem over te willen praten.
'De wereld is niet groter geworden sinds de Schepping, maar wel complexer', motiveert Van Mierlo zijn pleidooi voor meer staatssecretarissen op zijn ministerie. In het binnenland gaan ministeries zich steeds meer met het buitenlands beleid bemoeien, en het buitenlands beleid krijgt meer en meer te maken met de binnenlandse politiek. Het beleid moet ook beter en agressiever worden verkocht in eigen land, zo heeft Van Mierlo al eens eerder gezegd. Op het ogenblik heeft Buitenlandse Zaken één staatssecretaris, voor Europese Zaken.
De zogeheten herijking van het buitenlands beleid, die eind vorig jaar is afgerond, heeft ertoe geleid dat Van Mierlo coördinator is geworden van het totale Nederlandse buitenlandse beleid. Tijdens die operatie zijn de bureaus van diplomaten en ontwikkelingsspecialisten aan elkaar geschoven. Dat was de 'ontschotting' die zo vurig door Pronk was bepleit. Maar als gevolg daarvan was het lot van het directoraat-generaal Ontwikkelingssamenwerking, op het ministerie de machtsbasis van Pronk, bezegeld.
In de praktijk werd het directoraat-generaal vaak het ministerie voor Ontwikkelingssamenwerking genoemd. Dat heeft echter nooit bestaan. Wellicht hebben Pronks goed gevulde geldbuidel en zijn gedrevenheid daaraan bijgedragen.
Pronk, die door zijn critici bij de VVD vaak schamper 'minister voor Afrikaanse Zaken' wordt genoemd, heeft Van Mierlo eens opgeroepen zich ook in Afrika te laten zien. Er volgde een reis naar West-Afrika, maar daar bleef het bij.
In het blad Onze Wereld zegt Pronk Van Mierlo niet te willen bekritiseren. Maar het is volgens hem fysiek niet mogelijk om je als minister van Buitenlandse Zaken met de hele wereld bezig te houden. 'Meespelen in die globaliserende wereld is van groot Nederlands belang. (. . .) Het buitenlands beleid zal anders georganiseerd moeten worden. Misschien regionaal, zoals dat in Frankrijk en Engeland gebeurt. Mijn Britse collega, mevrouw Chalker, is óók minister van Buitenlandse Zaken voor Afrika.'
In de eerstvolgende kabinetsformatie zal worden besloten of het ministerschap voor Ontwikkelingssamenwerking blijft bestaan. Het lijkt een logisch gevolg van de herijking dat er een staatssecretaris komt. Als de VVD de verkiezingen wint, is de kans daarop uitermate groot.
Pronk had al eerder gezegd niet nog eens te willen terugkeren op Ontwikkelingssamenwerking. Een ministerschap op een ander departement wijst hij nu ook af. 'Ik geloof dat ik daar zo langzamerhand veel minder geschikt voor ben. Ik heb op een ander terrein deskundigheid opgebouwd.'
Aanbiedingen om bij de Verenigde Naties in New York te gaan werken heeft Pronk tot nu toe afgeslagen. De functie van ondersecretaris-generaal voor vredesoperaties is vacant. Dat was de vorige baan van de nieuwe secretaris-generaal van de VN en een goede bekende van Pronk, Kofi Annan.
Gaat Van Mierlo volgende week dinsdag lobbyen voor Pronk, als hij Kofi Annan in New York bezoekt als voorzitter van de EU? Van Mierlo: 'Nee. We hebben genoeg te doen. Cyprus, de Grote Meren en Oost-Timor staan op de agenda.'

