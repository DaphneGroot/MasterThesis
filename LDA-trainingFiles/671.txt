	Computer zal volgens kamerlid Van Zuijlen de democratie veranderen 'Iedereen moet op Internet kunnen'
	Van onze verslaggeefster
Esther Bakker
AMSTERDAM
Het 29-jarige PvdA-kamerlid Marjet van Zuijlen is 'eigenlijk al te oud om echt mee te kunnen doen' op de computer. Het kamerlid, woordvoerder 'elektronische snelweg' en 'digitalisering' voor haar fractie, heeft al moeite haar video te programmeren, laat staan dat ze avond aan avond surft op het World Wide Web van Internet.
De 'knoppenangst' belette Van Zuijlen niet een boek te schrijven over de toekomst van de moderne media: Doodgewoon digitaal. Hierin roept ze de overheid en het bedrijfsleven op om de wereld van de computer voor alle Nederlanders te ontsluiten.
'Politici lopen niet bepaald voorop in de ontwikkelingen. We hebben nog niet eens een eigen e-mail adres in de Tweede Kamer. Ze zeggen dat er technische problemen zijn, maar in werkelijkheid is het een generatiekwestie. De kamerleden zien het niet zitten. Vorig jaar was een meerderheid ertegen dat we e-mail zouden krijgen. Het zou te veel werk opleveren, al die berichten', zegt Van Zuijlen.
Er is nog pionierswerk te verrichten op het gebied van Internet, vindt het kamerlid. 'Elke bibliotheek moet een Internet-aansluiting krijgen. Dat is absoluut een taak voor de overheid. Er komt de komende maanden veel geld vrij, dat kan daarvoor ingezet worden. Iedereen moet kunnen internetten, ook als er thuis geen computer staat.'
Behalve de bibliotheken moeten ook alle scholen over goede computers kunnen beschikken. Van Zuijlen noemt het 'weliswaar leuk en goed' dat de belastingdienst afgedankte computers aan de scholen schenkt, maar noemt het tegelijkertijd 'heel treurig' dat er wel state of the art-computers voor de belastingdienst worden aangeschaft, maar niet voor scholen. Het onderwijs moet geld krijgen voor goede computers.
'Computers zijn goed voor kinderen. Iedereen klaagt erover dat televisiekijkende kinderen zich niet meer op teksten kunnen concentreren. De computer speelt in op die nieuwe manier van informatie opnemen.' Van Zuijlen pleit ervoor dat kinderen een 'elektronisch rijbewijs' halen op school. 'Kinderen moeten zich niet alleen de techniek eigen maken, maar ze moeten ook normatieve kennis krijgen. Kinderen moeten bewust leren kijken naar de televisie, zodat ze bijvoorbeeld weten dat ze reclame niet hoeven te geloven.'
Als kinderen zelf leren om informatie te selecteren, is volgens Van Zuijlen ook geen 'geweldchip' nodig op de televisie. 'Dat vind ik zo paternalistisch. De overheid kan toch niet beslissen of televisie wel of niet geschikt is voor kinderen. Het kamerlid vertrouwt erop dat de omroepen voldoende verantwoordelijkheid voelen.
Het boek Doodgewoon digitaal is een lofzang op de digitale toekomst. Al heeft Van Zuijlen dan knoppenangst, ze heeft wel degelijk ondervonden hoe handig Internet kan zijn. 'Het is gemakkelijk om contact te zoeken met mensen in het buitenland. Laatst stuurde iemand uit Canada mij een artikel toe. Dat was er in een mum van tijd. Het is het global village-idee hè. Je voelt je echt een wereldburger.'
Ondanks haar enthousiasme over de digitale toekomst, signaleert het PvdA-kamerlid problemen waarvoor de overheid dringend maatregelen moet nemen. 'Een groot probleem is het gebrek aan privacy op Internet. Iedereen die surft op Internet laat sporen achter. Het is simpel na te gaan of je de kinky onderwerpen uitzoekt.'
'Ook het elektronische betalingsverkeer beschermt de privacy van burgers niet. Mensen moeten anoniem kunnen betalen. Het mag niet uit te vinden zijn waar iemand zijn geld aan spendeert. Daar moet wetgeving voor komen. Burgers moeten minimaal kunnen protesteren als er misbruik wordt gemaakt van privé-gegevens.'
'Het is een moeilijke afweging', zegt Van Zuijlen. 'Waar moet je nieuwe ontwikkelingen gewoon hun gang laten gaan en waar moet je ze controleren? Dat is eigenlijk het thema van mijn boek. Ik denk dat de overheid heel goed moet kijken waar regels nodig zijn. Als je iets aan de markt overlaat, wil dat nog niet zeggen dat er geen regels mogen zijn.'
Aan het slot van Doodgewoon digitaal voorspelt Van Zuijlen dat de democratie een andere vorm krijgt als gevolg van de computer. Als mensen rechtstreeks aan een ambtenaar kunnen zeggen wat ze vinden van een maatregel, is de Tweede Kamer immers overbodig.

Foto
	M. van Zuijlen FOTO BERT VERHOEFF - DE VOLKSKRANT

