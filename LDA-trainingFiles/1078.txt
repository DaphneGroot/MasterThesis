	PERSOONLIJK
	CECIL LEWIS, een van de vier oprichters van de Britse omroep BBC, is maandag op 98-jarige leeftijd in Londen overleden. De oprichting van de BBC in 1922 was een van de vele dingen die Lewis in zijn lange leven heeft ondernomen. Voor zijn moed als gevechtspiloot in de Eerste Wereldoorlog, de baan waar hij als zeventienjarige mee begon, werd hij onderscheiden met het Military Cross, een van de hoogste Britse onderscheidingen.
Zijn werk voor de BBC, waar hij als programmadirecteur werkte, verruilde hij al na enkele jaren voor de film en het theater, al keerde hij nu en dan naar de omroep terug, zoals in 1936, bij de start van de BBC-televisie. In 1938 kreeg hij een Oscar voor het filmscript van Pygmalion, het toneelstuk van George Bernard Shaw.
Na de Tweede Wereldoorlog, waarin hij als vlieginstructeur fungeerde voor de RAF, volgde Lewis een bonte carri√®re: schapenboer in Zuid-Afrika, omroepmedewerker voor de VN in New York, journalist voor de Britse krant Daily Mail. In 1966 ging hij op het Griekse eiland Korfoe wonen.
Lewis schreef negentien boeken, waarvan de in 1974 gepubliceerde autobiografie Never Look Back voor televisie werd bewerkt. Een verslag van de luchtgevechten die hij tijdens de Eerste Wereldoorlog meemaakte, Sagittarius Rising, beleefde in 1993 een vijfde druk.

