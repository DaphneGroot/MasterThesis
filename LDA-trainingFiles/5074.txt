	Blote bovenlijven roepen vragen op
	Het is volgens de Independent on Sunday begonnen op een steenkoude zaterdagmiddag in december, in het stadion van Middlesbrough, vlak nadat Fabrizio Ravanelli voor de thuisploeg had gescoord in de wedstrijd tegen Leeds.
Opeens stonden tientallen Leeds-fans met ontbloot bovenlijf op de tribune. Sindsdien wordt het fenomeen, bittere koude of niet, steeds vaker gesignaleerd in de stadions van de Engelse Premier League. Britse voetbalwetenschappers houden ernstig rekening met een trend die zich verder zal uitbreiden, mogelijk ook op het continent.
Maar over de vraag waar√≥m de fans een longontsteking riskeren uit liefde voor de club, bestaat geen eenduidigheid.
Roger Taylor, hoofd van de faculteit voor Voetbalonderzoek van de Universiteit van Liverpool: 'Dit is een zeer zeldzame vorm van passief machogedrag. Het is uitermate fascinerend.' Taylor sluit niet uit dat de Leeds-supporters die het fenomeen introduceerden een statement maakten in de richting van de buitenlandse spelers in de hoogste divisie, van wie Ravanelli na een doelpunt altijd zijn shirt over zijn hoofd trekt. Waarna een zeer wit hemd zichtbaar wordt.
Taylor: 'Veel van de continentale spelers dragen een hemd of tweede shirt onder hun voetbalshirt. Deze fans zeggen: wij dragen geen hemden. Jullie buitenlanders hebben misschien prachtig voetenwerk, maar wij hebben nog steeds de bulldog-spirit.'
Maar het valt volgens Taylor ook niet uit te sluiten dat de fans een historische verwijzing plegen naar de jaren vijftig en zestig, toen voetbalstadions nog niet overdekt waren en mannen nog mannen, 'en de jongens in de rij stonden op een regenachtige dinsdagavond en het een teken van verwijfdheid was als je meer aanhad dan een broek en een T-shirt'.
Alan Swingewood, socioloog aan de London School of Economics, heeft een andere verklaring. 'Dit soort oergedrag zou een commentaar kunnen zijn op de wijze waarop de maatschappelijke gelaagdheid de laatste tijd het voetbal is binnengekomen, met vip-boxen en hoge toegangsprijzen. Wellicht willen ze op deze wijze aangeven dat ze terug willen naar een meer oorspronkelijke vorm van de sport.'
Simon Eassom, sportfilosoof aan de Montfort Universiteit van Leicester, heeft kennelijk nog niet zo over het verschijnsel nagedacht. Of juist wel: 'Misschien weten die fans zelf niet eens waarom ze het doen.'

