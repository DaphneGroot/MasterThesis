	Negentiende-eeuwse foto's verbluffen door kwaliteit en compositie Ook fotopioniers manipuleerden met de feiten
	Van onze correspondent
Willem Beusekamp
KEULEN
Men ziet een ruim meter hoge afbeelding, poster heet het nu, van keizerin Elisabeth van Oostenrijk, om en nabij het jaar 1860 in haar Weense residentie, slot Schönbrunn, bladerend door een album met familiefoto's. Sissi, zo heette de populaire vorstin bij haar onderdanen, is nog mooier dan de jeugdige Romy Schneider, die haar bijna honderd jaar later in een eindeloze reeks Sissi-films alsnog wereldberoemd zou maken.
'Alles Wahrheit! Alles Lüge', luidt de titel van een fototentoonstelling in Keulen, die de bezoeker wil wijsmaken dat keizerin Sissi helemaal niet zo mooi is als de foto wil doen geloven. Of juist wel. De in de vorige eeuw uitgebroken 'tweede media-revolutie', de photographie, zo willen de organisatoren maar zeggen, heeft het begrip 'waarheid', althans de waarneming van de werkelijkheid, op losse schroeven gezet. Nog meer dan de boekdrukkunst en de technische mogelijkheid om het geschreven woord oneindig te vermenigvuldigen.
Met financiële steun van de stad Keulen, de deelstaat Noordrijn-Westfalen en enkele bedrijven heeft het Agfa Foto-Historame, ondergebracht in het Wallraf-Richartz Museum/Museum Ludwig, de hand gelegd op een fascinerende privécollectie van foto's uit de negentiende eeuw. De foto's waren eigendom van Robert Lebeck, een voormalige frontsoldaat uit Hamburg.
Na de oorlog bekwaamde Lebeck zich in het fotograferen. Hij maakte fotoreportages voor onder meer het weekblad Stern en ontdekte dat het resultaat van zijn werk, het vastleggen van de werkelijkheid, in veel gevallen niet overeenkwam met datgene wat hij als fotoverslaggever in werkelijkheid had gezien. Foto's, aldus de fotograaf, zijn (vaak onbedoeld) een manipulatie van de feiten.
Waarschijnlijk uit nieuwsgierigheid hoe de pioniers van zijn vak er in de vorige eeuw over dachten, sloeg Lebeck als een bezetene aan het verzamelen. Meer dan tienduizend foto's, stuk voor stuk ouder dan honderd jaar, is het resultaat. De fotograaf struinde wereldwijd archieven af en wist vaak voor een prikje foto's te bemachtigen die, bij elkaar gevoegd, meer zeggen over de wereld van honderdvijftig jaar geleden dan een bibliotheek vol geleerde geschriften.
Alweer, in de ogen van de oppervlakkige waarnemer. Want ook de fotografen van het eerste uur ontdekten snel dat de vinding van de camera obscura (in 1839 door de Fransman Daguerre) niet alleen een probaat middel was voor het vastleggen van de feiten, maar bij uitstek geschikt was voor een 'Weltinterpration'; minder deftig uitgedrukt: voor propaganda.
De Habsburgers hadden baat bij een zo groot mogelijke verspreiding van de idylle aan het hof, dus moest Sissi via nieuwe technische middelen 'op de foto', bij voorkeur in romantisch taferelen. De vergelijking ligt voor de hand, en de tentoonstellingmakers doen het ook: zij vergelijken Sissi min of meer met de pin-ups van Playboy, waar vrouwen door middel van onzichtbare pleisters en een hoop ander plak- en schilderwerk zo attractief mogelijk worden afgebeeld.
Wat de techniek betreft hoefden Lebecks voorgangers zich overigens niet te schamen. Hun glasplaatnegatieven waren zo haarscherp, dat ze tot op heden kunnen worden gebruikt voor nieuwe afdrukken. Ook als de foto's worden 'opgeblazen' verschijnen verbluffend nauwkeurige afdrukken.
De fotografen van de negentiende eeuw zijn ooit omschreven als 'a hired gun available to anyone who paid'. Huurlingen leken het inderdaad, gezien hun eerste opdrachten, die hoofdzakelijk bestonden uit het portretteren van de 'heersende klasse'. Ook de eerste beelden van een oorlog - de foto's van de Britten Roger Fenton en James Robertson over de Krim-oorlog (1855), afgedrukt in de Londense Times - waren niet in eerste instantie bedoeld als informatie.
Fenton wilde op de Krim een soort heldengalerij vastleggen, de krijgshandelingen interesseerden hem nauwelijks. Verschillende Britse generaals, die het front al hadden verlaten, werden thuis, veilig in Engeland, alsnog gefotografeerd als oorlogsheld. Samen met de legendarische berichtgeving van de journalist William Russell zorgden de foto's niettemin voor een tot dan ongekende berichtgeving over oorlogsgeweld in verre streken.
Opmerkelijk is de poging van een Duitse uitgever om veel later het werk van Fenton en Robertson alsnog te misbruiken voor propaganda-doeleinden. In 1951 presenteerde de Frankfurter Illustrierte een speciaal magazine onder de kop: 'Foto's, die tonen hoe het echt was.' De bedoeling was de schok van de zojuist verloren 'totale oorlog' te verzachten met relatief onschuldige foto's uit de negentiende eeuw.
Het debat over waarheid of leugen bereikte overigens in 1991 een hoogtepunt tijdens de Golfoorlog, toen de media niet veel meer konden tonen dan de door het Amerikaanse opperbevel gefabriceerde videobeelden van laserbommen, die immer hun doel bereikten en daardoor de schade onder de burgerbevolking beperkt hielden. Waarom, zo vragen de tentoonstellingmakers zich af, werd toen al niet teruggegrepen op de berichtgeving van de Krimoorlog, of de Amerikaanse burgeroorlog. Ook toen, dus al vanaf het moment dat de fotografie haar intrede deed, werd er gedirigeerd en gemanipuleerd.
Meesterwerken van nog steeds ongekende klasse zijn de foto's uit Japan die Robert Lebeck heeft verzameld. In het land dat in de tweede helft van de twintigste eeuw internationaal de toon zou gaan zetten met in alle opzichten supercamera's werd de fotografie geïntroduceerd door Nederlanders, die als enigen met de shoguns mochten handeldrijven. De Hollandse artsen Van den Broek en Pompe van Meerdervoort leerden hun Japanse gasten in de Nederlandse handelsbasis Dejima bij Nagasaki de eerste beginselen van het fotograferen.
De fotografie kwam voor het tweehonderd jaar lang streng geïsoleerde Japan als geroepen. Met de geforceerde opening naar het westen en de snelle industrialisering hadden de Japanners grote behoefte hun traditionele levenswijze 'voor eeuwig' vast te leggen. Het resultaat - helaas dikwijls van onbekende fotografen - is alsnog verbluffend, zowel van kwaliteit als compositie. Alleen al de oude foto's uit Japan, zwart-wit, maar ook in prachtige fletse pastelkleuren, is een bezoek aan Keulen waard.
Om te onderstrepen dat de grens tussen waarheid en leugen ook in deze collectie uiterst vaag is, verzamelde Lebeck tevens het werk van westerse fotografen die voor het eerst in Japan belandden en hun ogen niet konden geloven. In tegenstelling tot de foto's van Japanse makelij toont het werk van met name de Italiaan Felice Beato (1868) hoofdzakelijk zijn verbazing over de Japanse samenleving en natuur. Achteraf zou je Beato's foto's gekunsteld, wellicht glossy kunnen noemen. Maar overweldigend zijn ze.
Alles Wahrheit! Alles Lüge!, Photographie und Wirklichkeit im 19. Jahrhundert. De verzameling van Robert Lebeck, tot en met 2 februari in het Agfa Foto-Historama in het Wallraf-Richartz-Museum/Museum Ludwig, Keulen. Op maandagen gesloten.
Entree 10 DM, catalogus 58 D-mark.

Foto
	Roger Fenton: Bevoorradingswerf in de haven van Balaklava tijdens de Krimoorlog, 1855. Fenton: Portret luitenant-generaal Sir Harry Jones tijdens Krimoorlog (1855).

