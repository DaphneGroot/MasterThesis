	Gokclubs in Tirana staan symbool voor volksdrama
	Van onze verslaggever
Philippe Remarque

TIRANA
Een dag na de opstand van boze beleggers plaatsen werkmannen alweer nieuwe ruiten in het Cultuurpaleis. Albanië heeft in het weekeinde de grootste geweldsuitbarsting sinds jaren beleefd, maar Tirana ligt er net zo stoffig en provinciaals bij als het al jaren doet.
Alleen de onwaarschijnlijke hoeveelheid goktenten langs de hobbelige straten verraadt iets van het drama dat dit volk in zijn greep houdt. Als een Albanese man niet zit te lummelen achter een kop koffie in een van de cafés, beproeft hij in clubs met namen als 'American Poker', 'Monte Carlo games' en 'Telebingo' verveeld zijn geluk.
De hele bevolking van het armste land van Europa heeft zich de afgelopen jaren overgegeven aan onverantwoord gokgedrag. En geef de Albanezen eens ongelijk: jaar na jaar keerden investeringsfondsen als Xhaferi en Populi fabelachtige rentes uit die opliepen tot 100 procent per maand. Volgens schattingen hadden zeven van de tien gezinnen hun geld belegd in een van de fondsen.
Albanezen verkochten hun huizen, hun pas geprivatiseerde land of hun veestapel om de opbrengst naar het fonds van zigeunerkoningin Sudja of een andere 'liefdadigheidsinstelling' te brengen. Ook het geld van de 400 duizend gastarbeiders in het buitenland, waarop het land al jaren overleeft, verdween naar de fondsen.
Op het hoogtepunt leed zelfs de omzet van levensmiddelenwinkels onder de beleggingsdrift. Op de zwarte markt werd de Albanese valuta, de lek, een sterkere munt dan de dollar, omdat iedereen hem nodig had om te beleggen.
Maar nu is het moment van de waarheid aangebroken. Het IMF, de Wereldbank en verstandige economen riepen al jaren dat een fonds dat een dergelijke rente uitkeert wel een piramidestructuur moet hebben. De hoge rente kan alleen worden betaald zolang steeds meer mensen beleggen. Maar er zijn maar 3,2 miljoen Albanezen. De stroom moest eens opdrogen.
De nationale ramp heeft zich deze maand in hoog tempo voltrokken. In Tirana maakt het nu niet uit wie je op straat aanklampt, bijna iedereen heeft zijn spaargeld verloren. Maar velen hechten nog geloof aan de belofte van president Sali Berisha om de beleggingen inclusief rente terug te betalen. Premier Meksi heeft immers resoluut gemeld dat daarmee op 5 februari zal worden begonnen.
Zoals Lazar, een jongeman die 15 duizend dollar heeft ingelegd. 'Ik ben gewoon een speler. Iedereen wist dat het een gok was.' Lazar is politieagent. Daarvan zijn er in Tirana na de rellen duizenden op straat. Even verderop steken uit de achterkant van zes vrachtwagens de wezenloze gezichten van soldaten die de hele dag wachten op niets.
Lazar voert de buitengewone ordemaatregelen van president Berisha - die weigert de noodtoestand uit te roepen - uit door uit alle macht op zijn fluitje te blazen als iemand het waagt een voet te zetten op het trottoir voor het ministerie van Binnenlandse Zaken. Af en toe kust hij een langslopende vriend, zoals Faruk, die bekent dat hij geen oog meer dicht doet. Al het geld dat hij gedurende drie jaar werk in Griekenland heeft gespaard is verdwenen.
Het gemopper op de regering is niet van de lucht in Tirana. Anri, een 29-jarige medewerker van de EU-waarnemersmissie in Albanië, heeft maar één verklaring waarom hij met open ogen tienduizend dollar in twee fondsen heeft gestoken. 'Ze hadden de zegen van de regering en een licentie van de Centrale Bank van Albanië.'
Voor het hoofdkwartier van de oppositie ritselen de zwartwisselaars in de snel invallende duisternis met hun stapels 500 lek-briefjes, waar nu opeens geen gebrek meer aan is. Vanaf de minaret aan het Skanderbegplein klinkt de oproep tot het gebed. Maar het hoofd van Guro Zeneli staat er niet naar. De propagandist van de Socialistische Partij ziet in de ineenstorting van de fondsen een groot complot van president Berisha, die vorig jaar ook al de verkiezingen heeft vervalst.
De Socialisten proberen de beleggerswoede te gebruiken om hun rekening met Berisha te vereffenen en vervroegde verkiezingen af te dwingen. 'Die rust in de stad is maar schijn. In feite is niemand rustig. Berisha is het bangst van allemaal. Gewone mensen hebben alles al verloren, maar hij heeft zijn zetel nog te verliezen', zegt Zeneli hoopvol.
Een voor vandaag aangekondigde tegendemonstratie, waar Zeneli grote zorgen over had, werd maandagavond afgelast. Op het journaal van de regeringsgezinde staatstelevisie worden de burgers steeds weer opgeroepen zich niet bij de 'extremisten' aan te sluiten. De tv-kijkers krijgen veel beelden te zien van de provinciale overheidsgebouwen die de vandalen in brand hebben gestoken. 'Zoiets zie je anders alleen in Tsjetsjenië', is het verontwaardigde commentaar van een provinciebestuurder.

Foto
	Albanese politiemannen bewaken het plaatselijk kantoor van de regerende Democratische Partij in de noordelijke stad Shkodra. FOTO REUTER

