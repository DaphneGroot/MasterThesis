	De held en de kleine man GESCHIEDENIS EN FILMGESCHIEDENIS
	I N EEN AMERIKAANS populariteitsonderzoek naar favoriete filmsterren eindigde John Wayne nog in 1995 op de eerste plaats. Hij was toen al zestien jaar dood, maar hij had tweemaal zoveel stemmen vergaard als de nummer twee (Clint Eastwood) en zesmaal zo veel als Paul Newman, die hij dus net zo gemakkelijk had verslagen als Kevin Costner, Arnold Schwarzenegger en Robert de Niro. Hij was trouwens de enige dode van de Top-10.
Hoe kan dat?
'Omdat hij de Amerikaanse mythe belichaamde', concludeert Garry Wills aan het eind van een zorgvuldige analyse. En hij verduidelijkt:'Het archetype van de Amerikaan is een ontheemde: een man die z'n verleden heeft verworpen en zich een weg baant naar een gouden toekomst. Hij is altijd in beweging, kent zelf geen vrees maar wordt gevreesd door anderen. Hij doodt omdat hij de wereld wil zuiveren van dingen die de dood verdienen, en weet lief te hebben zonder zich ooit door de liefde te zullen laten ketenen. Hij is ontworteld, maar draagt een eigen kompas in z'n binnenste mee. Hij is een reizende maatstaf.'
En nog verduidelijkender:'Andere culturen beginnen bij een sociaal orintatiepunt, een tempel, een heilige plaats. Het Amerikaanse leven begint pas voor wie aan die dingen is ontsnapt. Amerikaan word je door weg te gaan. Wij zijn geen volk van aankomers, maar van vertrekkers. Zodra we een bestemming hebben bereikt, kijken we wat daarachter ligt. Onze oer-mythe is die van de frontier, onze held is de grensverlegger.'
Wills boek heet John Wayne's America en onderscheidt zich alleen al in die titel van wat we gewend zijn tegen te komen in filmgeschiedenissen. Daar wemelt het van. Bij duizenden zijn in de loop der jaren verhandelingen, biografien en memoires geschreven over en van regisseurs, vedetten, scenaristen, fotografen en hun verzameld werk, en tot in de kleurrijkste details is vastgelegd hoe producties tot stand kwamen in de jaren van de Keystone Cops, en hoe in de dagen van Rambo. Maar in 99,9 procent van die publicaties gaat het ook alleen maar daarover - alsof er geen andere werkelijkheid zou zijn dan die zoals gezien en opgeroepen door camera en montage, alsof de bezigheid van het filmmaken zich al sinds 1895 zou hebben afgespeeld op een eigen, afzonderlijke planeet.
Tot op zekere hoogte is dat natuurlijk ook altijd zo geweest en ervaren. Zelfs als de (speel)film zich met onze werkelijkheid leek te 'bemoeien', bleef het resultaat op z'n mooist een schijnwerkelijkheid. De wereld stond erbuiten. En sterker nog: de belangrijkste sociale functie van de bioscoop is altijd geweest dat men er de wereld in kon ontvluchten.
Dat verklaart misschien het feit dat historici die politieke, maatschappelijke en culturele ontwikkelingen in het verleden bestuderen, zich aan de cinema weinig of niets gelegen laten liggen. Vreemd. In de eeuw van de film zijn doorwrochte geschiedenissen geschreven van de Weimarrepubliek, van het Duitsland van Hitler en de Sovjet-Unie van Stalin, van de Tweede Wereldoorlog en de Koude Oorlog, van Vietnam en de ondergang van het communisme - maar de voortbrengselen van Murnau en Fritz Lang, van Leni Riefenstahl en Veit Harlan, van Eisenstein en Poedovkin, van Coppola of John Wayne zijn altijd consequent overgelaten aan 'filmkenners (meestal journalisten), dramaturgen en sociologen. En die op hun beurt zijn dus sterk geneigd het niet-cinefiele deel van hun onderzoek buiten de deur te houden, ofwel - in het geval van de sociologen - de samenleving zo ontzettend binnen te laten dat de film erin verdrinkt.
De (conservatieve) Garry Wills, auteur van memorabele studies als Inventing America, Lincoln at Gettysburg en Reagan's America, mag je in dat opzicht wellicht een pionier noemen. Hij benadrukt in z'n voorwoord dat hij geen show-business biography heeft beoogd, en dat komt de lezer op het missen van nogal wat anekdotiek te staan. Gezellige Hollywood-roddels worden in het boek mondjesmaat toegediend, maar ook een paar 'politiek relevante' sappigheden ontbreken.
Zoals het mooie verhaal van Chroesjtsjovs bezoek aan Californi in 1959, dat snel ontaardde in het Russische gezelschapsspel wie-drinkt-als-eerste-wie-onder-de-tafel (uitslag niet overgeleverd, maar de twee schijnen beurtelings wodka en tequilla te hebben gehesen). Of die andere beroemde visite, in 1974, toen ook de Japanse keizer Hirohito met alle geweld Wayne wilde ontmoeten en deze bijna had gevraagd of majesteit zijn oorlogsfilms kende, respectievelijk had uitgerekend hoeveel manschappen van het keizerlijke leger daarin over de kling waren gejaagd.
Wie dat type bijzonderheden wil genieten, komt geheel tot zijn gerief in de biografie die Randy Roberts en James Olson (van huis uit ook historici trouwens) vorig jaar deden verschijnen onder de titel John Wayne, American.
Wills suggereert haast dat hij niet eens een biografie heeft willen schrijven, maar dat lijkt me een beetje overdreven. Levensbeschrijfelijke volledigheid heeft hij weliswaar niet nagestreefd, maar een typisch biografentrekje is natuurlijk het accent dat hij legt op een zere plek in Wayne's ziel: het feit dat hij - Amerika's onverbiddelijke held - er vanaf 1941 alles aan heeft gedaan om zich, anders dan talloze collega's/leeftijdgenoten, niet voor het front te melden; een beetje zoals Clinton de dans in de Vietnam-oorlog wist te ontspringen.
Wills ziet veel van zijn latere films (Wayne was 34 ten tijde van Pearl Harbor, dus had zeker z'n plicht kunnen doen) als vormen van Wiedergutmachungen, en dan gaat het natuurlijk bovenal om The Sands of Iwo Jima (waarin hij alsnog de manschappen van Hirohito versloeg), om The Alamo en om The Green Berets - het veel gesmade epos waarin hij het Amerikaanse gelijk in Vietnam wilde bewijzen.
Het kan zijn. Interessanter biografische elementen zitten wat mij betreft in de relatie tussen Wayne en regisseur John Ford, die vanwege The Stagecoach altijd als zijn 'ontdekker' is gezien, en met wie hij ook na 1939 nog veel heeft gewerkt, terwijl Wills met overtuigende argumenten staande houdt dat het 'artefact' Wayne toch bovenal is gewrocht door Raoul Walsh (The Big Trail, 1931) en Howard Hawks (Red River, 1948). Eigenlijk, is zijn conclusie, werd Wayne pas in dat laatste jaar 'de Amerikaanse Adam' - onder Hawks werden de trekken van de vleesgeworden mythe helder en duidelijk: de man die wordt gekenmerkt door 'contact met de natuur, argwaan jegens de overheid, waardigheid op grond van prestatie, scepsis tegenover de aanspraken van elke deskundige'.
Om die eigenschappen gaat het in Wills boek, en omdat nergens die eigenschappen zo zijn uitvergroot en verheerlijkt als in de western - 'het meest cinematografische genre in de cinema', schreef Jean-Luc Godard - gaat het boek dus over de western als over de perfecte metafoor van Amerika.
Er zit iets dubbels aan zowel het genre als aan z'n ideale incarnatie. Dezelfde Godard heeft dat aan het eind van de jaren zestig - toen Wayne met z'n Groene Baretten langzamerhand het lelijkste vertegenwoordigde dat het linkse Europa zich kon voorstellen - eens kernachtig uitgedrukt met de verzekering dat hij alles moest haten waar Wayne voor stond, maar 'niets kan me meer ontroeren dan de manier waarop hij paard rijdt'.
Of naar een paard toeloopt, had hij eraan kunnen toevoegen, want dat hoorde er ook bij: de manier waarop hij de saloon binnenstapte, een glas oppakte, z'n geweer (altijd eerder dan een revolver) vasthield, bukte om z'n zadel op te tillen - de totale choreografie van de volmaakte cowboy. Wayne koesterde de ideologie van een baviaan, maar bewoog zich met de gratie van een balletdanser.
Volgens Wills heeft Newt Gingrich jarenlang geprobeerd te lopen zoals John Wayne liep, en heeft Ronald Reagan niet alleen als acteur maar ook als politicus en president Wayne's 'muzikale' heupdeining altijd getracht te imiteren. Het is het verschil tussen het filmparadijs en de prozasche werkelijkheid: een Nederlandse acteur die een boer moet spelen loopt maanden stage op het platteland om te kijken hoe ze zich daar bewegen; Amerikaanse cowboys zagen John Wayne en deden daarna hun best zich altijd te bewegen zoals hij.
Was Wayne een gevaarlijk of een aanbiddelijk voorbeeld? 'Allebei', schrijft Wills. 'Hij is de spiegel van onze samenleving, en dat is de bron van zowel z'n aantrekkingskracht als van de kwade kant die hij belichaamde.'
Het is interessant te beseffen dat ontzettend veel Amerikaanse films, ook als ze niets met de mythen en legenden van 'het Westen' te maken hebben, zijn gedraaid en gespeeld als westerns. Wayne's Amerika is het Amerika waarin bijna alle helden (of anti-helden) aan de door Wills met veel scherpzinnigheid geobserveerde karakteristieken voldoen - zelfs de films van Woody Allen lijken op westerns.

M AAR GEEN enkele film van Chaplin beantwoordt aan dat signalement: Chaplin was, en bleef, een Engelsman, een kind uit Londens East End, in geen enkel opzicht vergelijkbaar met de 'Iowa-kid' die z'n leven lang aan het weidse land verslingerd zou blijven, en de stad zou mijden als de pest.
Is het toeval dat Chaplin anno 1997 ook een historicus als biograaf heeft getroffen?
Kenneth S. Lynn lijkt overigens niet erg op Garry Wills - noch in z'n stijl, noch in z'n methodiek. En Charlie Chaplin and His Times is wel degelijk een pure biografie, zelfs een 'show business biography'. En al ontleedt Lynn met de nodige vaardigheid de films van zijn held, als film-analyticus kan hij niet tippen aan Wills, die - voor een 'leek'! - met bewonderenswaardige scherpte naar de films van Wayne heeft gekeken.
Het verschil tussen de twee is dat tussen inhoud en vorm, en dat is misschien ook het essentile verschil tussen Chaplin en Wayne. Chaplin bracht, bijna van geboorte, een hele bagage aan vaudeville-vaardigheden mee naar de cinema, met de brandende eerzucht om er 'grote', liefst filosofisch getinte verhalen mee te vertellen: inhoud stond voorop. Een paard, een sheriff-ster, een wapen en het landschap waren voor de betrekkelijke laatbloeier John Wayne louter vormingredinten - het verhaal (de inhoud) deed er nauwelijks toe, want dat kenden we al.
Wat de twee gemeenschappelijk hadden was uiteraard de balletachtige lichaamsbeheersing - maar nogmaals, die stond bij Wayne in dienst van de variatie, de verandering ('de grensverlegging'), en bij Chaplin in dienst van de vervolmaking, dat wil zeggen de consolidatie, de vereeuwiging.
Uit Lynns levensbeschrijving wordt nog eens duidelijk dat Chaplin z'n ambities nergens zo nadrukkelijk en zo roemrijk had kunnen waarmaken als in Amerika, of meer speciaal Hollywood. 'Hier hoor ik thuis', zou hij daags na z'n aankomst in New York, amper twintig, hebben uitgeroepen. Maar dat was natuurlijk niet zo - veertig jaar later zou hij er als verbitterd mens ook weer weggaan, en er in z'n laatste grote satire (A King in New York) ook nog mee afrekenen. En niet omdat Amerika was veranderd - je kunt eerder zeggen omdat hij Amerika niet had kunnen veranderen.
De koning in zijn voorlaatste film, dat was iets uit Europa - daar hadden de Amerikanen geen boodschap aan, zoals ze in en na de oorlog geen boodschap wensten te hebben aan de koninklijke prerogatieven die Chaplin voor zichzelf opeiste: dat hij uit naam van de menselijkheid een half soort communisme wilde prediken, en zich ook op andere punten het liefst majesteitelijk onttrok aan de codes en de mores van 'mainstream America'.
Wat teleurstelt in het boek van de historicus Lynn is de wat schrale interactie, juist tussen de grote clown (die zoveel 'boodschap' aan de wereld pretendeerde) en de werkelijkheid waarin hij leefde: de werkelijkheid buiten de studio, buiten Hollywood. Fascinerend aan Chaplin is altijd zijn dubbelheid geweest: de 'kleine man' die om de dooie dood zo groot wilde leven als maar kon, de 'zwerver' die in het dagelijks leven alles deed om zo veel mogelijk schaapjes op het droge te krijgen en te houden, de 'zachtmoedige' die zich in de wereld liet kennen als een onmatige, harde, onverdraagzame autoriteit, de sentimentele 'socialist' met de bankrekening van een multimiljonair.
Aanknopingspunten genoeg, maar Lynn beperkt zich tot eigenlijk niet veel meer dan een paar freudiaanse toverformules, die het hele oeuvre herleiden tot een 'revanche' op een ongelukkige jeugd en de verwerking van een iets te sterke moederbinding.
Zijn boek kan gelezen worden als een catalogus van Hollywoodiaanse seksschandalen (met terugwerkende kracht lijkt het hele leven op de biografie van een onverzadigbare Monsieur Verdoux), maar ook als een societykalender van de haast complete twintigste eeuw. Er hebben tussen 1920 en 1977 (z'n sterfjaar) weinig 'groten der aarde' geleefd, met wie Chaplin niet op goede, vriendschappelijke of vertrouwelijke voet heeft gestaan.
Van Thomas Mann is een brief bewaard die hij in november 1945 uit Californi aan een vriend schreef:'Eergisteren hebben we de avond doorgebracht ten huize van de componist Eisler, samen met Chaplin. Drie uur lang heb ik me tranen gelachen om zijn imitaties, z'n verhalen en z'n clownerien, en tot het moment dat we in de auto stapten, heb ik m'n ogen moeten uitvegen. Niets in de samenleving is zo aangenaam als een begaafde acteur. Je voelt je er veilig bij, omdat ze voortdurend toneel blijven spelen.'
Chaplin tussen de schuifdeuren: dat moet inderdaad verademend, troostend en aanbiddelijk zijn geweest.
Maar de tegenkanten waren als het moest niet minder huiveringwekkend dan die van John Wayne - bij allebei voel je de 'totalitaire verleiding', en het verschil tussen links en rechts vervliegt als in het ware in hun biografie.
Maar Chaplin - dat is misschien het rare of in zekere zin zelfs onbillijke - zou het niet gegund zijn om over zijn graf heen nog te blijven paraderen op een toplijst van favoriete acteurs. Niet dat Lynn d t nou had hoeven verklaren, maar de postume teloorgang (vergelijk het met de onuitroeibare 'actualiteit' van zulke onmaatschappelijke komieken als Laurel en Hardy) blijft een raadsel dat door een volgende historicus nog maar eens nader moet worden onderzocht. De 'integratie' van de film in de geschiedenis van de twintigste eeuw staat nog maar in de kinderschoenen.
Garry Wills: John Wayne's America - The Politics of Celebrity.
Simon and Schuster, import Van Ditmar; 380 bladzijden;  58,50.
ISBN 0 684 80823 4.
Kenneth S. Lynn: Charlie Chaplin and His Times.
Simon and Schuster, import van Ditmar; 604 bladzijden;  73,50.
ISBN 0 684 80851 X.

