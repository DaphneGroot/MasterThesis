	Mobiele bellers leveren PTT en Libertel een goudmijn op
	Van onze verslaggever
LEEUWARDEN
'Van uw man moest ik even doorgeven dat hij om tien voor zes in Franeker was. Ja hoor, hij zag er nog goed uit.' De vrouw uit Deventer zit in een motel in Franeker en belt een mevrouw uit Heerenveen. Mobiel.
Vroeger ging dat anders. Dan hadden rijders een briefje bij zich, gaven dat met een kwartje aan iemand langs de route, en het thuisfront werd op de hoogte gesteld. Het briefje dragen toerrijders nog steeds bij zich, het kwartje is een gulden geworden, en de telefoon met draaischijf aan de wand in de hal is vervangen door een mobiel apparaat.
Zelden is in Nederland op één dag zo vaak mobiel getelefoneerd als zaterdag in Friesland. Er werd in vaker mobiel gebeld dan op piekmomenten in de Randstad. De Elfstedentocht is een goudmijn gebleken voor PTT Telecom en Libertel.
Tot zeven uur 's avonds had de PTT een kleine zestigduizend gebruikers van mobiele telefoons op en rond de elfstedenroute genoteerd. 'Gigantisch veel' en een 'enorm succes', aldus een woordvoerster van de PTT.
Het succes had wellicht nog groter kunnen zijn als de PTT meer dan vijf steunzenders langs de route had geplaatst. Want soms was er op de elfstedendag bijvoorbeeld in de steden Harlingen en Franeker geen doorkomen aan.
Organisatie, politie, pers, mensen langs de kant en deelnemers - waarschijnlijk zo'n vierduizend - maakten gebruik van de lichte, draagbare toestellen. Het mobiele telefoonverkeer in het district Leeuwarden was ten minste tien keer omvangrijker dan normaal.
Het normale telefoonnet was niet zwaarder belast dan op andere zaterdagen. Dat geeft de populariteit van mobiel bellen nog eens extra weer. Met mobiel bellen was er zaterdag bovendien een extra kans om op de tv te komen. Tegen het einde van de avond kon menigeen zijn of haar eigen 'held' zowel zien als horen spreken.
Zaterdagavond zaten drie jongemannen uit Noord-Holland aan de bar te bellen met de vriend die geen vrij kon krijgen van zijn werk. Mobiel. Stuk voor stuk meldden ze uitvoerig en luidruchtig hoe groot hun alcoholconsumptie die dag was geweest. Alle records waren, naar verluidde, gebroken.
Maar de mobiele telefoon werd ook voor sportievere doeleinden gebruikt. De broers Henri en René Ruitenberg hadden mobiel contact met hun ploegleider, Jan Wiebe Last, over het verloop van de koers en over de ravitailleringspunten langs de route.
Libertel had oud-winnaar Evert van Benthem en schaatscoach Henk Gemser ingehuurd om via de mobiele telefoon in reclameblokken op Radio 1 verslag te doen van hun ervaringen tijdens de tocht. Langs de route had Libertel vier belpunten neergezet, waar schaatsers en toeschouwers gratis konden bellen.
De PTT had in Leeuwarden vierhonderd extra lijnen aangelegd en vijftig extra telefooncellen geplaatst, voornamelijk voor de media. De belangstelling van schrijvende pers en fotografen viel echter tegen. Er waren tweeduizend journalisten verwacht, maar 'slechts' de helft kwam naar de Elfstedentocht omdat de tocht op zaterdag werd gehouden en er op zondag geen kranten verschijnen.
Op Internet is driekwart miljoen keer informatie gevraagd over de Elfstedentocht. Tot in Kazachstan en Brunei was er belangstelling. Het Comité Elstedentocht Nee! maakte melding van drieduizend aanvragers die onder het motto 'Hak een Wak' hun gal konden spuwen over de 'gekte'.

