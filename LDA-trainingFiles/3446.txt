	Ban de kerstman, leve Sint Nicolaas
	SINTERKLAAS als dronkelap, asielzoeker, of moderne bejaarde ('Zo, dan zal ik eens even op mijn laptop kijken of jij wel zoet bent geweest'). Vijf december nadert, en in tal van weekbladen en kranten verschijnt wel een cartoon of strip over het Sinterklaasfeest. Meer dan honderd tekeningen van Nederlandse en Vlaamse cartoonisten zijn nu bijeen gebracht op de tentoonstelling Sinterklaas Kartoentje in het Museum van de Twintigste Eeuw in Hoorn.
Drank h¢¢rt bij Sinterklaas, vinden striptekenaars. Hij is zelf stomdronken, en anders wel het gezin dat hij bezoekt. Neem de Heinz-strip van Windig en de Jong. Heinz zit op schoot bij Sinterklaas. Vraagt de goedheiligman: 'En, weet je al wat je van Sinterklaas wil hebben?' Zegt Heinz: 'Ik zou wel een biertje lusten.'
Sinterklaas leent zich goed voor politieke prenten. Sint bezoekt een familie. Zingend onthalen ze hem: ''t Is een vreemdeling zeker, die verdwaald is zeker, ik zal eens vragen naar zijn naam, verblijfsvergunning, etnische afkomst, inentingen, paspoort. . .'
Favoriet thema voor Vlamingen n Nederlanders is de concurrentiestrijd tussen de kerstman en Sinterklaas. De twee gaan met elkaar op de vuist. Of Sinterklaas is een volledig onbekende. Jongetje doet de deur open. Sinterklaas staat in de deuropening. Vraagt het joch: 'Wie kan ik zeggen dat er is?'
De kerstman rukt immers op. Waren vroeger de etalages gevuld met Zwarte Pieten en suikergoed, nu liggen in november de winkels vol kerstpoppen en zingende dennenbomen. Driehonderd Nederlanders en Vlamingen richtten vijf jaar geleden het Sint Nicolaas Genootschap op en begonnen een kruistocht tegen die on-Nederlandse kerstman-manie. De striptentoonstelling was ook hun idee.
'De goedheiligman hoort al 1727 jaar bij onze cultuur', zegt secretaris Guus Smits van het genootschap. Toch jammer om dat erfgoed weg te gooien ten gunste van de kerstman, die ook nog eens een slap aftreksel is van de oorspronkelijke Sint Nicolaas.
Smits: 'Nederlandse emigranten namen het feest indertijd mee naar Nieuw-Amsterdam, het huidige New York.' De Amerikanen noemden hem Santa Claus, lieten hem op de Noordpool wonen en gaven de bisschop een rendier en zelfs een echtgenote.
Niet dat Smits per se anti-kerstman is. Hoewel, om eerlijk te zijn, de kerstman is natuurlijk toch een beetje saai. 'Meer dan cadeautjes geven en ho ho roepen, doet hij niet.' In elk geval moet hij zich aan zijn tijd houden, vindt het genootschap. Pas n  zes december is Santa Claus aan de beurt.
Sinterklaas is een echte kinderfeest, vindt Smits, de heiligman is een gulle gever, maar ook opvoeder. 'Sinterklaas neemt kinderen op schoot, geeft ze zelfvertrouwen, moppert een beetje als ze stout zijn geweest, maar geeft altijd een presentje.'
Overigens is de cartoon-tentoonstelling voor kinderen niet echt geschikt; voor hen zijn de meeste strips te moeilijk. Maar om het voor hen toch leuk te maken is er een speciale puzzeltocht door het hele museum. Ze kunnen hun eigen strip tekenen en elke woensdag in de museumkeuken pepernoten bakken.
De inspanningen van het genootschap lijken succes te hebben. De tentoonstelling wordt goed bezocht en de meeste winkeliers, althans die in Hoorn, hebben hun etalages versierd met Pieten in plaats van kerstballen. Maar laat er nou n¢g een Sint Nicolaas-organisatie zijn, met een eigen tentoonstelling in wat zij noemen 'Sinterklaasstad' Amersfoort.
De tentoonstelling Van Nicolaas tot Sinterklaas in het Amersfoortse Museum Flehite gaat vooral over de geschiedenis van de heiligman. Het museum verzamelde van over de hele wereld schilderijen, oude prentenboeken en zelfs Russische ikonen. Te zien is hoe Sint Nicolaas van bisschop een heilige werd en uitgroeide tot een nationale volksfiguur.
Zo is op een vijftiende-eeuwse houtsnede de legende te zien waaraan de huidige Sinterklaas zijn reputatie van anonieme cadeautjesgever te danken heeft. De bisschop redde de drie dochters van een verarmde edelman uit de prostitutie. De bisschop gooide midden in de nacht drie zakken met goudstukken door een open raam naar binnen. Zo hoefden de meisjes hun bruidsschat niet meer zelf te verdienen.
Twee organisaties, twee tentoonstellingen, gaan de Sinterklaas-aanhangers ook nog eens elk  r beconcurreren? Smits: 'Concurrentie, nee hoor. Het comit is een club van winkeliers, die proberen de handel en dus de inkomsten rond Sinterklaas te stimuleren. Wij van het genootschap houden ons meer uit hobby bezig met Sint Nicolaas als historisch figuur.'
Dat Amersfoort Sinterklaasstad is, is voor Smits ook nieuw. Maar het zal wel komen omdat die gemeente het meeste geld in een intocht pompt. De 'echte' Sint komt vandaag aan in Enkhuizen, daar heeft het comit niets over te zeggen, dat bepaalt de NOS.
Schoorvoetend werken het comit en het genootschap zelfs samen. Hun doel - ban de kerstman - is immers hetzelfde. Gezamenlijk ontwierpen ze Sinternet, met een echte Stoompage. En dan is er nog de Sinterklaascursus, die alle leden kunnen volgen. Naast algemene zaken - geen gymschoenen aan als je voor Sinterklaas speelt - leren de cursisten hoe ze lastige vragen van kinderen kunnen beantwoorden ('Sint, ik wil een nieuwe papa'). En de belangrijkste les: niet te veel drinken, vooral geen rode wijn, dat geeft nare vlekken in je baard.
Sinterklaas Kartoentje is tot en met 7 december in het Museum van de Twintigste Eeuw, Bierkade 4, Hoorn, tel. 0229-21.40.01. Open di-zon 10-17 uur.
Van Nicolaas tot Sinterklaas is tot en met 13 december te bezichtigen in Museum Flehite, Westsingel 50, Amersfoort, tel. 033-461.99.87. Open di-vrioj 10-17 uur, zat-zon 13-17 uur.

Foto
	ILLUSTRATIES VAN LINKSONDER MET DE KLOK MEE: JESSE VAN MUYLWIJCK, STUDIO VANDERSTEEN, KAMAGURKA, LEO HEKKELMAN, LEN MUNNIK, PETER VAN STRAATEN, WIM RASING, STEFAN VERWEY EN PAUL KUSTERS.

