BIOS.
Het BIOS, wat een acroniem is voor "Basic Input/Output S'"ystem", is een bibliotheek met een set basisinstructies voor de eerste communicatie tussen het besturingssysteem en de hardware. Tijdens het opstarten van een pc, wanneer het besturingssysteem nog niet geladen is, is dit ook de enige software die beschikbaar is.
Wanneer een computer wordt gestart, wordt eerst de "Power-On Self-Test" (POST) in het BIOS doorlopen. Als alles in orde lijkt, roept het BIOS vervolgens de "bootloader" aan (meestal door de eerste sector van een aanwezige harde schijf te lezen). Dit opstarten wordt "booten" genoemd: de "bootstrap"-routines in het BIOS zijn de eerste stap waarmee de computer zichzelf start.
Instellingen.
Bij sommige BIOS-systemen van computers is weinig in te stellen. Sommige computerfabrikanten willen niet dat gebruikers iets verkeerd kunnen instellen. Wanneer een computerhobbyist zelf een computer samenstelt, dan is er ruime keuze aan moederborden met vele instelmogelijkheden van het BIOS.
Het is eenvoudig om in het BIOS iets verkeerd in te stellen, waardoor de computer het niet goed zal doen of oververhit kan raken (bij overklokken).
BIOS-updates.
Een fabrikant van computers of moederborden komt soms met nieuwere versies van het BIOS. Er kunnen fouten verholpen zijn, of nieuwe hardware wordt ondersteund. Als tijdens het vernieuwen van het BIOS de computer wordt uitgezet, dan is het mogelijk dat het BIOS maar gedeeltelijk in de computer is geschreven en zal de computer het niet meer doen. Sommige computers hebben daarom twee chips met een BIOS op het moederbord (het zogenaamde dual BIOS-systeem). Indien het vernieuwen mislukt, dan wordt een oudere reserve BIOS gebruikt om op te starten.
De merknaam in het BIOS maakt deel uit van de OEM-licentie van Microsoft Windows. Indien het BIOS wordt vervangen door een type met een andere merknaam, dan moet Windows soms opnieuw geactiveerd worden. Een BIOS van een ander merk is alleen in uitzonderlijke gevallen geschikt, bijvoorbeeld wanneer hetzelfde moederbord gebruikt is in computers van verschillende merken.
Geschiedenis.
Het BIOS van een computer is opgeslagen in een aparte ge√Øntegreerde schakeling op het moederbord. Vroeger (rond 1990) stond het BIOS gewoonlijk in een EPROM en kon niet gewijzigd worden zonder speciale apparatuur, vanaf ca. 1995 werd steeds vaker EEPROM gebruikt, waarmee een BIOS vernieuwd kon worden zonder een chip te vervangen.
Moderne personal computers hebben doorgaans uitgebreide "setup"-mogelijkheden. Doorgaans werkt dit als volgt: bij het opstarten van een computer kan men met een speciale toets (vaak "Delete", "F10", "F2" of nog andere toetsencombinaties) dit opstartproces onderbreken en "naar de "setup" gaan", nog voordat het besturingssysteem geladen wordt. Via meerdere schermen kunnen dan BIOS-instellingen gewijzigd worden. Na het terugschrijven van deze instellingen naar de CMOS-Data (RAM) wordt het bootproces opnieuw gestart.
Een voorbeeld van een BIOS-instelling, is de volgorde waarin de pc informatiedragers (floppy, harde schijf/schijven, usb-stick, cd, netwerk) afloopt op zoek naar een geldig besturingssysteem om te laden (de "boot sequence"): als er -volgens de genoemde volgorde- geen opstartinformatie op de floppy gevonden is zal er op de harde schijf/schijven gezocht worden en zo verder.
Intel heeft voor dit reeds meer dan 20 jaar oude systeem een vervanging gemaakt met de naam Extensible Firmware Interface (EFI). UEFI, een uitgebreide en verbeterde versie van EFI, wordt in de praktijk als EFI verkocht.
Virus.
Het BIOS is in principe gevoelig voor virussen. Op sommige moederborden is een versleuteling aanwezig, waardoor het BIOS niet gewijzigd kan worden zonder een wachtwoord in te geven. Er zijn tot op heden geen grote virusaanvallen van het BIOS bekend.
