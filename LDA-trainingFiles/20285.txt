Hoornsediep.
Het Hoornsediep is een gedeelte van de Drentsche Aa, dat later gegraven is als onderdeel van het Noord-Willemskanaal.
Dit deel van het kanaal wordt door veel stadjers (stad-Groningers) nog steeds zo genoemd.
Het is genoemd naar het klooster Maria Ten Hoorn, waar ook de wijk Corpus den Hoorn naar is genoemd.
Het diepje is via een schutsluis, de "Nijveensterkolk", verbonden met het Paterswoldsemeer. De sluis voor de pleziervaart is gebouwd in opdracht van W.A. Scholten.
Langs het diepje ligt de schilderachtige dijk met weg, genaamd de Hoornsedijk, dat zeer geliefd is als onderdeel van een fietstochtje en waarover ook het Pieterpad loopt. Ook de huisjes langs de dijk — de meeste liggen aan de zuidzijde bij de brug van de Meerweg over het Noord-Willemskanaal — hebben als plaatsnaam Hoornsedijk gekregen.
Straat.
Hoornsediep is ook een straat in de stad Groningen. De straat begeeft zich langs het kanaal aan de oostkant van de Grunobuurt in de Stadsparkwijk.
