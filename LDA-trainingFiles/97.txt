	Bezit oude schilderingen van Rotterdams echtpaar voor rechtbank betwist; Cypriotische kerk eist iconen terug
	Van onze verslaggever
Hans Horsten
 ROTTERDAM
Bij een onbekende deurwaarder in Rotterdam liggen al ruim anderhalf jaar vier iconen uit het Antiphonitis klooster op Cyprus in het depot. De vierhonderd jaar oude schilderingen vormen de inzet van een juridisch steekspel tussen de Cypriotische kerk en een Rotterdams echtpaar van 79 en 82 jaar dat de iconen voor twee ton kocht van de Armeense kunsthandelaar Dergazarian.
Voor Cyprus staat er veel op het spel. Toen de Turken in 1974 het noordelijk deel van het eiland in de Middellandse Zee bezetten, werden de honderdvijftig kerken en kloosters systematisch geplunderd en leeggeroofd. Duizenden culturele en religieuze erfgoederen, waaronder de vier in Rotterdam opgedoken iconen, verdwenen daarna spoorloos van Noord-Cyprus.
Sindsdien probeert de Autocefale Grieks-orthodoxe kerk de verdwenen kunstschatten terug te krijgen. In Londen en Indianapolis werd voor de rechtbank de teruggave van een zoekgeraakte icoon en vier mozaïken bedongen. Daarnaast lopen er juridische procedures in Japan, Griekenland en in Rotterdam, waarin zoekgeraakte kerkelijke kunst van kopers teruggeëist wordt.
'De zaak van de vier apostelen van Antiphonitis heeft voor ons een grote precedentwerking', zegt T. Hadjitofi-Georgiou, zakenvrouw in Den Haag en honorair-consul van Cyprus. 'We willen onze godsdienstige erfschatten terug. Dat is een kwestie van principe. Er is nu eenmaal kunst die niet bij particulieren in een slaapkamer of aan de muur hoort.'
Dat het bezit van de vier iconen nu voor de Rotterdamse rechtbank betwist wordt, is het gevolg van kordaat optreden van deze diplomatieke vertegenwoordiger van het mediterrane eiland. In de juni 1995 werd zij door het echtpaar uit Rotterdam benaderd.Dat had de iconen vergeefs bij het bekende veilinghuis Christie's te koop aangeboden. Hadden de Cyprioten geen zin om de kunstvoorwerpen voor de aankoopsom over te nemen?
Hadjitofi-Georgiou bakte zoete broodjes met het echtpaar en zocht vervolgens samen met de kerk op Cyprus uit hoe juridisch te handelen. 'Want we betalen niet voor spullen die van ons zijn gestolen.' Als de iconen authentiek waren, moesten ze in Nederland teruggevorderd worden via civiel recht. Bij een volgende bezoek aan de Rotterdammers overtuigde een deskundige de consul van de echtheid van de iconen. Buitengekomen belde zij in de eerste telefooncel haar advocaat mr. R. Polak die onmiddellijk een deurwaarder beslag liet leggen.
Sindsdien woedt een juridisch gevecht tussen de kerk van Cyprus en de twee Rotterdammers. Volgens Hadjitofi wist het het echtpaar dat de iconen uit gestolen kunstbezit afkomstig waren. 'Het tweetal staat als kunstkenner te boek. Ze konden bevroeden dat er met de voorwerpen iets niet in orde was.'
'Mijn cliënten zijn te goeder trouw', zegt daarentegen mr. E. Sandberg, de raadsman van het echtpaar. 'Ze zijn via de legale handel aan de iconen gekomen. Volgens onze gegevens zijn de vier iconen helemaal niet afkomstig uit een kerk uit dat deel van Cyprus dat de Turken vanaf 1974 bezet houden.'
Een extra moeilijkheid is dat er over de aankoop van de iconen niets op papier staat. Betaalbewijs en eigendomsakte ontbreken. 'Niks om je druk over te maken', vindt Sandberg. 'Boter bij de vis is in de discrete kunstwereld een normale gang van zaken.'
Ook bestaat er grote onduidelijkheid over de datum dat de koop gesloten werd. Sandberg houdt vol dat de iconen gekocht zijn voor de inval van de Turken. Polak beweert het tegendeel. Dat tijdstip is belangrijk omdat voor verhandelen van gestolen kunstschatten in Nederland een verjaringstermijn bestaat van twintig jaar.
Sinds de Cypriotische diplomate de vier apostelen van Antiphonitis liet confisqueren is de zaak alleen maar ingewikkelder geworden. Deze week werd, met het oog op hun ouderdom, het getuigeverhoor van het echtpaar al gehouden. De verwachting is dat in de zomer de eerste pleidooien voor de rechtbank in Rotterdam plaats zullen vinden. 'Daarmee is het einde nog lang niet in zicht', vermoedt Sandberg. 'Er zitten aan deze materie vele, vele rechtsvragen.'
Ook de Cypriotische regering heeft zich in het geschil gemengd. Volgens Cyprus heeft de Nederlandse overheid ingevolg internationale verdragen de plicht de terugkeer van de iconen naar het eiland te bewerkstelligen. Het Nederlandse ministerie van Buitenlandse Zaken houdt in antwoord op brieven hierover de boot af. Het departement is van mening dat het hier een 'private kwestie' betreft.
Een andere zijlijn loopt naar de burelen van het weekblad Vrij Nederland. VN-redacteur J.F. van Wijnen interviewde in 1995 voor zijn blad Dergazarian, de Armeen die in de jaren zeventig een prominente rol in de internationale iconenhandel speelde, maar daarna spoorloos verdween. Omdat hij uitsluitsel kan geven over het tijdstip van de verkoop van de vier iconen eiste Sandberg recent voor de rechtbank dat Van Wijnen de verblijfplaats van zijn bron bekend zou maken. De journalist beriep zich echter op het verschoningsrecht.

