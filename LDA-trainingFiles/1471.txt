	'Rapport Commissie Peters verhult meer dan het verhelder'
	'Meer invloed voor aandeelhouders? Waar staat dat?' Het jongste nummer van De Naamloze Vennootschap is geheel gewijd aan het rapport van de Commissie Peters. Deze bracht vorige maand het onderzoek naar buiten over de invloed van aandeelhouders in ondernemingen.
De Naamloze Vennootschap maakte een rondgang langs corifeeÃ«n uit het bedrijfsleven om de reacties te polsen. Oud-Elsevier-topman prof. dr. P. Vinken heeft het werkstuk van de commissie Peters nog maar kort, in de trein, kunnen inkijken. 'Ik kan er dus niet te diep op in gaan.'
In het vraaggesprek dat zich daarna over vier pagina's ontspint, weet Vinken echter een aantal kritische noten te kraken. Vinken vindt het vooral jammer dat de Commissie geen Nederlands woord voor corportate governance heeft gevonden. 'Zoiets als zeggenschap in de vennootschap, of vennootschappelijke regelgeving zou dat Engelse woord toch aardig dekken, vindt u ook niet?'
Over het rapport zelf lijkt Vinken in eerste instantie weinig te willen zeggen. 'Ik kan het nog niet goed plaatsen', laat hij weten. Status van het rapport noch verder verloop van de procedure is duidelijk.
Vooral de aanbeveling om aandeelhouders meer zeggenschap te geven in beursgenoteerde ondernemingen heeft Vinken niet uit het rapport kunnen halen. 'Ik kreeg de indruk dat de Commissie moeite had het woord aandeelhouder uit de pen te krijgen.' In plaats daarvan gebruikt de Commissie liever het woord 'kapitaalverschaffer'.
'Deze heeft twee rechten: een recht op winst en een recht op zeggenschap. Maar over rechten spreekt de Commissie helemaal niet. Zij spreekt van invloed, actieve verantwoording, transparante verantwoording, gekozen zeggenschapsstructuren die kunnen worden besproken... en meer van dat soort taal die meer verhult dan verheldert.'
Vinken krijgt de indruk dat de Commissie ervan uit gaat dat een onbevredigende situatie het best kan worden opgelost door zoveel mogelijk mensen, zo lang mogelijk met elkaar te laten praten. 'Heeft u weleens een grondige gedachtenwisseling gevoerd met een paar honderd mensen?'
Bovendien ligt de uiteindelijke besluitvorming over belangrijke onderwerpen toch bij het bestuur. Dat dit bestuur het vertrouwen moet hebben van de kapitaalverschaffers vindt Vinken een open deur. 'Wie stopt er nu zijn geld in een onderneming waarvan hij bestuur en commissarissen niet vertrouwt'

