	Wet wil Belgen meer seksuele vrijheid geven
	Van onze correspondent
Jos Klaassen

BRUSSEL
 De Belgische minister Miet Smet (Arbeid en Gelijke Kansen) acht de leeftijdsgrens van zestien jaar waarop jongeren met wederzijdse instemming seks kunnen hebben 'achterhaald'. Zij heeft een wetsontwerp in de maak waarin deze grens zou worden verlaagd naar veertien jaar.
Het plan baart in België nogal opzien, omdat het uitgerekend wordt gelanceerd in een periode waarin grote onrust heerst over seks met kinderen en kindermoord. De affaire-Dutroux én vermoedens dat er nog een tweede pedofielennetwerk in België actief zou zijn, blijven het nieuws beheersen.
Het plan om de leeftijdsgrens voor jongerenseks te verlagen tot veertien jaar is opgesteld door onder anderen de Leuvense hoogleraar strafrecht Frank Hutsebaut. Naar zijn mening kan niet worden volgehouden dat jongeren pas vanaf hun zestiende jaar in staat zijn om bewust seksuele betrekkingen te hebben.
Hutsebaut: 'Een strafrechtelijke bepaling, die elke voeling met de feitelijke maatschappelijke evolutie verliest, verliest ook haar relevantie.' Niettemin is de door hem bepleite 'seks mag met veertien' slechts een consequentie van plannen om het strafrecht voor seksuele misdrijven te verscherpen.
Dat is in elk geval de interpretatie van minister Smet (CVP) zelf. Zaterdag liet zij weten: 'De herziening van de strafwetgeving inzake fysiek en seksueel geweld heeft geenszins de bedoeling om jongeren aan te zetten tot seksuele activiteiten op een vroegere leeftijd.'
Volgens Smet gaat de uitleg dat zij seks wil toelaten vanaf veertien jaar voorbij aan de bedoeling van de wetswijziging. Zij beoogt juist om het fysiek en seksueel geweld binnen de familie strenger te bestraffen.
Teveel aandacht voor het deelaspect - jongerenseks mág met veertien - werkt volgens haar de controverse rond het delicate thema van geweld in het gezin in de hand. Het zal het bereiken van een betere strafwetgeving over geweld in het gezin zeker niet vergemakkelijken.
Hutsebaut en zijn Luikse collega Kellens hebben eerst en vooral de problematiek van fysiek en seksueel geweld in het gezin willen aanpakken. Zij willen nagaan of een strengere bestraffing noodzakelijk is wanneer het gaat om geweld in het gezin. Eén van de elementen waarover zij meer duidelijkheid willen krijgen, is op welke leeftijd seksuele activiteiten ontoelaatbaar zijn. In de huidige wet geldt zestien jaar als leeftijdsgrens.
De professoren stellen voor om de grens voor seksueel geweld binnen het gezin op achttien jaar te brengen. Het geplande strafrecht zou er dus van uitgaan dat minderjarigen nooit toestemming hebben kunnen geven tot seksuele activiteiten met gezinsleden.
Anderzijds pleiten de professoren ervoor om de leeftijdsgrens waaronder jongeren geen toestemming kunnen geven voor seksuele activiteiten met personen buiten het gezin, van zestien naar veertien jaar te verlagen. De wetgever gaat er dus van uit dat iemand jonger dan veertien nooit toestemming kan hebben gegeven.
Vlaams Blok-kamerlid Alexandra Colen heeft intussen opgeroepen tot verzet tegen de plannen van CVP-minister Miet Smet. In een open brief aan de CVP-kamerfractie en partijvoorzitter Van Peel vermoedt Colen dat de minister wil toegeven aan een oude eis van de homobeweging. Ook legt Colen verband tussen het voorstel van Smet en de problemen van vice-premier Di Rupo.

