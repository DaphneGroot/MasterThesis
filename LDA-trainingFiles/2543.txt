	De SER is drukker dan ooit tevoren  'Frits Bolkestein zei me nog dat het afgelopen was met de overlegeconomie'
	KLAAS de Vries (53) werd een jaar geleden meewarig bejegend. De PvdA-peetvader van Paars - hij was informateur in 1994 - gaf een mooie baan als directeur van de Vereniging Nederlandse Gemeenten op om voorzitter te worden van de Sociaal-Economische Raad. De SER, het epicentrum van de overlegeconomie die ten dode opgeschreven leek. 'Frits Bolkestein zei me nog dat het afgelopen was met de overlegeconomie.'
Vooral D66 en de VVD legden begin jaren negentig de SER het vuur na aan de schenen. Kabinetten zouden de SER gebruiken als ijskast voor hete politieke hangijzers. Advisering liet op zich wachten als dat de sociale partners zo uitkwam en de politiek geen behoefte aan brisante daadkracht had.
Op een verloren dinsdagmiddag in februari 1995 schafte het parlement de verplichte advisering door de SER af. Vroeger moest het kabinet advies vragen, nu k n dat.
Een jaar later, op 1 april 1996, werd Klaas de Vries benoemd. En of de duvel er mee speelde, meteen kantelde de beeldvorming. Het afscheid van VNO-NCW-voorzitter Alexander Rinnooy Kan in juni was al n lofzang op de samenwerking tussen vakbeweging, werkgevers en kabinet.
'De echte omslag kwam na de zomer met de komst van de buitenlandse journalisten. Ze zongen onze lof en hielden ons tegelijk een spiegel voor. Niet dat Nederland het paradijs op aarde is, maar het gaat hier wel aanmerkelijk beter dan elders', constateert De Vries.
De buitenlandse spiegel mist zijn uitwerking op de binnenlandse beeldvorming niet. 'In oktober organiseerde de VVD nog een discussiemiddag over ''Groeieconomie of Overlegeconomie''. De discussie kwam niet echt van de grond. De zaal giechelde om de veronderstelde tegenstelling. We hebben hier nu n een groeieconomie n een overlegeconomie. D66 heeft van de organisatie van een soortgelijk congres afgezien', zegt De Vries vergenoegd.
De SER staat weer op een voetstuk. 'Dat is geen verdienste van mij', meent De Vries. 'Instituties hebben in de waardering hun pieken en dalen. Toen ik als voorzitter gevraagd werd, wist ik weinig van de SER. Nadat ik me erin verdiept had, zag ik de meerwaarde.'
Die meerwaarde is het voortdurend beschikbaar zijn van een platform voor overleg tussen vakbeweging, werkgevers en kabinet. 'Als partijen het eens zijn over de hoofdlijnen van het beleid op de lange termijn, kan dat goed uitpakken.'
De Vries schetst het cruciale verschil met de Duitse overlegcultuur: centraal overleg is sinds het Derde Rijk uit den boze, crisissituaties uitgezonderd. 'Crisisoverleg leidt dan wel tot verstandige opmerkingen. Maar er is geen platform dat de uitwerking volgt, de vinger aan de pols houdt. Ieder gaat weer zijns weegs.'
De Franse variant op de Nederlandse SER is een theater. 'Met alle poeha die er daar bij hoort. Mannen met zwaarden bij de deur, veel vlaggen. Maar partijen lopen daar binnen, leggen hun standpunt neer en gaan vervolgens op straat de confrontatie aan.'
Het wezenskenmerk van de Nederlandse overlegeconomie is volgens De Vries dat er inhoudelijk gedebatteerd wordt. 'Dat was voor mij als oud-politicus een openbaring. Hier komt ieder met zijn eigen standpunten binnen maar wordt echt gekeken naar het gezamenlijke belang op lange termijn. De nieuwe samenstelling van de SER met veel politici als kroonlid leidt ook niet tot politisering van het debat.'
Vroeger waren de kroonleden vrijwel uitsluitend mannelijke hoogleraren, liefst economen, informeel ook geselecteerd op politieke kleur. Sinds april 1996 zijn het vooral (oud-)politici zoals ex-staatssecretaris van Sociale Zaken Robin Linschoten en CDA-vice-voorzitter Tineke Lodders. 'Nu is helder wie voor welke stroming staat. Het zijn zelfstandig denkende mensen die niet hun partijprogramma als Bijbel hanteren.'
Ook in de nieuwe samenstelling leidt het debat tot overeenstemming op hoofdlijnen. 'Vergelijk het met een span paarden. Als die n richting uitlopen ben je het snelst waar je wezen wilt. Als er n een radicaal andere koers neemt, dan is het spel stuk. Dat geldt voor de hele overlegeconomie.' Overeenstemming is geen garantie voor succes. 'Kijk naar begin jaren tachtig. Toen sprak het buitenland over the Dutch disease.'
Weliswaar hoeft het kabinet de SER niet meer om advies te vragen, de raad heeft het drukker dan ooit. Dat geldt ook voor de Stichting van de Arbeid, het overlegorgaan van vakbeweging en werkgevers samen, dat bij de SER is gehuisvest. Het werkt ook beter en sneller dan ooit, zo lijkt het, alsof de instituten zich na alle kritiek opnieuw willen bewijzen. In hun Stichting sloten sociale partners een jaar geleden in enkele maanden tijd het akkoord Flexbiliteit en zekerheid over de juridische positie van flexwerkers zoals uitzendkrachten. Een doorbraak, want het kabinet kon het hierover niet eens worden. Dat het kabinet er vervolgens een jaar over heeft gedaan het akkoord in wetsvoorstellen te verwerken, kan De Vries na alle verwijten over 'de stroperigheid van de overlegeconomie' niet verleiden tot een vergelijkbaar verwijt. 'Ik geloof dat de Raad van State lang over het advies heeft gedaan.'
Onlangs is in de stichting een akkoord gesloten over loopbaanonderbreking. Dat hangt samen met het advies over vakantiewetgeving waarover de SER vrijdag een advies heeft vastgesteld. Sociale partners waren het eerst in de stichting over dit SER-advies eens geworden. De kroonleden leken te moeten tekenen bij het kruisje. 'Dat is niet zo. De lijnen hier in huis zijn kort. De kroonleden hebben achter de schermen hun stem laten horen. Maar ik vind het ook niet wezenlijk. Mij gaat het om een praktisch, werkbaar en inhoudsvol advies. Via de Stichting van de Arbeid of de SER, dat is mij om het even.'

Foto
	Klaas de Vries, SER-voorzitter. FOTO MARTIJN BEEKMAN

