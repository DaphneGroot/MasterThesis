	Een crisiscoach op de Theems
	REN MIJNDERS LIJKT een koele. Geen zweem van nostalgie als hij over de Bosbaan tuurt. Z'n belangrijkste decor van de laatste jaren maakt niet weemoedig. Zo min als hij nog dikwijls denkt aan de Olympische zegetocht van de Holland Acht. Hij is geen 'terugdenker'. Mijnders heeft zich volledig aan een tijdelijke, hoogst curieuze en in zeker opzicht zelfs riskante uitdaging gecommitteerd. Hij is tot 29 maart crisiscoach van Oxford.
De eer van de roemruchte universiteit is geschonden en Mijnders moet de diepe revanchegevoelens omzetten in een nieuwe episode van succes. Hoon en smaad wachten hem als Cambridge ook dit jaar de traditionele Boat Race wint. Een 'disgrace', een schande, was de afgelopen jaren het falen van de Oxford-acht.
Nog groter schande is een nieuwe nederlaag, als daarvoor een buitenlander mede-verantwoordelijk zou zijn. 'Maar ach, dan ben ik maar de lul', bagatelliseert Mijnders zijn eigen rol en misschien ook wel het enorme belang dat in Engeland aan de botsing van de twee oude instituten wordt gehecht.
Niet dat hij geen oog heeft voor de bijna bizarre betekenis van de Boat Race, integendeel, maar Mijnders werkte ook met de Holland Acht al zo 'relaxed' mogelijk en hij doet dat ook na zijn nieuwe aanstelling. Daarom is hij met Oxford ook naar Amsterdam gekomen, om deel te nemen aan de Heineken Vierkamp.
Het bleek moeilijk Engelse ploegen te vinden die op de Theems trainingswedstrijden wilden varen, maar een belangrijk argument was toch ook dat het nauwelijks nog mogelijk was ongehinderd in Wallingford te trainen. Naarmate de Boat Race dichterbij kwam, werd de hectiek groter. Dagelijks tv-ploegen, afgelopen week van ABC tot Rai Duo, dagelijks ook een volgboot met Engelse pers. Mijnders vreesde dat zijn roeiers te veel opgejaagd zouden worden en door overconcentratie op de dag van de Boat Race zelf over de heuvel zouden zijn. 'Het is onvoorstelbaar wat de Race teweeg brengt. Daarbij vergeleken stelt het Olympisch roeitoernooi niets voor.'
Sinds de Spelen van Atlanta lijkt de Britse belangstelling voor het Britse roeien alleen nog maar toegenomen. Het fenomeen Redgrave veroverde in de twee de enige Engelse gouden medaille en die zege opende ogen. Want Redgrave was getraind door een buitenlander, de voormalige Oost-Duitser Grobler, zoals ook de Cambridge-acht met buitenlandse hulp, van de Nieuw-Zeelander Mahon, onaantastbaar was geworden. Volgens Ren Mijnders gaat Engeland door het roeien en voetbal eindelijk inzien dat 'eiland-denken' en weghouden van buitenlandse kennis nergens toe leiden.
'Hoe vaak me niet wordt gevraagd: Ruud Gullit ken je zeker ook? Hij doet het heel goed hier, op dezelfde relaxte manier die ik voorsta: mensen op hun eigen verantwoordelijkheid wijzen. Engeland kan natuurlijk een heel goed sportland zijn, sport is er populair, de Britse mentaliteit is goed voor topsport, maar de blik verwijden en kennis van elders absorberen is niet vanzelfsprekend. Het blijven toch eiland-bewoners met hun eigenaardigheden. Ik zou er geen tien jaar kunnen zitten. Dan trekt me Zuid-Europa toch meer.
'Vreemd genoeg gaat het in Engeland aan de top mis. Ook in het roeien. De basis is vele malen breder dan bij ons. Bij de Engelse Head of the River komen vijfhonderd boten aan de start, je kijkt werkelijk je ogen uit. Het schoolroeien is heel breed, maar de aanpak is ook in andere sporten zo traditioneel dat het internationale succes uitblijft.
'Het vasthouden aan tradities is sterk en belemmerend. De roeiers bij Oxford kiezen elk jaar een president als hun vertegenwoordiger. Die heeft in theorie een stem in de selectie, hij heeft zelfs eindverantwoordelijkheid en het spreekt eigenlijk vanzelf dat hij in de eerste boot zit. Maar ik maakte een selectie en toevallig bleek dat ik allemaal nieuwe roeiers koos. De president viel terug naar de tweede boot. Hij had volgens de regels zijn plaats kunnen opeisen en dan zou er een conflict zijn ontstaan. Maar de president is een aardige jongen, met begrip voor de professionalisering die nodig is.
'Het mooie is dat ik een heel heterogene groep heb. Met een aantal jonkies die van de sterren heel snel heel veel opsteken en ook nog roeiers uit het buitenland, een Kroaat, een Italiaan, een Amerikaan. Soms komen ze zomaar aanwaaien, omdat ze een keer aan die Boat Race willen meedoen. Ze verdienen er niets mee, het kost ze al snel veertigduizend gulden per jaar en het enige dat ze achteraf kunnen zeggen is dat ze in Oxford of Cambridge hebben gestudeerd.
'Dat is voor een curriculum vitae natuurlijk van waarde. Maar denk niet dat ze als roeier bevoorrecht worden zoals in de Verenigde Staten het geval zou zijn. Iedereen heeft een tutor nodig die vijf, zes studenten onder zijn hoede heeft en die uitsluitend afgaat op studieprestaties. Roeien is absoluut geen pre, het wekt zelfs wantrouwen. Want misschien zou de student in kwestie wel eens te veel tijd aan het roeien kunnen besteden. Daar hebben de tutors niets mee te maken, want zij worden afgerekend op wat ze afleveren.'
Mijnders heeft een paar bescheiden kamers in het centrum van Oxford, dat bestaat uit de 35 colleges die de universiteit vormen. Een oud Victoriaans huis. Hij eet doorgaans 'in de kroeg'. Het is niet rampzalig dat er in het 'dorp' nauwelijks iets valt te beleven: hij ligt om tien uur op bed, omdat het elke morgen om zes uur reveille is. Dan gaat het met de bus naar de trainingsbaan, dan bestijgt hij de catamaran waarop hij aanwijzingen kan geven, en dan moeten sommige roeiers al spoorslags weg omdat ze om negen uur een college dienen te halen.
's Middags volgt een tweede training, nadat Mijnders allerlei organisatorische zaken heeft afgewikkeld. Het is een slopende regelmaat, maar wat hem betreft vreemd genoeg ook een verademing.
'Het gaat om n wedstrijd in het jaar, tussen twee boten. Met de Holland Acht zette ik een traject uit. Maar hier weet je het eigenlijk niet. Je krijgt de grootste kneuzen te zien naast Olympische toppers en daar moet je een ploeg van zien te maken.
'Het was duidelijk dat Daniel Topolski te veel de nadruk had gelegd op de fysiologische kant en zijn methode niet meer werkte. Daarom benaderde hij mij. Daar heb ik groot respect voor: als iemand erkent dat hij er zelf niet meer uitkomt. Het vroegere succes van Oxford was gebaseerd op knetterhard trainen; de andere pilaar was: je moest Cambridge haten. Als je dan toch niet won, moest je het volgende jaar nog harder trainen en nog harder haten.
'Het gaat erom een boot met acht roeiers en een stuurman harder voort te laten bewegen dan voorheen. Maar als je de techniek van het roeien verwaarloost, als je kapot zit, dan laat je gewoon wat water liggen bij de catch.' Waarmee Mijnders bedoelt dat een roeier heel gemakkelijk kan veinzen dat hij geweldig meedoet, terwijl er op hetzelfde moment van een soort sabotage sprake is.
Bij Oxford was de laatste jaren, naarmate de achterstand op Cambridge groter werd, steeds meer sprake van gebrul en donderspeeches. Mijnders wilde daar niets van weten. Topolski klaagde luider naarmate zijn ploeg minder presteerde. Mijnders, als altijd weloverwogen: 'Maar laten we dan eerst eens kijken waarom Cambridge de zaken beter op orde heeft. Cambridge had in elk geval een bredere selectie. De tweede ploeg, die op de dag van de bootrace een half uur eerder van start gaat en een schaduwgevecht aangaat met de grote concurrent, zegevierde vorig jaar met een voorsprong van veertig seconden. Wat inderdaad een 'disgrace' was.
Mijnders werd geacht in een half jaar, voor roeibegrippen een mum van tijd, te bewerkstelligen dat Oxford van zijn steeds sterker wordende minderwaardigheidscomplex werd verlost. Al na een week zag hij ongeveer hoe de Oxford-acht eruit zou moeten zien. Waarbij hij een aantal 'jonkies' nog even de kans gaf zich te ontwikkelen. Maar twijfel kent hij niet.
'Het grote voordeel in Engeland is dat je de faciliteiten met niemand hoeft te delen. Roeien is een absolute prioriteit. Je hebt je eigen boatsman, die de catamaran waarop ik meevaar, afgetankt klaarlegt. En hij zet ook nog koffie. Je hebt een manager die alles rondom de Boat Race organiseert, zo heilig is die. het is een geweldig verschil. In Nederland moet je alles zelf doen.
'Ik heb in Engeland een overvloed aan materiaal, hier moest ik het altijd bij elkaar sprokkelen, je kwam voortdurend te kort. Je had ook te maken met allerlei uiteenlopende belangen. De bond, de clubs, het NOCNSF, een heel groot krachtenveld. En nu gaat het gewoon om n ding, Oxford tergen Cambridge.
'Het is fascinerend. De Theems met zijn rillen, de Tide Way. Het traject van Putney naar Mort Lake. Het is een getijdenrivier waarin het instromend water bij tegenwind enorme golven kan veroorzaken. Het kan er geweldig spoken. Wat het speekspel alleen maar mooier maakt. Er zijn drie bochten in de rivier. Wie een lengte voorligt kan het gunstigste water kiezen. Waardoor de verleiding groot is zo hard mogelijk van start te gaan. Want daardoor kun je je eigen vaargeul kiezen. Het gevaar is alleen dat je door een snelle start ook heel snel kapot kan komen te zitten.'
Mijnders voelt zich een deel van de roeigeschiedenis, hoe gering zijn behoefte ook is om zich daarop te laten voorstaan. De teloorgang van Oxford werd na de muiterij van 1986 zelfs verfilmd. Een aantal Amerikanen dacht Cambridge te kunnen overvleugelen. Ze werden verstoten en Oxford won zowaar met eigen, kansloos geachte recrutanten.
Maar het was voorlopig wel de laatste overwinning. Mijnders: 'Van je fouten leer je het meest. Dat geldt ook voor mij. Misschien wordt het wel weer eens tijd voor een blunder.'

Foto
	Rene mijnders FOTO GUUS DUBBELMAN-DE VOLKSKRANT

