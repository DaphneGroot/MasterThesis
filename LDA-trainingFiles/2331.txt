	Zingen
	Jack Defrell, de timmerman van Graafschap, heeft de tanige kop van iemand die veel in de buitenlucht is geweest en op die kop staat een pet. Hij heeft wel wat van mijn opa, die boer was in de Graafschap die tegenwoordig de Achterhoek wordt genoemd. Ze hebben ook hetzelfde geloof, dat van de Protestanten die zich in 1834 afscheidden van de Nederlands Hervormde kerk.
Een deel van die 'fijnen' emigreerde, de vervolgingen beu, in 1847 naar Amerika. In Michigan stichtten ze Holland, Zeeland, Graafschap en andere dorpen met Nederlandse namen. In al die dorpen stond de kerk in het midden en alle gemeentes sloten zich in 1850 aan bij de Amerikaanse Reformed Church. De gemeente van Graafschap kreeg daar in 1857 als eerste spijt van. Reformed was Hervormd en de Afscheiding werd vanuit Graafschap nog eens overgedaan.
'Dit', zegt Jack, 'werd een Christian Reformed Church. Een Christelijk Gereformeerde Kerk.'
Dat zijn de eerste Nederlandse woorden die ik van hem hoor en natuurlijk ontgaat het me niet dat hij Kristelijk zegt en niet Gristelijk. In 'onze kringen', zoals mijn opa dat noemde, luistert dat nauw. Gristelijk waren en zijn mensen waar je je niet mee afgeeft, nee, wij waren Kristelijk.
'U spreekt nog Nederlands', zegt ik in het Nederlands tegen Defrell. 'Verstaat u mij ook als ik Nederlands spreek?'
'Niet a'j hoog-Hollands sprk, maar gewoon Hollands kan ik wel begriep'n. Vier joar geleed'n hebb'n wie nog hen'egaon naar Holland voor drie week. Ja, was goeie schik. We hebben 'n goeie tijd gehad. Twee weken waar'n wie met 'n hele groep, a whole bunch, en een week hebb'n wie automobiel gerent and we were all by ourselves. So we drove over and visited different areas en wie konden mee spreek'n. Dat heb oardig goed 'egoan. Mien schoonvoader sprek' ook wel heel wat Hollands, daar he'k 't van geleerd en hij sprak Hollands, tenminste as'ie met mie was. Hij wist wel dat ik het verstaan kon, so dan hij spreken geen Engels, maar Hollands. Ik kan ook een paar Nederlandse liedjes uut mien hoofd. Psalm 116 ken ik behoorlijk, psalm 68, psalm 42 en nog een paar van die bekende.'
Ik zet voor de gezelligheid Psalm 42 in en Jack zingt meteen enthousiast mee:
't Hijgend hert der jacht ontkomen
Schreeuwt niet sterker naar genot
Van de frisse waterstromen
Dan mijn ziel verlangt naar God.
Het is of ik weer naast mijn opa in de kerk sta te zingen, maar na het eerste couplet weet ik niet meer. Jack zingt ook het volgende couplet voor me.
'U kent het beter dan ik', zeg ik.
'Ja, ik kan het best een beetje. Ze zeggen wel eens: ik kan't mie nie aan de jood'n verkoop'n.'
Opeens is de aardigheid eraf en ik zeg dat het tijd wordt om afscheid te nemen.
'Bedankt voor het gesprek', zeg ik.
'Ja', zegt Jack, 'dat was een dikke schik.'
Martin Schouten
Dit is het achtste deel van een serie. Eerdere afleveringen verschenen op 30 juni, 2, 4, 7, 9, 11 en 14 juli.

Foto
	'Volksparade' in Michigan.

