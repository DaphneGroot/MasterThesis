	Grootste redding van drie zeezeilers
	De betrekkingen tussen Australië en Frankrijk lijken na jarenlang op een laag pitje te hebben gestaan aan verbetering toe. Het waren vooral de kernproeven die de Fransen op het Polynesische atol Mururoa gedurende ruim twintig jaar hielden, die de Australiërs razend maakten.
Of de dooi tussen de twee landen zal doorzetten is maar de vraag nu er een andere kwestie is die de landen bezighoudt. De oorzaak is een prestigieuze Franse zeilwedstrijd, de Vendée Globe Challenge. De Fransen rangschikken dit evenement als een van de belangrijkste en zwaarste ter wereld.
In het najaar vertrokken zestien solozeilers, overwegend Fransen, voor de derde editie van de race rond de wereld. Halverwege echter, tussen Antarctica en Australië, ontwikkelde zich de laatste weken een drama in de huiveringwekkende stormen van de Zuidelijke IJszee. Het ene na het andere jacht kapseisde en bracht de Fransen Raphael Dinelli, Thierry Dubois en de Engelsman Tony Bullimore aan de rand van de dood.
De schipbreukelingen zouden hun avontuur zeker niet overleefd hebben als de Australische marine niet met groot materieel te hulp was geschoten. Een fregat met helikopters, twee Orion-vliegtuigen werden ingezet, met duikers, reddingsvlotten en al wat daar niet meer bij komt kijken. Kortom een spectaculaire operatie die vele miljoenen guldens vergde.

