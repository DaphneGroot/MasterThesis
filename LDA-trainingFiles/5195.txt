	Freestyle-skister Witte breekt enkel bij ongeluk
Het seizoen is voor freestyle-skister Jeanette Witte voorbij. De 26-jarige Amsterdamse brak afgelopen weekeinde haar enkel in Breckenbridge. Afgelopen maandag is ze in het Onze Lieve Vrouwengasthuis in Amsterdam geopereerd. Vandaag mag ze het ziekenhuis verlaten.
Witte liep de fractuur op door een ongelukkige samenloop van omstandigheden. Tijdens de training voor een WB-wedstrijd in Breckenbridge nam ze in plaats van de lift een ski-scooter naar boven. Daarbij werd ze aan een touw naar boven getrokken. Het voertuig reed door een kuil, daarbij raakten haar been en enkel bekneld in het touw.
De onfortuinlijke Amsterdamse zou volgende week in het Japanse Nagano als enige Nederlandse deelnemen aan het WK. Verleden jaar stonden haar activiteiten wegens studie op een laag pitje. De laatste weken kwam ze langzaam maar zeker in vorm. Ze werd onder meer vierde in een WB-wedstrijd.

