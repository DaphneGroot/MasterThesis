Rhode Island (staat).
Rhode Island, officieel The State of Rhode Island and Providence Plantations, is een van de staten van de Verenigde Staten.
Rhode Island is het grote eiland in Narragansett Bay, dat ook bekendstaat als "Aquidneck Island". Het gebied op het vasteland wordt "Providence Plantations" genoemd. Omdat de naam algemeen afgekort wordt tot "Rhode Island", denken veel mensen dat de hele staat een eiland is. Rhode Island is qua oppervlakte de kleinste van de vijftig Amerikaanse staten. De standaardafkorting voor de "Ocean State", zoals de bijnaam luidt, is "RI". De hoofdstad is Providence. Rhode Island wordt door de bevolking ook wel "The Biggest Little State" genoemd.
Geschiedenis.
Het gebied dat nu de staat Rhode Island vormt, werd oorspronkelijk bevolkt door Indianenstammen. Roger Williams stichtte er in de eerste helft van de 17e eeuw een kolonie.
Er zijn meerdere theorieën over de origine van de naam Rhode Island, maar de consensus lijkt te zijn dat de Nederlandse ontdekkingsreiziger Adriaen Block het grootste eiland "Roodt Eilandt" noemde vanwege de roodkleurige klei. Een andere theorie is dat Rhode Island genoemd zou zijn naar het Griekse eiland Rodos. De Italiaanse ontdekkingsreiziger Giovanni da Verrazzano zou rond 1524 van het nu Block Island geheten eiland (zie onder) gezegd hebben dat het ongeveer even groot was als Rodos. Later zou er verwarring zijn geweest over welk eiland hij bedoelde, en zo kreeg het grootste eiland in de baai de naam "Rhode Island".
Rhode Island hoorde bij de dertien kolonies die samen de Engelse overheersing bestreden (zie: Amerikaanse Revolutie). Op 29 mei 1790 ratificeerde het als dertiende en laatste de Amerikaanse Grondwet, na dreigingen dat het anders als buitenlands beschouwd zou worden en met exportheffingen te maken zou krijgen.
In 1842 vond in Rhode Island onder Thomas Dorr een opstand plaats. De door hem ontworpen liberale grondwet werd bij referendum aangenomen, maar verworpen door gouverneur Samuel Ward King.
Op 18 mei 1852 was Rhode Island de eerste staat die slavernij onwettig verklaarde. Tijdens de Amerikaanse Burgeroorlog, die de slavernij als aanleiding had, stond Rhode Island dan ook aan de kant van de Unie.
Geografie.
De staat Rhode Island beslaat 4005 km², waarvan 2709 km² land is. Het is qua oppervlakte de kleinste van de vijftig staten, iets groter dan Noord-Holland en behoort tot de "Eastern" tijdzone.
Het grootste gedeelte van de staat Rhode Island ligt op het vasteland; verder zijn er onder meer de eilanden Rhode Island, Prudence Island, en Conanicut Island, die alle in "Narrangansett Bay", een baai aan de Atlantische Oceaan liggen. Zo'n 20 km uit de kust ligt Block Island, dat genoemd is naar Adriaen Block, een Nederlandse ontdekkingsreiziger, die het eiland in 1614 bezocht.
Rhode Island grenst in het noorden en oosten aan de staat Massachusetts en in het westen aan Connecticut.
Het grootste meer is het Scituate Reservoir. Het hoogste punt van de vrij vlakke staat ligt op slechts 247 m.
Demografie en economie.
In 2000 telde Rhode Island 1.048.319 inwoners (262 per km²). De grootste steden zijn Providence en Middletown.
Het bruto product van de staat bedroeg in 2001 37 miljard dollar.
De hoofdstad Providence ligt aan Amtraks Northeast Corridor die de stad een snelle treinverbinding geeft met Boston, New York en Washington D.C..
Interstate 95, een autosnelweg die deel uitmaakt van het Interstate Highway System, verbindt Rhode Island naar het noorden met Boston en door naar de Canadese grens. Naar het westen naar New York en door naar Philadelphia, Washington en verder naar Miami.
De belangrijkste luchthaven is "Theodore Francis Green State Airport", ten zuiden van Providence.
Bestuurlijke indeling.
Rhode Island is onderverdeeld in 5 county's.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. Bij de gouverneursverkiezingen van 4 november 2014 is Gina Raimondo van de Democratische Partij verkozen tot gouverneur van de staat Rhode Island. Zij is de eerste vrouwelijke gouverneur in de geschiedenis van de staat.
De wetgevende macht bestaat uit het Huis van Afgevaardigden van Rhode Island ("Rhode Island House of Representatives") met 75 leden en de Senaat van Rhode Island ("Rhode Island Senate") met 38 leden.
