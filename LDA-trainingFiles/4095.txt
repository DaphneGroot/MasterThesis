	Negentiende eeuwse arme sloebers met snotterig kerstgevoel
	THEATER
Scrooge door BCC/Apollo, met Paul Leonard. Tekst en muziek: Leslie Bricusse, regie: Madeleine Loftin. RAI Amsterdam 7 december. Tournee t/m 9 januari.
Door het overlijden van hoofdrolspeler Coen van Vrijberghe de Coningh is de Nederlandse versie van Scrooge deze kerst afgelast. Maar de ware Christmas Carol/Scrooge-fan kan deze maand ook terecht bij twee Engelstalige uitvoeringen.
Counterparts Theatre Company doet het verhaal van Charles Dickens met poppen, en zojuist is de tournee begonnen van de musical die al enkele jaren in de kerstperiode in Londen met succes wordt opgevoerd.
Die versie is het werk van de Engelse BCC/Apollo Leisure Group, het Poolse Music Theatre Gdynia en het Nederlandse Supierz Artist Management.
De laatste heeft voor het geld gezorgd en voor een groep Brabantse kinderen, die het podium behoorlijk gevuld houdt.
De Poolse en Nederlandse personele inbreng haalt het echter niet bij het Engelse deel van de bezetting.
Vooral Paul Leonard als de miezerige vrek Scrooge speelt iedereen van het toneel. Zijn kleine mompeltjes en kuchjes van verbazing en afkeer zijn werelds.
Leslie Bricusse, die ook musicals als Jekyll and Hyde, Victor/Victoria en Pickwick schreef, heeft zich strak gehouden aan de vertrouwde couleur locale van Dickens. Arme negentiende eeuwse sloebers op straat en een sentimenteel kerstgevoel. En natuurlijk een paar indrukwekkende geestverschijningen, want daar zijn Engelsen gek op.
Vier maal krijgt Scrooge bezoek uit duistere regionen. Eerst komt zijn overleden compagnon van de kleine bank van lening langs. Deze meldt dat de aardse inhaligheid hem in het hiernamaals duur is komen te staan.
Vervolgens brengen de Geest van het Verleden, Heden en Toekomst de gierige Scrooge op het rechte pad, waardoor iedereen een gelukkig kerstfeest kan vieren.
Het plezierig snotterige verhaal blijft het elk jaar goed doen. En wie van traditioneel Engels spel, onschuldig griezelen, en grauw realistische decors houdt, zal zich zeker niet vervelen.
Toch zou deze versie veel aan kracht kunnen winnen als de scÂŠnes wat puntiger waren. Ook de muzikale nummers die de aanwezigheid van de geesten op het podium moeten oprekken halen de vaart er behoorlijk uit.
Pas in de tweede helft zijn liedjes te horen die de sentimenten echt opzwiepen.
In Thank you very much wordt door de mensen die bij Scrooge in het krijt staan vrolijk op zijn dood vooruitgekeken. En in I'll begin again kan Paul Leonard de innerlijke strijd tussen de hebzucht en mededogen goed uitspelen.
Verder steekt de gevoeligheid vooral in de aanwezigheid van een ziek jongetje en een zorgzame vader. En dat is toch iets te makkelijk, zelfs met kerstmis.
Patrick van den Hanenberg

