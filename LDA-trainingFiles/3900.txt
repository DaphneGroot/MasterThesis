	Filmer, beeldend kunstenaar en reiziger zoekt verleden in het buitenland Henri Plaat ziet een verhaal in elke voeg
	Van onze verslaggever
Eric van den Berg

AMSTERDAM
De muren huilen, de oude stenen trap zwoegt, de wc-pot luistert, en de ventilator aan het plafond heeft het allemaal gezien. Ze zijn de getuigen van alles wat was, van de gebeurtenissen die hun laatste rustplaats hebben gevonden in materie. Hun verval is hun schoonheid.
Henri Plaat vindt Nederland te mooi - nauwelijks een vervallen huis te vinden, dood en destructie zijn ver verwijderd van het dagelijkse bestaan, op straat wordt niet echt geleefd. Als hij sporen van vroeger wil filmen, zoekt hij die in het buitenland: daar is verval zichtbaar, daar laat Plaat historie spreken, zonodig zonder geluid.
De films die beeldend kunstenaar Plaat (61) sinds 1968 heeft gemaakt zijn veelal aaneenschakelingen van korte fragmenten. Scnes hebben ogenschijnlijk niets, maar dan ook echt niets met elkaar te maken. Other Thoughts I (1980): een grauw gebouw, sneeuw op straat, een groepje bomen, een antenne, een vrouw die roerloos in de camera staart.
Wat doet hij, wie is zij? Dat soort vragen. En vooral: waar?
Plaat, van oorsprong grafisch ontwerper, is schilder, tekenaar, filmer, en bovenal reiziger. Aanvankelijk vertrok hij zo gauw hij een werk had verkocht, om weg te zijn en goedkoop te kunnen leven (een gebitsreiniging inclusief brug kost daar vijfhonderd gulden en geen tweeduizend, zei hij in 1979 nog tegen De Nieuwe Linie). In Griekenland wrkte hij ook tijdens zijn reizen. Blocnote mee, wat tubetjes verf, en later een 8mm-camera.
Nu heeft Plaat een 16mm-camera en staan er ruim dertig films op zijn naam, waaronder Spurs of Tango uit 1980, de film die hem een Gouden Kalf opleverde. De films (filmpjes eigenlijk: de duur varieert van pakweg drie tot dertig minuten) kunnen binnenkort verder reiken dan enkele kleine zaaltjes en huiskamers doordat het Nederlands Film Museum ze gaat distribueren. De Balie in Amsterdam vertoont zondag een selectie.
Waar ook ter wereld - de dokken van New York, de Blauwe Moskee in Istanbul, zijn atelier in Amsterdam-Noord - er zit een verhaal in elke voeg, maar Plaat vertelt n¡et. Zijn verhaal is er een van kleur en lichtval. Als hij in Bolivia mooie oude auto's filmt en plotseling een rij huizen met dezelfde kleuren ziet, horen die beelden voor hem bij elkaar (Este Coche, 1989).
Monteren doet hij niet aan de montagetafel, bekende hij in 1991 aan het blad Skrien: 'Als ik alles heb teruggekregen van het laboratorium, knip ik de shots los en hang ze aan een grote waslijn in de kamer. Dan begin ik ze te verplaatsen, ze heen en weer te schuiven over de lijn. Dat kan een week duren of soms iets langer, vooral als je merkt dat er nog iets bij moet.'
Bij Other Thoughts III, de film die zondag in premire gaat bij De Balie, heeft dat ongetwijfeld langer dan een week geduurd. Al drie jaar geleden maakte Plaat een opname van Nanky de Vreeze, de eigenaresse van de galerie die nu collages van hem exposeert. 'Ik zet graag leuke, gekke hoeden op. Daar wilde ik wel iets mee doen', licht De Vreeze toe. 'Henri zei: ''Nou, dan doen we dat toch?'' Toen heeft hij mij gefilmd, bij hem thuis. Ik ging gewoon zitten. ''Doe maar wat'', zei hij.' De Vreeze, met hoed, keek vervolgens door een toneelkijker de tuin in ('niets te zien'). In de film lijkt het nu alsof ze tuurt naar een man die met een hamer een ei tracht stuk te slaan.
Henri Plaat is 'een man van invallen', zegt De Vreeze, 'in zijn films n in zijn collages'. Hij gebruikt als ondergrond oude notarisenveloppen, vergeeld behang, bladzijden uit keukenmeidenromannetjes, Russische bankbiljetten, of een hoes van een 78-toerenplaat. Zijn werkwijze: schilderen op het oude materiaal, afspoelen in het bad of onder de douche, opnieuw een laag verf aanbrengen, weer afspoelen, en zo door tot de juiste hoeveelheid verf en kleur op het papier achterblijft.
Soms zijn de letters uit het boek of de lijnen van de wandelkaart nog net zichtbaar. Ook hier schuilt het verleden in zijn werk: in welke kamer hing dat behang, wie heeft dat Nepalees perkament beschreven?
Plaat roept een sfeer op, zonder zelf iets te omschrijven. Zijn collages zijn geometrisch en abstract (en dragen bijna allemaal het naambordje 'Zonder Titel'), maar de notarisenveloppen doen toch echt direct denken aan een verroest schip. Zijn films zijn net zo abstract: er wordt geen woord gezegd, de camera beweegt niet, zoomt in noch uit, en in een filmpje is de kijker drie keer wellicht rond de wereld geweest. En toch is de lolly-likkende matroos in Der Graf von R (1978) direct eenzaam, ontheemd en verlaten.
Alle tragiek m¢et haast wel iets absurds hebben, redeneert Plaat. In geluidsfragmenten, die in de jaren tachtig in kleine oplage op elpee verschenen, speelt hij Hitler die een mutsje aan het breien is voor het gebochelde neefje van Gring. En Wilhelmina roept ons na haar dood vanuit de kelders van 't Loo toe dat ze de Indonesische eilanden terug eist en deze kant op wil laten slepen. Plaat heeft zo zijn eigen geschiedenis, hij zoekt haar in Turkse rivierbeddingen, Parijse nachtclubs van de jaren dertig, afgebrokkelde traptreden en afgebladderde muren. En bij de oude, lieve man die niet durft te lachen omdat we anders kunnen zien dat hij een aantal tanden mist.
Henri Plaat presents. . ., zondag 28 september in De Balie, Amsterdam. Met onder meer de premire van Other Thoughts III en de presentatie van Plaats eerste filmografie. Ook tijdens het Nederlands Filmfestival in Utrecht zijn films van de kunstenaar te zien.
Galerie Nanky de Vreeze (Lange Leidsedwarsstraat 198-200, Amsterdam) exposeert collages van Plaat, tot en met 12 oktober.

Foto
	Hans Scholze in 'Der Graf von R' (1978) van Henri Plaat Zonder titel, collage uit 1996.

