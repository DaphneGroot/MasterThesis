	Blinde apen
	Van onze verslaggever
Peter de Waard
AMSTERDAM
Hoe veel verstand hebben professionals van aandelen? Net zoveel als een troep geblindeerde apen.
De Amerikaanse zakenkrant Wall Street Journal houdt al jarenlang een wedstrijd tussen gerenommeerde professionele beleggingsanalisten, die na veel wikken en wegen een fonds selecteren, en een aantal geblindeerde 'apen' die hun fonds kiezen door met een pijltje op de beurspagina te mikken. De stand in deze match tussen mens en dier is ongeveer gelijk.
Nederland kent een eigen variant. Het persbureau Reuters Nederland organiseert ieder half jaar een wedstrijd tussen de beleggingsspecialisten van banken, commissionairs en beursbedrijven. De zesde editie is gewonnen door het effectenkantoor Wijs & Van Oostveen dat over het tweede halfjaar van 1996 een rendement haalde van 34 procent.
Wijs & Van Oostveen won daarmee zes flessen champagne. De tweede prijs, zes flessen wijn, ging naar een andere outsider, 't Haags Effectenkantoor.
Behalve de grootste effectenhandelaar van Nederland ABN Amro doen alle financiële instellingen aan de wedstrijd mee. ABN Amro zet zijn reputatie niet graag in de waagschaal en laat weten 'wel iets anders te doen te hebben'.
Rob Gripbroek van winnaar Wijs & Van Oostveen stelt dat de meeste banken en commissionairs tot nu toe vooral speculatieve aandelen kiezen. 'Men gokt op die manier op de eerste plaats met het risico ook laatste te worden. Wij hebben die trend doorbroken en laten zien dat ook met een keuze voor degelijke aandelen een eerste plaats valt te behalen.'
De financiële instellingen die aan de wedstrijd meedoen, moeten drie fondsen selecteren. Het supertrio van Wijs & Van Oostveen bestond uit VNU, Nutricia en ING. Deze drie fondsen haalden in de tweede helft van vorig jaar alledrie een meer dan gemiddelde koersstijging.
In de tweede helft van vorig jaar steeg de beursindex met 15,8 procent. Elf instellingen scoorden beter dan de index. Dertien behaalden een lager resultaat. Eén instelling scoorde een negatief rendement. De goeroe's van de SNS Bank leden met hun supertrio EMIS (het voormalige InterView), Grolsch en Van Leer een koersverlies van 4,1 procent.
SNS Bank zit met het slechte resultaat blijkbaar erg in de maag. Het hoofdkantoor in Den Bosch wast de handen in onschuld. 'Wij weten van niets. Met ons beleggingsbeleid heeft het niets te maken.' De keuze blijkt te zijn gemaakt door de analisten van de regionale dochter SNS Bank Groningen, Friesland, Drenthe. Directeur H. Huizenga trekt er echter ook zijn handen vanaf: 'Een paar van onze stagiaires heeft getracht zich hiermee te profileren.'
Van Meer James Capel werd met Gist-brocades, Van Leer en Smit Internationale één na laatste met een rendement van 1,2 procent. ING dat had ingezet op BAM, KNP-BT en Nedlloyd, kwam niet verder dan 3,4 procent.
't Haags Effectenkantoor dat met een 31,5 procent koerswinst de tweede plek behaalde, had Cap Volmac, CSM en Philips uitgekozen. Vooral Cap Volmac deed het erg goed. In de laatste zes maanden van het vorig jaar steeg de koers met 51,1 procent. Iris, het researchbureau van de Robeco Groep en de Rabobank, haalde de derde plaats met de fondsen Gouda Vuurvast, Pakhoed en VNU.
Bank Labouchere, een dochter van Aegon, volgde op ruime afstand als vierde met een rendement van 23,6 procent. Labouchere won echter de hoofdprijs in de eerste helft van het vorig jaar en roept zichzelf dan ook uit tot overall-winnaar van 1996. Analist Ad van de Laar: 'Wij hebben 57 procent gehaald over het hele jaar. Daarmee liggen we ver voor op de concurrentie.'
Voor de eerste helft van het vorig jaar had Bank Labouchere het trio CMG, Randstad en ASM Lithography geselecteerd. Voor de tweede helft waren dat Ahrend, Nutricia en Gucci. 'Ahrend en Nutricia hebben het perfect gedaan. Gucci stoomde eerst door naar 135 gulden, maar viel daarna terug.'
Voor de eerste helft van dit jaar gokt Bank Labouchere op Nedcon, OPG en De Telegraaf. 'We verwachten een correctie op de beurs. Daarom is gekozen voor defensieve aandelen. We denken dat de cijfers van Nedcon beter zijn dan iedereen verwacht. OPG is vorig jaar te veel afgestraft en bij De Telegraaf zal het advertentievolume wat aantrekken', aldus Van Laar.

