Gouden Koets (Nederland).
De Gouden Koets op het Binnenhof
Toenmalig koningin Beatrix in de Gouden Koets
De Gouden Koets is de koets waarmee de Nederlandse koning zich ieder jaar op Prinsjesdag begeeft naar de Ridderzaal van het Binnenhofcomplex om de troonrede uit te spreken. De Gouden Koets heeft langzamerhand de plaats van de oudere en eveneens zeer grote en kostbare Glazen Koets ingenomen. In het protocol zijn beide koetsen gelijkwaardig.
Beschrijving.
De koets is een berline op acht veren. Hij mag uitsluitend worden gebruikt door het staatshoofd (met acht paarden) of door de troonopvolger (met maximaal zes paarden). Het inspannen van zes of acht paarden is uitsluitend een kwestie van protocol. Bij oefenritten wordt de koets door een tweespan getrokken. De Gouden Koets heeft geen eigen tuigage.
De Gouden Koets is niet van massief goud, maar van Javaans teakhout. Delen ervan zijn bekleed met bladgoud. Een koets van massief goud zou niet alleen onbetaalbaar zijn, maar ook veel te zwaar om praktisch bruikbaar te zijn. Het rijtuig is gebouwd in Hollandse renaissancestijl en is voorzien van allegorieën. Het werd ontworpen en gebouwd in 1897 en 1898 door de Rijtuigenfabriek Gebr. Spijker, de latere automobielmakers. Als voorbeeld hebben de 18e-eeuwse, in de Franse tijd verloren gegane Nederlandse Karos van Staat en de in Frankrijk bewaarde kroningskoets van Karel X gediend.
Het beeldhouwwerk komt uit het Atelier Van den Bossche en Crevels, de diverse paneelschilderingen zijn van de hand van Nicolaas van der Waay. Het interieur is van zijden petit-point-naaldwerk. Dit borduurwerk werd deels verricht door meisjes uit weeshuizen. Aan weerszijden van de staatsiebok is het nationale rijkswapen opgenomen. De bok zelf is bekleed met rood laken. De vier wielen van de koets symboliseren zonnen. Op de kroonlijst van de koets zijn de wapens van de toenmalige elf provincies van Nederland te zien, alsmede het wapen van de stad Amsterdam, de schenker van de koets. Het ornament midden boven op de koets bestaat uit vier beelden. Zij stellen de vier hoofdtakken van het volksbestaan voor: landbouw, handel, nijverheid en scheepvaart. Zij dragen de kroon en de andere waardigheidstekens van het koninkrijk.
De paneelschilderingen aan de linkerzijde tonen halfnaakte Afrikaanse en Indonesische mannen die zich onderwerpen aan het Koninklijk Huis en tropische waren aanbieden. Dit tafereel heet "Hulde der Koloniën". Volgens politica Barryl Biekman van het Landelijk Platform Slavernijverleden is dit een "verheerlijking van de slavernij en het kolonialisme" en zij heeft opgeroepen tot het vervangen van de koets of de paneelschilderingen. Aan de rechterkant is de "Hulde van Nederland" afgebeeld.
De "Hulde der Koloniën" is op de zijkant zichtbaar
Geschiedenis.
De Gouden Koets was een geschenk van de bevolking van Amsterdam aan koningin Wilhelmina. Het geld voor de koets was ingezameld door de Vereeniging van het Amsterdamsche Volk tot het Aanbieden van een Huldeblijk aan H.M. Koningin Wilhelmina. De koets was bedoeld als geschenk bij haar inhuldiging tot koningin op 6 september 1898. Wilhelmina wilde echter geen geschenken ter gelegenheid van haar inhuldiging aannemen en nam daarom de koets pas een dag later, op 7 september 1898, in ontvangst.
De koningin wilde graag met hoed kunnen staan in de koets, vandaar de gebogen vorm van de kroonlijst. De hoogte van de koets in combinatie met de nauwe toegangspoorten van het Binnenhof vormen een uitdaging voor de koetsier.
De meer dan 100 koetsen en sleeën van het Koninklijk Staldepartement in Den Haag stonden in mei 1940 in hun gebruikelijke loodsen in de Koninklijke Stallen in de Haagse binnenstad. De Duitse bezetter heeft tijdens de oorlog meer dan de helft van de rijtuigen en sleeën gevorderd of gestolen. De pronkstukken, de monumentale Glazen Koets, de Gouden Koets en de Crème Calèche werden door het Nederlandse Ministerie van Onderwijs en Kunst op een lijst van museale objecten geplaatst. Zo beschermd hebben zij de oorlog doorstaan. Het verhaal dat de Gouden Koets de oorlog in een hooiberg zou hebben doorgebracht wordt in de literatuur niet bevestigd.
Gebruik van de Gouden Koets.
Op hun huwelijksdag, 7 februari 1901, reden koningin Wilhelmina en prins Hendrik voor het eerst in de Gouden Koets. Een maand later werd de koets in Amsterdam gebruikt bij de intocht van het koninklijk paar. Sinds 1903 maakt het staatshoofd in de regel één keer per jaar gebruik van dit rijtuig, en wel op Prinsjesdag. Daarvóór werd (vanaf 1840) altijd de Glazen Koets gebruikt. Ook bij de doop van prinses Juliana in 1909, het huwelijk van prinses Juliana en prins Bernhard in 1937, de doop van prinses Beatrix in 1938, het huwelijk van prinses Beatrix en prins Claus in 1966 en bij het huwelijk van prins Willem-Alexander en Máxima Zorreguieta in 2002 werd de Gouden Koets ingezet.
Aan weerszijden van de koets lopen vier lakeien. Hun taak bestaat vooral uit het openen en sluiten van het portier en het uitklappen van een trapje.
Onderhoud.
Na Prinsjesdag 2015 is een ingrijpende en langdurige restauratie begonnen, die naar verwachting vier jaar zal duren. In de tussentijd zal het koningspaar de Glazen Koets gebruiken.
Na kamervragen over de restauratie wil premier Rutte slechts aangeven dat het om werkzaamheden aan de draagriemen, de houten wielen, het houtsnijwerk, de sleetse textiele materialen en aan de koorden en kwasten op de bok gaat. De kosten van het groot onderhoud worden niet openbaar gemaakt. De opknapbeurt wordt uitgevoerd binnen de begroting van de koning, koning Willem-Alexander heeft de vrijheid om binnen die begroting zelf te bepalen hoe hij dit geld uitgeeft.
