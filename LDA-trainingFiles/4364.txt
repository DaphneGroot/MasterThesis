	'RTL 4 is toch gewoon een Nederlandse zender?'
	De grootste teleurstelling van Joop van den Ende, het mislukken van zijn sterrenzender TV 10 in 1989, had zeer waarschijnlijk voorkomen kunnnen worden als hij simpelweg had doorgezet. 'Wij hadden op het ministerie van WVC een voorkeur voor het plan van Joop van den Ende', vertelt topambtenaar Harry Kramer op vrolijke toon in Rap van Fortuin, een interviewbundel over de opkomst van commercile radio en televisie in Nederland. En: 'De rechter had Joop van den Ende zeer waarschijnlijk niet meer kunnen stoppen als hij in september 1989 gewoon begonnen was met TV 10. Dan was hij er doorheen gerold. Maar het lag politiek veel te gevoelig om Van den Ende op te bellen om te zeggen dat hij maar gewoon moest beginnen.'
Een interview met Kramer is bijzonder. De man die steevast wordt afgeschilderd als the power behind the throne bestiert al tien jaar het mediabeleid in Nederland, maar laat altijd zijn minister het woord voeren. Nu vertelt hij tussen neus en lippen aan journalist Arjan Snijders dat de overheid na het mislukken van TV 10 nog heeft geprobeerd het hele bedrijf van Joop van den Ende op te kopen voor vijftig miljoen gulden. Toen dat niet lukte, benaderde Kramer bestuursvoorzitter Joep Brentjes van uitgeverij VNU met hetzelfde 'advies'. Het toont aan hoe ver de mediabemoeienis van de overheid kan gaan.
In Rap van Fortuin vraagt Kramer zich af wat de komst van commercile televisie Nederland heeft opgeleverd. Meer programma's en exposure voor de reclamewereld, meent hij, maar programmatisch ziet hij geen extra's. Het enige positieve dat de topambtenaar over RTL 4 en Veronica te zeggen heeft, is dat veel van de programmamakers daar het vak in ieder geval heben geleerd bij z¡jn publieke omroep. Verdedigers van de commercie zou Kramer graag opsluiten in een kamer met alleen SBS 6 op een scherm. Daarna brengt, volgens Kramer, slechts een week louter Europese publieke omroep nog genezing.
Het boek beschrijft in driehonderd pagina's de gebeurtenissen van de afgelopen tien jaar op de mediamarkt. De 22 genterviewden vertellen hun versie van de opkomst van commercile radio, de komst van RTL Veronique, het mislukken van TV 10, de eerste legale Nederlandse commercile radio, de start van SBS 6 en de overstap van Veronica. Alleen de opkomst en ondergang van Sport 7 staan niet in het boek.
Dat levert vermakelijke passages op. De ene omroepbons herinnert zich zijn rol in de geschiedenis meestal als een stuk prominenter dan de volgende spreker dat doet. Old-hands als Willem van Kooten, Peter Jelgersma en Patrick Cox (Sky Channel) vertellen over de dagen dat er alleen nog staatstelevisie was. Oud-piraten Lex Harding, Ruud Hendriks, Jeroen Soer en Erik de Zwart beschrijven hun loopbaan als een lange strijd tegen conservatisme en bemoeizucht van de politiek.
Aan de andere kant staan oud-mediacommissaris Aad Geurtsen, Harry Kramer en oud-minister Hedy d'Ancona. De eerste twee willen best toegeven dat het resultaat van hun strijd tegen de commercie niet best is: de winst van de Nederlandse media-industrie verdwijnt grotendeels naar buitenlandse eigenaren. Alleen d'Ancona lijkt het nog steeds niet te begrijpen: 'Voor Nederlanders is RTL 4 toch een Nederlandse zender?'
Nol van Bemmel
Arjan Snijders: Rap van Fortuin.
Broadcast Press;  39,95.
ISBN: 90 7362 807 5.

