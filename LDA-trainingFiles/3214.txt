	Veelzijdige Luca trekt in Elektra alle aandacht
	Elektra van Sofokles door RO Theater, regie Koos Terpstra. In RO Theater Rotterdam, 26 maart. T/m 3 mei.
Een regisseur die Loes Luca vraagt voor de hoofdrol in Elektra moet daar een bedoeling mee hebben. Wat wil hij met haar, wat wil hij met Elektra? Moet het komische talent van Luca de traditie die aan dit stuk hangt openbreken? Wil hij bewijzen dat het spelen van tragedie en komedie dichter bij elkaar ligt dan wij denken? Of gebruikt hij Luca als publicitaire stunt om meer Rotterdammers naar het RO Theater te krijgen? Vragen waarop de voorstelling zelf antwoord moet geven.
Koos Terpstra regisseert Elektra met Loes Luca in de titelrol. Bij geen enkele andere productie dit seizoen was de nieuwsgierigheid vooraf zo groot. Temeer daar midden in de repetitieperiode bekend werd dat Terpstra, evenals zijn collega Peter de Baan, uit zijn functie als artistiek leider van het RO Theater is ontheven.
Hoewel Elektra een onderhoudende, heldere voorstelling is, en Loes Luca bewijst dat haar talent inderdaad veelzijdig is, blijkt uit niets een dwingende noodzaak om dit stuk hier en nu te spelen. Elektra gaat weliswaar over wraak, maar toen Terpstra lang geleden besloot deze tragedie te spelen was er van een drama binnen het RO Theater zelf nog geen sprake. Althans, dat mogen we hopen.
Elektra is een Griekse tragedie zoals ze regelmatig gespeeld worden - afgestoft en opgefrist, met een helder expos van de tekst en weinig 'ach-en-wee'-geklaag. Elektra zint op wraak op haar moeder Klytaimnestra (Pleuni Touw) die Agamemnon, haar man en Elektra's vader heeft vermoord. Die moord is aan de ene kant gruwelijk, maar ook begrijpelijk omdat Agamemnon zijn dochter Iphigineia heeft geofferd om de goden gunstig te stemmen. In het spannende subplot laat Elektra's verbannen broer Orestes door een list geloven dat hij gesneuveld is. Elektra lijkt na het bericht van de (vermeende) dood van Orestes gebroken, maar als hij later toch in levenden lijve voor haar staat, herwint zij binnen de kortste keren haar kracht. Moeder Klytaimnestra en haar nieuwe lover Aigisthos worden alsnog gewroken, in eendrachtige samenwerking tussen broer en zus. Bloed overspoelt de familie, na dit lijden volgt misschien eindelijk de bevrijding.
De rol van Elektra wordt meestal gespeeld door een jonge actrice die laat zien hoe zwaar ze het heeft. Het acteren van Luca is van geheel andere orde; omdat ze een stuk ouder is (ze had Elektra's moeder kunnen zijn) en omdat heel haar bhnepersoonlijkheid het spelen van een lijdzaam meisje in de weg staat. De Elektra van Loes Luca is nuchter, vastberaden, eigenzinnig, cynisch en opgewonden, naar gelang het verloop van het stuk, maar nooit een treurwilg. Ze heeft een wilde, platinablonde pruik op en over haar felrode kostuum draagt ze een deel van een harnas, om aan te geven dat ze geen doetje is. Maar Luca kent ook momenten van verdriet; ze zit dan stil op het podium met het hoofd gebogen. Schitterend is de scne waarin ze de urn met de as van haar broer wiegt en hem half zingend, half pratend beweent. Enerverend is de ruzie tussen Luca en Ester Scheldwacht die haar zusje Chrysothemis speelt. Na iedere tegenslag vindt Luca weer de kracht om overeind te krabbelen - de bloedwraak kruipt voorwaarts op de trillende benen van Loes Luca.
Het is haast vanzelfsprekend dat Luca alle aandacht naar zich toetrekt, en dat Terpstra dus een stapje terug doet. Naast haar zien we een bode (Joost Prinsen) die zijn rol heel educatief uitspeelt, een actrice (Pleuni Touw) die de moeder speelt als de boze stiefmoeder uit Assepoester, een in-goede Orestes (Geert Lageveen) en een Grieks koortje dat bestaat uit twee lekkere meiden die het publiek vermaken.
Op de kleding die de vrouwen dragen zouden alle deelnemers van de Travestieshow jaloers zijn. In het verder onopvallende toneelbeeld zijn twee grote kruiken de blikvangers. De hele avond stroomt er bloed in die kruiken, op de trappen van het huis liggen plassen van tranen. Aan het eind heeft Terpstra een verrassing in petto, alsof hij alsnog even de aandacht op wil eisen: het hele decor stort in. Helaas doet dit beeld meer denken aan de situatie van het RO Theater zelf dan aan de ellende van Elektra en haar familie. Bij het applaus halen staat Loes Luca godzijdank weer stralend op toneel.
Hein Janssen

Foto
	Loes Luca als Elektra en Geert Lageveen als Orestes in Elektra van het RO Theater. FOTO LEO VAN VELZEN

