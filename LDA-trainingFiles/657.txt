	Justitie wil ook kleine crimineel geld afpakken
	Van onze verslaggever
DEN HAAG
Het Openbaar Ministerie wil dat voortaan ook de kleine criminelen worden 'kaalgeplukt'. Een inbreker die een tv steelt met een dagwaarde van duizend gulden, wordt voor dit bedrag geplukt, ook al verkoopt hij hem voor veel minder. Justitie wenst geen rekening te houden met 'verkoopkosten' van gestolen goed.
Het Openbaar Ministerie heeft dit deze maand vastgelegd in een zogeheten Ontnemingsrichtlijn. De inbeslagname van het 'wederrechtelijk verkregen vermogen' komt bovenop de straf die de crimineel krijgt voor zijn misdrijf.
Tot nu toe worden vooral grote criminelen 'geplukt'. Dit is mogelijk sinds 1993, toen de wet in werking trad die de bedoeling had miljoenen crimineel verdiende guldens terug te vorderen. Het OM heeft nu genoeg ervaring met de wet om het aandachtsgebied uit te breiden.
De opbrengst bedraagt nu circa twintig miljoen gulden per jaar. Dat bedrag fluctueert, omdat zaken van jaren geleden pas nu tot een (financiële) afronding komen. 'Drugshandelaar Zwolsman is al weer op vrije voeten, maar we zijn nog steeds bezig om zijn wederrechtelijk verkregen vermogen terug te vorderen', aldus het OM.
In de wet staan nauwelijks regels om de hoogte van criminele winsten te bepalen. In veel rechtszaken werd er gediscussieerd over de hoogte van de verkregen winst. Een heler die een vrachtwagen vol gestolen computers vervoert, kan aanvoeren dat hij kosten heeft gemaakt voor de vrachtwagen. Het OM zegt nu dat het met die kosten niet langer rekening houdt. Of dat lukt is de vraag. De rechters blijven vrij om eigen maatstaven aan te houden.
Het beheer van in beslag genomen goederen ligt in handen van het Bureau Ontnemingswetgeving Openbaar Ministerie in Leeuwarden. Als de verdachte wordt vrijgesproken krijgt hij zijn spullen terug. Tenminste, indien het niet al verkocht is. Sommige goederen zal het bureau zo snel mogelijk willen verkopen in verband met de snel dalende waarde, zoals bij auto's.
Dat mag al vóórdat er een rechterlijke uitspraak ligt. Ook de autodief kan er belang bij hebben dat zijn gestolen goed zo snel mogelijk wordt verkocht. Hij wordt aangeslagen voor de waarde van de auto op het moment van stelen. Als hij wordt veroordeeld, kan de auto maar beter zo snel mogelijk zijn verkocht. En als hij toch wordt vrijgesproken, krijgt hij het geld terug.
Twee jaar geleden waren er duizend 'kaalpluk-zaken', vorig jaar 1300 en dit jaar hoopt het OM op tweeduizend te komen. Het streven is om per jaar drieduizend veroordeelden hun wederrechtelijk verkregen vermogen af te nemen.

