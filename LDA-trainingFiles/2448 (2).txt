Johan Remkes.
Johannes Wijnandus (Johan) Remkes (Zuidbroek (Groningen), 15 juni 1951) is een Nederlands politicus voor de Volkspartij voor Vrijheid en Democratie (VVD). Sinds 1 juli 2010 is hij commissaris van de Koning in de provincie Noord-Holland.
Loopbaan.
Remkes volgde de hbs-A en studeerde een tijd economie aan de Rijksuniversiteit Groningen. Van 1975 tot 1977 was hij voorzitter van de JOVD, de onafhankelijke liberale jongerenorganisatie. In 1978 kwam hij zowel in de Provinciale Staten van Groningen terecht alsook in de gemeenteraad van Groningen. Zijn (eerste) raadslidmaatschap duurde vier jaar. Zijn Statenlidmaatschap daarentegen eindigde pas in 1993, het jaar waarin hij lid werd van de Tweede Kamerfractie van de VVD. Van 1982 tot 1993 was hij ook lid van Gedeputeerde Staten van Groningen en van 1994 tot 1996 zat hij tevens opnieuw in de Groningse gemeenteraad.
In 1998 werd hij van Kamerlid staatssecretaris in het kabinet-Kok II en op 22 juli 2002 vicepremier en minister van Binnenlandse Zaken en Koninkrijksrelaties in het kabinet-Balkenende I. Vanaf 27 mei 2003 was hij minister van Binnenlandse Zaken en Koninkrijksrelaties in het kabinet-Balkenende II, dezelfde functie vervulde hij in het kabinet-Balkenende III aangevuld met bestuurlijke vernieuwing. Zijn ministerschap eindigde op 22 februari 2007. Eind 2006 had hij ook reeds weer in de Tweede Kamer zitting genomen.
Begin 2005 kwam er kritiek op Remkes toen hij tijdens zijn vakantie niet een bezoek wilde brengen aan de slachtoffers van de aardbeving in de Indische Oceaan, hij verbleef toen op het eiland Ko Samui, iets noordelijker dan het overspoelde toeristenoord Phuket. Na kritiek uit de Tweede Kamer maakte het ministerie van Binnenlandse Zaken bekend dat Remkes toch op bezoek ging bij het Rampen Identificatie Team.
Voordracht, benoeming en herbenoeming voor ambt commissaris van de Koning.
Remkes maakte op 16 maart bekend na de Tweede Kamerverkiezingen op 9 juni niet terug te keren in de Tweede Kamer. Op 12 april 2010 werd bekend dat Remkes was voorgedragen als de nieuwe commissaris van de Koning van de provincie Noord-Holland en op 29 april ging het Kabinet-Balkenende IV akkoord met de benoeming van Remkes. Sinds 1 juli 2010 is hij de opvolger van Harry Borghouts. Na een positief advies van Provinciale Staten is Remkes bij Koninklijk Besluit herbenoemd voor een tweede termijn ingaande 1 juli 2016.
Trivia.
Tijdens zijn ministerschap werd Johan Remkes regelmatig gepersifleerd in het televisieprogramma Kopspijkers zoals in een veiligheidsanalyse inzake rook en vuur. De persiflage had vieze rokerstanden.
