Australian Open (tennis).
De Australian Open (Nederlands: "Open Australische Tenniskampioenschappen") is het eerste grandslamtoernooi van het tennisseizoen. Het wordt gespeeld in Melbourne Park. Het toernooi wordt georganiseerd door Tennis Australia, de huidige naam van de "Lawn Tennis Association of Australia" (LTAA).
Zoals bij alle grandslamtoernooien komen naast het mannen- en vrouwenenkelspel, mannen- en vrouwendubbelspel en gemengd dubbelspel ook de junioren aan bod. Ook wordt een toernooi georganiseerd voor rolstoeltennissers.
Oorspronkelijk werd het toernooi aan het begin van het kalenderjaar gehouden. In 1977 werd dit verschoven naar eind december (rond kerst) waardoor er dat jaar zowel in januari als in december een toernooi werd gehouden. Eind 1985 werd besloten om dit terug te draaien waardoor de eerstvolgende editie pas in 1987 zou worden gespeeld. Hierdoor werd er in 1986 geen toernooi gehouden.
Geschiedenis.
De edities van 1905-1926 werden als het "Kampioenschap van Australazië" gespeeld. Van 1927-1968 werd het toernooi onder de naam "Kampioenschap van Australië" gespeeld en vanaf 1969 werd het een open toernooi, voor zowel amateurs als prof, Australiërs en buitenlanders, als het "Australian Open". Tot 1952 werden de toernooien in zeven verschillende steden gespeeld. In de Nieuw-Zeelandse steden Christchurch en Hastings vond respectievelijk in 1906 en 1912 een toernooi plaats. In Australië zijn ook Adelaide (14x), Brisbane (7x), Perth (3x) en Sydney (17x) gaststeden geweest, voordat Melbourne in 1972 vaste speelstad werd.
Oorspronkelijk speelde men op de grasbanen van Kooyong, een buitenwijk van Melbourne. Na het toernooi van 1983 gaf de International Tennis Federation de organisatie te kennen dat de locatie-Kooyong niet meer aan de eisen van die tijd voldeed voor zo’n groot evenement. Vijf jaar later, in 1988, kwam "Flinders Park", gereed, de toenmalige naam van de huidige locatie, Melbourne Park, waarvan de naam in 1996 werd aangenomen. Vanaf dat moment speelde men niet meer op gras maar op Rebound Ace (te vergelijken met het hardcourt op de US Open). Deze ondergrond was lichtgroen van kleur.
Voor de Australian Open van 2008 werd een nieuwe ondergrond aangelegd. De ReboundAce werd verwijderd en vervangen door Plexicushion, een ondergrond die meer lijkt op de ondergrond van de US Open. Sindsdien hebben de banen een lichtblauwe kleur.
Het hoofdstadion, de Rod Laver Arena (vernoemd naar Rod Laver) en de eerste bijbaan (Hisense Arena), hebben beide een revolutionair uitschuifbaar dak zodat bij hoge temperaturen of bij regenval de toernooien doorgang kunnen vinden. Dit idee kreeg veel navolging bij de andere grandslamtoernooien, die vaak geplaagd werden door regenval. In 2009 kreeg het Centre Court van Wimbledon een dergelijk dak en in 2016 volgde ook de US Open, daar kreeg het Arthur Ashe Stadium ook zo'n dak, zodat ook hier bij regenval de toernooien doorgang kunnen vinden. Het enige grandslamtoernooi dat nu nog geen dak heeft is Roland Garros in Parijs. Hier komt echter in 2020 verandering in, aangezien plannen voor een dak op het Parijse stadion in oktober 2016 zijn goedgekeurd.
De laatste Australiërs die een toernooi wisten te winnen waren Mark Edmondson (het mannentoernooi van 1976), Christine O'Neil (het vrouwentoernooi van 1978), Todd Woodbridge (het mannendubbelspel in 2001, met de Zweed Jonas Björkman), Alicia Molik (het vrouwendubbelspel van 2005, met de Russin Svetlana Koeznetsova) en het duo Jarmila Gajdošová / Matthew Ebden (het gemengd dubbelspel van 2013).
Finalisten.
Hieronder staan de tien meest recente finales in de beide enkelspelen.
