	KNP BT koopt Belgische Van Mierlo Proost
	ANP
AMSTERDAM
De verpakkingsdivisie van KNP BT lijft het Belgische bedrijf Van Mierlo Proost in. Deze in Turnhout gevestigde onderneming (210 werknemers) maakt vouwkartonnen verpakkingen en bedrukt offset-golfkarton. De jaaromzet bedraagt 60 miljoen.
Van Mierlo Proost is volgens KNP BT op dit moment een weinig renderend bedrijf. De nieuwe moeder wil het personeelsbestand daarom met een derde omlaag brengen tot 140 werknemers. Deze personeelsvermindering moet, samen met de te verwachten positieve effecten van samenwerking binnen het KNP BT-concern de winstgevendheid bij Van Mierlo Proost snel herstellen.
KNP BT streeft naar verdere versterking van zijn positie in golfkartonnen verpakkingen. Eind december baarde KNP BT opzien door de overname van een papiergroothandel in Duitsland en één in Italië. Daarmee drong het concern door tot de topdrie van papierverkopers in deze landen.


