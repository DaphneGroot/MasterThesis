 BELEGGINGSFONDSEN PROFITEERDEN VAN DALING SPAREN. 
 VOORBURG, 7 nov (Reuter) - In het derde kwartaal van 1996 werd door particulieren 1,4 miljard gulden minder bij banken gespaard dan in dezelfde periode van 1996 maar de inleg bij beleggingsfondsen steeg met 1,2 miljard, zo blijkt uit gegevens van het Centraal Bureau voor de Statistiek. 
 Het CBS tekent daarbij aan dat na het eerste kwartaal van dit jaar, toen particulieren veel spaarden, de spaarzin in de daarop volgende maanden is getemperd. 
 In het derde kwartaal werd er totaal ruim 28 miljard gulden op spaarrekeningen gezet maar er werd ook bijna een zelfde bedrag weer opgenomen. 
 Samen met 0,5 miljard gulden aan bijgeschreven rente resulteert dat in een groei van het spaartegoed van 0,9 miljard gulden en dat was 1,4 miljard minder dan een jaar eerder. 
 Eind september bedroeg het spaartegoed totaal bijna 243 miljard gulden of per hoofd van de bevolking ruim 15.000 gulden. 
 In de eerste negen maanden van dit jaar hadden de aan de Amsterdamse beurs genoteerde beleggingsfondsen een netto inleg van 4,5 miljard gulden, een miljard meer dan in dezelfde periode van 1995. De belangstelling richtte zich met name op aandelenfondsen en dan vooral op fondsen die in Nederlandse aandelen beleggen. 
 In de eerste drie kwartalen van het nu lopende jaar bedroeg het totale rendement van beleggingsfondsen die zich beperken tot Nederlandse aandelen 27 procent, aldus het CBS. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
