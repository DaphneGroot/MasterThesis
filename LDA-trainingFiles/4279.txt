	Een kind van Einstein en Marilyn Monroe Bij vlagen briljante essays van Patricia de Martelaere
	BUITEN DE MUREN van de universiteit beleeft de filosofie gouden tijden. Romanschrijvers, dichters, filmers  la Woody Allen, kunstcritici en zelfs kinderboekenschrijvers maken goede sier met de Plato, Wittgenstein, Nietzsche en Schopenhauer die ze in hun rugzak paraat hebben. Niemand durft meer hardop te twijfelen aan het nut van invoering van filosofie als schoolvak. Dat de moeder van alle kennis bij ons zo lang buiten het standaardpakket is gehouden, is eigenlijk een schande, is de heersende mening. Denken over het denken, daar begint het toch allemaal mee, en met kennis van de geschiedenis van al wat ooit zoal gedacht is.
De academische filosofie daarentegen, staat in een ongunstig daglicht. Die zou zich, zo luidt de kritiek van buiten-academische denkers en bestseller-filosofen, totaal vervreemd hebben van de ethische problemen van gewone mensen en alleen voor eigen besloten kring hermetische gedachtenspinsels produceren. Een stelletje goedbetaalde zwetsers in een dode hoek van de wetenschap, geen lichtende bakens van wijsheid in verwarrende tijden.
Patricia de Martelaere, academisch filosofe n filosofisch schrijfster, kiest geen positie tussen de 'hermetici' en de 'populisten'. Zij probeert evenmin een verzoening tussen beiden te bewerken. Zij is geen propagandist van het goede, noch een droogstoppelige analytica. Van haar mag het allemaal, schrijft ze in 'Over zoeken en vinden' in haar tweede essaybundel Verrassingen: 'Dat de filosofie in aanzienlijke mate een theoretische aangelegenheid is van academici en specialisten is onloochenbaar; op de een of ander manier vinden deze mensen (. . .) hierin blijkbaar hun voldoening, hun broodwinning of hun machtsontplooiing. Daarmee is geen noemenswaardige schade aangericht, al wordt hiermee ook weinig nuttigs bereikt.'
Al even ruimhartig is haar houding tegenover de filosofie in Libelle of Playboy, in 'alternatieve kookboeken, boeken over bonsaiboompjeskweken en oosterse meditatietechnieken'. Van gezichtsverlies voor de filosofie is hierbij geen sprake, zegt zij, 'want het lijkt mij dat ze nooit een echt ''gezicht'' heeft gehad'.
En eis meent De Martelaere wel te mogen stellen: 'Filosofie moet de mensen met rust kunnen laten.' De zendingsdrift van sommige collega's is haar een gruwel. 'Filosofie is niet voor alle mensen. Postzegels verzamelen of parachute-springen trouwens evenmin.'
Met deze achteloze vaststelling maakt zij de weg vrij voor haar eigen liefhebberij: ongestoord zoeken en niet altijd vinden, essayeren in de meest letterlijke zin, meanderen op de wegen die haar verstand blijkt te volgen. 'Filosofisch krabben is krabben dat jeuk teweegbrengt', schreef zij in haar vorige bundel Een verlangen naar ontroostbaarheid. Verstandige moeders zeggen: 'afblijven' Maar verstandig is niet altijd leuk. Naar het kwellende genot van jeuk kun je net zozeer verlangen als naar heerlijke, eenzame ontroostbaarheid.
In sommige essays in de bundel verrast De Martelaere waarschijnlijk zichzelf, en daarmee de lezer. Andere verzanden enigszins in enerzijds-anderzijds, wat niet hindert zolang beide zijden interessante waarnemingen opleveren. Pesterige 'ja, maar' vragen stellen, de sokratische houding die met omkeringsspelletjes de houdbaarheid van begrippen toetst, dat is een klassiek-filosofische houding en het is ook De Martelaere's houding.
In 'Over zoeken en vinden' bereikt ze daarmee een synthese tussen het drieluik 'humor, wetenschap en kunst', door Koestler respectievelijk de Haha-Erlebnis, de Aha-Erlebnis en de Ah-Erlebnis genoemd. In de meest geslaagde voorbeelden van elk van de drie 'luiken' spelen, betoogt zij, ook de andere twee lichtjes mee. Een geslaagde grap is vaak een gelukkige vondst in een fraaie formulering. Een wetenschappelijke vondst kan een zekere schoonheid hebben, en de ontdekker dol van vreugde maken. In de kunstschepping, best of all, 'ligt iets van de wetenschappelijke precisie en discipline n de kathartische ontlading van de lach'.
Het essay, zegt De Martelaere, is het genre waarin het allemaal tegelijk kan, 'vorsen en versieren, tonen en betoveren'. En als om te illustreren wat het essay vermag, eindigt zij met een prachtige metafoor: 'Het essay is als een proefhuwelijk tussen Einstein en Marilyn Monroe, met de geheime bedoeling een kind te verwekken dat n schoonheid n intellect zal bezitten, maar met het serieuze risico dat het kind n dom n lelijk zal zijn.'
Domme of lelijke eendjes baart deze essayiste hier niet. De minste indruk maken de stukken waarin ze een eigen vraagstelling uit handen geeft aan een autoriteit. Het essay 'Taboe is taboe' begint intrigerend met de betekenisverschuiving in dit begrip, van heilig en verschrikkelijk tegelijk naar 'de minste terughoudendheid in het bespreken van delicate onderwerpen'. Maar al snel zijn we beland bij de grootste kenner van de werking van taboes, Sigmund Freud. Dan volgt een uitvoerige parafrase van Freuds bekende Totem en taboe. Aan het slot keert De Martelaere gelukkig even terug met haar antwoord op de vraag waarom incest en moord de twee grootste taboes in iedere samenleving zijn en blijven. Daarover zou je haar nuchtere, stellige, maar nooit pedante stem langer willen horen.
Soms wordt een autoriteit op een vreemde manier gebruikt. Zo voert De Martelaere in een essay over letterlijk en fictief taalgebruik, 'En nu ben ik dood', de Britse taalfilosoof J.L. Austin op, die ironie metaforen en fictieve uitingen als 'geperverteerd' taalgebruik beschouwde die 'parasiteren' op het normale taalgebruik. Austin, en zijn navolger John Searle, zouden een classificatie hebben opgesteld van 'geslaagde menselijke uitdrukkingswijzen'. De Franse psychoanalytische filosoof Derrida had zijn bedenkingen bij hun theorie, en De Martelaere met hem. De werkelijkheid, zegt Derrida, parasiteert immers dikwijls op de fictie: zo zou de zelfmoord van Goethes fictieve Werther tot tal van allerminst fictieve zelfmoorden hebben geleid.
Dat is niet een mechanisme dat Austin onmogelijk had geacht. Hij, en Searle, bedoelden immers met hun 'geslaagde' taalhandelingen niet geslaagdheid in psychologische of morele zin. De term 'geperverteerd' gebruikten ze slechts in analytische, niet in afkeurende betekenis: juist doordat wij weten hoe gewoon taalgebruik verloopt, kunnen we de 'perverse' mogelijkheid van ironie gebruiken.
Als zij, bijvoorbeeld, 'oprechtheid' een kenmerk van de taalhandeling 'beloven' noemen, bedoelen zij niet meer dan dat oprechtheid door het woord 'beloven' wordt gempliceerd, deel uitmaakt van de betekenis. Als iemand zegt: 'Ik beloof je dat ik altijd bij je zal blijven', en vervolgens de benen neemt, kan hij natuurlijk zeggen: 'Ik meende dat niet'. Maar dan heeft hij formeel wel een belofte gebroken. Daarmee is niet gezegd dat deze filosofen oprechtheid dicteerden en niet de prachtige mogelijkheden van figuurlijk, fictief en leugenachtig taalgebruik erkenden. Oordelen over de werkelijkheid en beschrijvingen ervan lijken in dit essay enigszins door elkaar te lopen.
De mooiste stukken in de bundel zijn die waarin De Martelaere een kwestie aansnijdt die haar persoonlijk raakt en niet door de lectuur van anderen is ingegeven. 'Thuis. Een plaats om beu te worden' is een schitterende ontkrachting van het oude gezegde 'Zoals het klokje thuis tikt, tikt het nergens'. Onzin, zegt De Martelaere, 'alle klokjes zijn dezelfde, en eigenlijk zijn alle huizen dat ook'. Huizen staan voor saaiheid, gewoonte, gedachtenloosheid. Het is de plek waar minnaars verworden tot broer en zus. Waar de rommel zich opstapelt. Oninteressant, onromantisch, verstikkend.
De plaats die je met enthousiasme inruilt voor een tijdelijke exotische verblijfplaats. Je komt altijd terug omdat anders het exotische weer dodelijk gewoontjes wordt, en het vreemdgaan, letterlijk of figuurlijk, een sleur. Maar toch. Een thuis is onmisbaar. Thuis voelt een bed niet het lekkerst aan, het voelt niet aan, zegt De Martelaere, en dat is het weldadige ervan. 'Thuiskomen betekent: verstrooid de wang zoenen van iemand wiens kleding en humeur je volledig ontgaan, en mompelend en knikkend genieten van het grote genoegen om niet meer echt naar iemand te moeten luisteren.'
Overtuigend is ook 'De voorbeeldige schrijver', waarin De Martelaere afrekent met het standpunt dat literatuur een ethische functie zou moeten vervullen. Zij zet zich af tegen de Amerikaanse schrijver Richard Rorty die een pleidooi hield voor het inschakelen van literatuur om gevoelige snaren bij de burger te raken. Als het gaat om bestrijding van het kwaad en als beleren en redeneren niet helpt, zegt Rorty, kan literatuur een effectief wapen zijn.
De Martelaere betwijfelt of sentimentele reacties op verhaaltjes als De hut van oom Tom racistisch gedrag benvloeden. Schrijvers die vooroplopen in manifestaties voor het goede, wekken haar argwaan: 'Niets levert, op lange termijn, zoveel voordeel op als de suggestie van onbaatzuchtigheid.' Echte ethiek, zegt zij, heeft weinig te maken met emoties of gedragingen, 'maar met een soort innerlijke integriteit die niet van buitenaf te controleren of te sanctioneren valt'. Als literatuur al een ethische betekenis heeft, dan ligt deze, zoals Wittgenstein zegt, 'in het vermogen om meer te tonen dan alles wat zichtbaar en zegbaar is'.
De meerwaarde van de essays ligt in wat ze uittilt boven het drammerige betoog, of de filosofische verhandeling die de diepe denkrimpel zo graag op het voorhoofd van de lezer wil toveren. Het is de meerwaarde van de literatuur. De lezer hoeft niets. Instemming noch tegenwerping wordt vereist. Hij mag zich even vermeien in de producten van een ruime, sprankelende geest die meestal onderhoudend is en bij vlagen briljant. Het lijkt thuis wel.
Aleid Truijens
Patricia de Martelaere: Verrassingen.
Meulenhoff; 187 pagina's;  34,90.
ISBN 90 290 5373 9.

Foto
	Patricia de Martelaere FOTO DANIEL KONING - DE VOLKSKRANT

