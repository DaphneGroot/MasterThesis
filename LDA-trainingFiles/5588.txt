Vorden.
Vorden (Nedersaksisch: "Vodden") is een dorp in de gemeente Bronckhorst in de Nederlandse provincie Gelderland. Het ligt ongeveer 10 km ten zuidoosten van Zutphen en heeft ruim 7500 inwoners (inclusief de buitengebieden). De kern zelf telt circa 5100 inwoners.
Vorden wordt doorsneden door de weg van Zutphen naar Ruurlo (N319) en door de Baakse beek (ter plaatse ook wel Vordense beek genoemd), die naar de IJssel stroomt. Vorden ligt aan de in 1878 geopende spoorlijn Zutphen - Winterswijk en heeft een station.
Geschiedenis en architectuur.
In de middeleeuwen ontstond Vorden op een aan de "Vordensche" beek gelegen dekzandgebied, vlak bij huis Vorden (zie onder). Het dorp dankt zijn naam vermoedelijk aan het woord 'voorde', dat doorwaadbare plaats betekent. Het werd in 1235 een zelfstandige parochie. Tot 2005 was Vorden een zelfstandige gemeente, maar ten gevolge van een gemeentelijke herindeling werd Vorden op 1 januari van dat jaar samengevoegd met de buurgemeenten Hummelo en Keppel, Steenderen, Hengelo en Zelhem tot de gemeente Bronckhorst. Andere kernen in de voormalige gemeente waren Delden, Kranenburg, Linde, Medler, Mossel, Veldwijk, Vierakker, Wichmond, Wientjesvoort en Wildenborch.
In 2014 werd het centrum van Vorden opnieuw ingericht, waarbij er een aantal wegen verlegd werden en op bepaalde plaatsen werden ook de troittoirs breder gemaakt. Daarnaast zijn er bomen aangeplant en werd er een nieuwe parkeerplaats aangelegd voor langparkeerders. In de plaats is zowel een hervormde kerk (Dorpskerk) als een rooms-katholieke kerk (Christus Koningkerk) aanwezig.
Kastelendorp.
Het bekendst is Vorden vanwege het feit dat het acht kastelen telt, waarmee het een van de meest kastelen-rijke dorpen van Nederland is. Huis Vorden staat aan de rand van het dorp, de andere zeven staan er in een kring omheen.
"Het Enzerinck" is een in 1835-1836 gebouwd neoclassicistisch landhuis. Het uit 1850 daterende "Wientjesvoort" heeft dezelfde stijl.
Voorzieningen.
Het grootste gedeelte van de winkels is te vinden aan de Dorpsstraat, Zutphenseweg, Burgemeester Galleestraat en de Raadhuisstraat.
Wekelijks vindt er op vrijdagochtend een markt plaats in het centrum van Vorden, rondom de N.H. Kerk.
Vorden heeft vijf basisscholen: de Dorpsschool (openbaar), de Vordering (katholiek), het Hoge (christelijk) en de Kraanvogel (buurtschap Kranenburg) En sinds najaar 2014 is erbij gekomen de Hofakker, voor onderwijs op anthroposofische basis. Daarnaast heeft Vorden nog de middelbare school 't Beeckland (vmbo); deze is onderdeel van het Ulenhofcollege in Doetinchem.
Evenementen.
Koningsdag en de zomerfeesten worden in Vorden uitbundig gevierd. Andere evenementen in Vorden zijn de jaarlijkse Castle Fair, Wim Kuijpertoernooi, NK Skeeler marathon, Berend van Hackfort-dag en de kerstmarkt.
Wim Kuijpertoernooi.
Sinds 1990 vindt in Vorden het Wim Kuijpertoernooi plaats op de sportvelden van voetbalvereniging vv Vorden. Het Wim Kuijpertoernooi is een internationaal voetbaltoernooi voor D pupillen. Voorbeelden van teams die (bijna) jaarlijks deelnemen aan het toernooi zijn Feyenoord, PSV, Bayer 04 Leverkusen, Dynamo Moskou en Everton FC. Het toernooi vond tot en met 2015 jaarlijks plaats in het 3e weekend in augustus.
Varia.
In 1976 droeg Vorden het predicaat "Parel van Gelderland", een jaarlijkse verkiezing onder Gelderse gemeenten.
