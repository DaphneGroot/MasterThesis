	Lapis-lazuli-collier voor de burgemeester
	Vrouwen investeren als ze carrire maken en meer geld gaan verdienen, doorgaans in kleding. Couture desnoods. Of ze besteden hun salaris aan het interieur. Sieraden komen er in de regel bekaaid af, en moderne sieraden al helemaal. Zou het de weerslag van de tijdgeest zijn dat ze liever in de juwelenkist van grootmoeder duiken dan een sieradengalerie binnenstappen? Als teken van hedendaags conservatisme? Of is het angst om op te vallen?
Voor 25 Amersfoortse vrouwen, die het 'gemaakt' hebben, ging er een wereld open toen ze in mei mochten grasduinen in de sieradengalerie van Marzee in Nijmegen. Nooit gedacht dat modern ook draagbaar kon zijn en kon wedijveren met een klassiek collier, was een veelgehoorde uitroep. Zelfs vrouwen die gewoonlijk zweren bij goud en liefst oud goud, gingen om.
Het was voor de initiatiefnemer, de Amersfoortse Zonnehof, het bewijs dat er op het gebied van het moderne sieraad een wereld te winnen was. Zo werd de manifestatie Sieraad-Amersfoort geboren, die een zomer lang laat zien dat het moderne sieraad niet per se een museumstuk hoeft te zijn. Niet exclusief voor de vitrine, maar op het lijf, daar hoort het, als meest uitgelezen expositieplek.
De Zonnehof en Marzee sloten een verbond. Marzee leende de vaak uiterst kostbare kleinoden uit en De Zonnehof zocht een setting, in dit geval de fotograaf Robert Jan Stokman die 25 prominente vrouwen met het sieraad van hun keuze vereeuwigde op een karakteristieke Amersfoortse plek. Zoals de burgemeester Annie Brouwer, die met een collier van lapis-lazuli-brokken en blauwe koraal (ontwerp Ruudt Peters) poseerde op het breukvlak tussen oud- en nieuw-Amersfoort. Dat is de plaats waar het oude stadhuis aansluiting zoekt bij de nieuwe vleugel.
Als het maar niet op een ambtsketen lijkt, was de eis die Brouwer stelde aan de ketting. Die draagt de burgemeester in functie namelijk al genoeg. Ook geen ringen, want die vindt ze vervelend zitten als je veel handen moet schudden. Hooggeplaatste functies en moderne sieraden hebben kennelijk zo hun incompatibiliteiten.
Zo kan een advocate een saai feestje opfleuren als ze met een broche binnenkomt waarin een dode muis in perspex is gevangen. De muis draagt om zijn hals een miniatuur parelketting (ontwerp Ted Noten). Maar als het sieraad te vaak wordt gedragen, is het gauw: heb je haar weer met die dooie muis. Het moderne sieraad kan, in al zijn expressiviteit, ook te opdringerig zijn, te veel n prachtidee dat zijn werking al snel verliest.
Neem actrice Els van der Kooy. Met haar lengte van bijna twee meter een persoonlijkheid die niet licht over het hoofd te zien valt. Ze stormde bij de uitzoekdag bij Marzee onmiddellijk af op een kingsize parelketting die zich als een anaconda om het lichaam slingert. Titel van dit monsterstuk van Danielle Koninkx: 'Als ik later groot ben.' Het moet, zo verwoordde Van der Kooy haar keus, bij je bui passen. 'Dat vind ik belangrijk: dat de dingen die ik doe, kloppen met wat ik voel.' Dat de actrice geen stap kan verzetten met de ketting om, is een klein bezwaar, maar dat hoefde voor de expositie en het poseren ook niet.
Sieraden versterken je persoonlijkheid; sommige vrouwen voelen zichzelf naakt als ze z¢nder de straat opgaan. Grijze muizen worden Marilyn Monroe's, muurbloempjes veranderen in boeketten. Maar sommige vrouwen zijn van zichzelf al zo kleurrijk dat ze geen extra versiering nodig lijken te hebben. De fractievoorzitter van D66 in Amersfoort, Iris Westra, is vermoedelijk zo iemand. In een zinderende pose leunt ze tegen het schakelstation van Ben van Berkel. Ook zij draagt een Danielle Koninkx, een collier dat is opgebouwd uit een serie mini-kettinkjes. Met 1500 gulden, een van de goedkoopste sieraden uit de laden van Marzee.
Westra noemt zich een kameleon, de ene keer in gescheurde spijkerbroek en cowboylaarzen, de andere keer in een goudkleurig jurkje met hoge hakken. 'Ook in het dagelijks leven: mijn publieke functie in het vergadercircuit wissel ik af met vrolijke avondjes uit, waarbij ik de dansvloer niet af te krijgen ben.' En zo moet haar meest geliefde sieraad ook zijn: in actie.
Moderne sieraden zijn door toedoen van ontwerpers als Gijs Bakker, Emmy van Leersum en wijlen Franoise van den Bosch sinds de jaren zeventig regelmatig onder de aandacht gebracht. Ze shockeerden met armbanden van kachelpijp of met ongebruikelijke materialen als perspex. Hoewel dat provocerende verdwenen is, blijft de edelsmeedkunst een elitair genoegen.
Gerda Brethouwer van De Zonnehof constateert dat de kring liefhebbers beperkt blijft tot vrouwen die geregeld musea bezoeken en die er al een bepaalde affiniteit mee hebben. Vertegenwoordigsters van de tussengeneratie, ook. Voor de meesten blijven de kunstwerken toch synoniem met ondraagbaar of te extravagant. Niet zelden zijn ze ook kostbaar: het duurste dat de Amersfoortse vrouwen kozen, was een broche van Francesco Pavan van 18-karaats goud met nillo lampjes. Prijs: 19 duizend gulden.
De tijd van armoedige materialen is voorbij. Gijs Bakker mag dan afgelopen jaar een serie fabrieksmatig gemaakte armbanden van kunststof hebben gelanceerd, in zijn collectie zit ook een broche van kunststof in de vorm van een diamant waarin een briljant is verwerkt. Niet dat plastic, maar die glinsterende diamant bleek het begeerlijkst. Het is een wet die nog steeds opgaat: diamonds are a girl's best friend.
Na Amersfoort zullen in steden als Apeldoorn, Nijmegen en Tilburg kleurrijke vrouwen zich tooien met een sieraad. Sommige vrouwen zullen zich afvragen: wat moet ik nu weer om? Maar niet iedere draagster is zo weifelend. De landelijke voorzitter van de Alliance Franaise, Jarmila Kamerbeek, weet het heel beslist: 'Als het maar van goud is, want ik ben een typisch goudmens.' Ze koos iets moderns-klassieks van Coen Mulder. 'Als zo'n collier bij je past, dan gebeurt er iets met je, en met het sieraad. Het versterkt elkaar. Je wordt er allebei mooier van.'
Jaap Huisman
Sieraad-Amersfoort, tot en met 28 september, De Zonnehof Amersfoort.

Foto
	Burgemeeester Brouwer van Amersfoort. FOTO ROBERT JAN STOKMAN

