 VastNed Retailziet w.p.a. minstens gelijk. 
 AMSTERDAM, 5 maart (Reuter) - VastNed Retail NV verwacht dat zij in 1997 een minstens gelijke winst per aandeel zal boeken als in 1996. 
 Het vastgoedfonds maakte vandaag bekend dat zij in 1996 een direct beleggingsresultaat heeft geboekt van 62,5 miljoen gulden, vergeleken met 58,9 miljoen in 1995. 
 De winst per aandeel ging naar 8,08 gulden van 7,89 gulden. 
 Het fonds zei al eerder uit te gaan van hogere resultaten in 1996. 
 VastNed Retail, dat in winkelpanden belegt, verwacht dat in het nu lopende jaar de consumentenbestedingen in de landen waar zij investeert gematigd zullen stijgen ten opzichte van 1996. 
 "Dientengevolge worden geen turbulente ontwikkelingen verwacht bij wederverhuur van eventuele leegkomende ruimten of bij huurverlengingen," aldus de directie. 
 Of in 1997 inderdaad een minstens gelijke winst per aandeel zal worden gerealiseerd hangt mede af van de ontwikkeling van de rentestand en het aantal via het stock-dividend uit te geven aandelen, zo wordt bij de prognose aangetekend. 
 VastNed Retail NV verwacht dat de waarde-ontwikkeling van de portefeuille dit jaar gelijk op zal gaan met de huurontwikkeling. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
