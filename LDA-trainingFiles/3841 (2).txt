Roeselare.
Roeselare (Frans: "Roulers") is een stad en gemeente in de Belgische provincie West-Vlaanderen. De stad telt ruim 61.000 inwoners en ligt centraal in de provincie West-Vlaanderen. De belforttoren en het Klein Seminarie zijn belangrijke geschiedkundige plaatsen.
Geschiedenis.
Roeselare werd reeds vermeld in 847: "in territorio Menap quod nunc Mempiscum appellant... Rollare" en was vanaf de 10e eeuw een belangrijke nijverheids- en handelsplaats, die in 1250 stadsrechten en privileges kreeg.
Rond 1260 werd op de markt een belfort en halle gebouwd. Omdat er geen verdedigingswerken rond de stad waren opgetrokken, was de stad een gemakkelijk doelwit voor plunderaars. Om de veiligheid te garanderen richtte men in Roeselare al snel enkele schuttersgilden op. Die konden uiteraard weinig verrichten tegen oorlogsgeweld. In 1488 en 1492 werd de stad verwoest door het leger van Maximiliaan van Oostenrijk. Zo goed als alle vroegmiddeleeuwse bouwwerken waren met de grond gelijk gemaakt. De stad werd rond 1500 opnieuw opgebouwd, in een andere bouwstijl dan voorheen.
Het centrum van Roeselare behoorde steeds tot de heerlijkheid Wijnendale.
Enige tijd was er vrede in Roeselare, maar dit was slechts stilte voor de storm. Op 26 augustus 1566 trok de beeldenstorm door de stad. Verschillenden beelden uit de Sint-Michielskerk en uit de halle sneuvelden. Na het uitbreken van de Tachtigjarige Oorlog verdween de ooit bloeiende lakenindustrie volledig uit Roeselare en volgde een periode van economisch verval. Deze donkere periode kende echter een lichtpuntje: in Venetië werd Roeselarenaar Adriaan Willaert een gevierd componist van meerstemmige muziek.
In 1609 werd het Twaalfjarig Bestand afgeroepen. Roeselare herrees, maar niet voor lang, want vanaf 1640 begon de oorlog opnieuw.
Door de vrede van Nijmegen in 1678 werd Roeselare een deel van Frankrijk en zo ook een grensstad, met alle gevolgen van dien. Roeselare werd een beruchte smokkelroute. De stadskas was leeg en er was dus geen geld om het belfort en de halle te herstellen. Dit had tot gevolg dat op 30 oktober 1704 het belfort instortte. In zijn val vernielde de toren het grootste deel van de halle zelf. Met het puin werd een nieuwe, kleinere opgetrokken, die echter afbrandde in 1749. De kelders van het vroegere belfort bevinden zich nog steeds onder het marktplein.
Ondanks de vele verwoestingen en rampen die Roeselare tijdens haar geschiedenis gekend heeft, bleef de Sint-Michielskerk in redelijk goede staat. Toch is de toren als gevolg van een hevige storm op 19 januari 1735 ingestort. De toren werd herbouwd; enkele tientallen meters korter. De drie grote rampen verklaren grotendeels, dat de kerk drie bouwstijlen kent. Rond 1770 werd het stadhuis in rococostijl gebouwd.
Na de slag bij Waterloo werd Roeselare weer Nederlands, tot de onafhankelijkheid van België. De onafhankelijkheid bracht ook armoede mee. Gelukkig verbeterde de situatie aanzienlijk na de aanleg van de spoorweg Kortrijk-Brugge (1838) en na de uitvinding van de stoommachine.
Van 1862 tot 1872 werd het kanaal naar de Leie gegraven. Ook dit zorgde voor een heropleving van de economie. Nadat het kanaal gegraven was werden aanlegsteigers gebouwd en groeide de industrie in Roeselare, wat tot een bevolkingstoename leidde. Roeselare stond bekend als het Manchester van België.
Op 28 juli 1875 vond de "Groote Stooringe" plaats, een studentenopstand tegen het gebruik van Frans in het onderwijs, die geleid werd door Albrecht Rodenbach. Rodenbach stichtte tal van studentenverenigingen en was tevens schrijver.
De stad had tijdens de Eerste Wereldoorlog veel te lijden van het geallieerde artillerievuur. Er vond een zogeheten "Schuwe Maandag" plaats op 19 oktober 1914, wat verwijst naar de onmenselijke vergelding voor de geboden tegenstand tegen de Duitse bezetter in het begin van de oorlog. Volledig in paniek en uitzinnig van woede trokken de Duitse soldaten een spoor van moord en vernieling doorheen Roeselare, staken 252 huizen in brand en vermoordden zo'n 240 burgers. De Duitse bezetter dacht dat de Roeselaarse bevolking op hen geschoten had. Er was weerstand geweest, maar die kwam van een compagnie Franse Dragonders die de aftocht van hun kameraden moest dekken.
Na de Eerste Wereldoorlog werd de stad heropgebouwd, maar was pas volledig klaar toen de Tweede Wereldoorlog begon. De stad heeft niet veel geleden onder de Tweede Wereldoorlog en werd door de Polen bevrijd. Getuige hiervan is de benaming van het "Polenplein" (voordien de Houtmarkt) en de gedenkstenen voor de gesneuvelde Poolse soldaten.
Roeselare stond, vooral in de 19e en 20ste eeuw, ook bekend om zijn nieuwmarkters. Nieuwmarkters waren handelaars van "de nieuwe markt" en ze vormden rond die markt een eigen getto. Nieuwmarkters hadden onder elkaar een eigen taal, zoals het Bargoens, en stonden er om bekend dat ze alles aan iedereen konden verkopen. Hoewel de meeste nieuwmarkters bijna geen Frans, Duits of Engels spraken, slaagden ze er toch in om in Wallonië of aan buitenlanders in Roeselare (bijvoorbeeld tijdens de wereldoorlogen) goederen te verkopen met grote winsten. De kleine, goedkope huisjes waarin de nieuwmarkters leefden bestaan nog altijd, je kan ze zien rond de Blekerijstraat en de omgeving van het oude begraafplaats in Roeselare.
Rond de jaren zestig werd de REO-groenten- en fruitveiling in gebruik genomen. Deze is vandaag nog de grootste groenten- en fruitveiling van Vlaanderen. De huidige gemeente Roeselare ontstond in 1977 door samenvoeging van Roeselare, Beveren, Oekene en Rumbeke.
Naamgeving.
De naam Roeselare heeft in de loop der tijden talrijke spellingvarianten gekend. Vooral het eerste deel van de naam is veelvuldig gewijzigd. Tot het einde van de 11e eeuw vindt men haast altijd "Ros". Daarna wordt de "o" gaandeweg en ten slotte definitief vervangen door de "oe"-klank. Aanvankelijk en korte tijd nog als "u" geschreven maar daarna "oe" tot omstreeks het einde van de 15e eeuw. Onder invloed van het Frans ("Roulers") wordt de oe-klank vanaf dan als "ou" geschreven. Pas sinds 1937, toen de moderne plaatsnamenspelling werd aangenomen, greep men terug naar de "oe" en werd "Roeselare" de officiële naam. In tegenstelling tot wat veelal gedacht wordt is de schrijfwijze Roeselare (teruggevonden in documenten van de periode 1302-1520) dus veel ouder dan bijvoorbeeld "Roussellaere" (16e eeuw en later).
De betekenis van de naam is in de loop der eeuwen felomstreden. De nieuwste linguïstische bevindingen geven volgende uitleg: "roes" betekent "riet" en zou terug te leiden zijn op de Gotische wortel "raus" (riet). Afgaande op de oudste vormen die van "laar" bekend zijn, gaat dit woord terug op het Germaanse "hlaeris", waarmee een open plaats in het bos wordt aangeduid. Deze taalkundige bevindingen worden bevestigd door de ligging van Roeselare. In de vroegste tijden lag Roeselare helemaal in het Vlaamse Woud – tientallen bostoponiemen herinneren daar nog aan. Een daarin liggend "laar", dus een open plaats, was de beginkern van het huidige Roeselare. Gelet op het feit dat een tiental waterlopen in het Roeselaarse "laar" samenvloeien, vermoedt men dat dit een drassig en moerasachtig gebied geweest is. Vandaar komt het element Roes, wat dus riet betekent, een plant die op vochtige plaatsen gedijt. Samengevat kan men Roeselare dus definiëren als Roes + laar, een drassige, met riet begroeide open plaats in een bos.
Kernen.
Roeselare, deelgemeenten en buurgemeenten. De gele gebieden zijn bebouwde kernen.
Naast het centrum van Roeselare zelf telt de gemeente nog de deelgemeenten Beveren, Oekene en Rumbeke.
De kernen Beveren en Rumbeke zijn door nieuwe bebouwing en bedrijventerreinen vergroeid geraakt met het stadscentrum van Roeselare. De kleine kern van Oekene ligt op de grens van het landelijke open gebied ten zuiden van de stad en de verstedelijking bij Rumbeke. De agglomeratie van de stad strekt zich langs het kanaal Roeselare-Leie uit tot bijna de agglomeratie van de nabijgelegen kleinere stad Izegem.
In de gemeente Roeselare liggen nog enkele kleinere gehuchten. Op het grondgebied Rumbeke ligt langs de steenweg naar Menen (N32) op minder dan een kilometer ten zuiden van het stadscentrum het dorp Zilverberg. Het dorpje Beitem ligt ongeveer drie kilometer meer zuidelijker langs dezelfde weg.
De stad zelf telt verscheidene katholieke parochies, namelijk Sint-Michiel, Sint-Amand, Heilig-Hart, Sint-Jozef, Heilige-Godelieve en Onze-Lieve-Vrouw (de wijk Krottegem) en er is een protestantse kerk.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Toerisme en bezienswaardigheden.
Grote Markt van Roeselare met het belfort en het stadhuis
Musea.
Roeselare telt enkele musea, zoals het Wielermuseum (WieMu), gelegen in het oude brandweerarsenaal, waarmee grootse plannen bestaan. De Galerie Alfons Blomme kenmerkt zich vooral door talrijke boeiende tijdelijke exposities. Daarnaast is er boven in de toren van de Sint-Michielskerk het klokkentorenmuseum. Het filmmuseum is een privécollectie maar wordt ook opengesteld voor publiek mits een afspraak vooraf.
Groene ruimte.
De vrij schaarse groene longen vindt men in het "Sterrebos" en natuurreservaat de "Kleiputten". In het stadscentrum vormt de "Grote Bassin" met daar rond het Sint-Sebastiaanspark en het Noordhof een groene long. Het bassin is uitgegraven in de bedding van de Mandel. De "Kleine Bassin" iets meer oostwaarts is in de bedding van de Sint-Amandsbeek gegraven. Hiernaast ligt ook "De Ronde Kom". Verder zijn er nog het Rodenbachpark, het Collegepark, en het Heilig Hartpark als ruime en aangename rustplaatsen in de stad. Verder is er ook nog de oude stedelijke begraafplaats in de Blekerijstraat/Groenestraat. Tijdens de zomermaanden zijn er in het Sint-Sebastiaanspark, beter bekend als het Grote bassin, de parkconcerten. Het concept "tuinwoonwijk" ontstond begin vorige eeuw in de streek van Roeselare. Zo was Batavia één van de eerste tuinwijken van België.
Winkelen.
Voor de toeristische uitstraling van de stad, is het winkeltoerisme een belangrijke component. De Ooststraat is hierbij de bekendste winkelstraat van de stad. Belangrijke jaarlijkse evenementen voor het winkelen zijn ook de batjes, de Winkelnacht, de kermissen, kerst-/eindejaarsshopping, straathappenings zoals deze van de Meensesteenweg en De Westlaanpromenade enz. Veel feestelijkheden zoals carnaval en de "Groote Stooringe" zetten de hele stad in beweging en gaan ruimschoots verder dan het puur commerciële aspect. Langs de Brugsesteenweg vestigden zich tal van middelgrote detailhandels.
De wekelijkse dinsdagmarkt (voormiddag) is een traditie in Roeselare en wordt georganiseerd op de Grote Markt, de Botermarkt en het Polenplein. Deze drie locaties zijn met elkaar verbonden door verkeersluwe doorgangen. Op 1 mei wordt de Dag van de Arbeid gevierd op het Stationsplein. Op de Nationale Feestdag is er elk jaar op 21 juli een stratenloop en muzikale animatie. Ook het Feest van de Vlaamse Gemeenschap wordt in Roeselare gevierd.
Economie.
Roeselare vervult in West-Vlaanderen een functie als inkoopstad en de stad tracht naar buiten te treden als het bruisende hart van de provincie. Het centrum telt enkele winkelstraten (Ooststraat, Noordstraat, Sint-Amandsstraat, Manestraat, Wallenstraat, Zuidstraat en zijarmen), alle rond de Grote Markt, het Polenplein, de Botermarkt en het De Coninckplein. Daarenboven is er de Ardooisesteenweg nabij het station. Langsheen de zogenaamde Kleine Ring of Binnenring (Noordlaan/Westlaan...) die op middellange termijn wordt (her)ingericht als een heuse stadsboulevard met vrije busbanen en tal van haltes, alsook langs diverse invalswegen, bijvoorbeeld Brugsesteenweg, zijn vestigingen van grote winkelketens gesitueerd.
Op Schiervelde langsheen de Grote Ring zijn sinds jaar en dag de Expohallen gevestigd waar geregeld beurzen plaatsvinden zoals de Jaarbeurs, de Bouwbeurs, Agro Expo en Roslar Expo. Ze zijn min of meer een barometer voor de economie in de regio.
Het Roeselaarse medialandschap wordt gekleurd door de Regionale Televisiezender WTV-Focus die op het Accent Business Park haar uitvalsbasis en ankerplaats heeft. De Roularta Media Group, uitgever van onder meer Knack en Krant van West-Vlaanderen, heeft haar hoofdkantoor en drukkerij in Roeselare gevestigd. Andere bedrijven zijn onder andere actief op het gebied van voedingsnijverheid (Soubry) en het lichtdesign.
De belangrijkste bedrijvenzones of industrieterreinen zijn gelegen ten Noorden van Roeselare-stad in de deelgemeente Beveren en aan de oostrand rond het Kanaal Roeselare-Leie, het Mandeldal.
Vervoer en verkeer.
Roeselare heeft een centrale ligging langs de belangrijkste noord-zuidassen door de provincie. De autosnelweg A17/E403 loopt langs de stad, en heeft er drie afritten voor Roeselare. Parallel loopt de steenweg Brugge-Torhout-Roeselare-Menen (N32) die dateert uit de Oostenrijkse tijd. De Westlaan, een halve klein ringweg in het stadscentrum, leidt deze weg rond de historische kern van de stad. Een recentere ringweg R32 leidt het verkeer omheen het volledig stadscentrum en sluit ook aan op de snelweg A17.
Eind 2014 werd de software van het bestaande parkeerverwijssysteem vernieuwd. Via infoborden langs de belangrijkste invalswegen worden bezoekers geleid naar een aantal centrumparkings zoals De Wallenparking, De Munt, de parking Ooststraat-station. Tijdens grote evenementen waarbij de binnenstad verkeersvrij is, wordt aangeraden om de wagen te parkeren op een randparking nabij de Expo en met het openbaar vervoer naar het centrum te rijden.
De stad heeft een NMBS-station, het station van Roeselare, met 2 sporen op de lijn Brugge-Kortrijk en heeft om het halfuur een verbinding met beide steden. Aan het treinstation bevindt zich ook een busstation met 12 perrons. Het destijds (1976-1979) moderne station werd gebouwd met een verhoogde spoorwegberm zodat een viertal overwegen konden opgeheven worden. Eind 2007 beslisten de stad Roeselare, de NMBS-holding, Infrabel en De Lijn samen 35 miljoen euro te investeren teneinde het station en de buurt tegen 2012 te moderniseren. Deze werken zullen de stationsomgeving grotendeels verkeersvrij maken, en zullen ook het stationsgebouw opschuiven om de ruimte van het stationsplein te vergroten. De werken hebben echter aanzienlijke vertraging opgelopen, en zijn anno 2017 nog altijd bezig.
Sport en vrije tijd.
Sinds 1910 domineerden twee clubs het Roeselaarse voetballeven: Sportvereniging Roeselare (na de Eerste Wereldoorlog bekend als SK Roeselare) en Football Club Roeselare (FC). In 1999 fuseerden beide clubs en in 2005 promoveerde de fusieploeg KSV Roeselare voor het eerst naar de hoogste nationale voetbalklasse. In 2010 degradeerde de club terug naar de tweede klasse.
De wijk Krottegem kent een eigen voetbalcultuur waarvan het in 2000 heropgerichte Club Roeselare een voorbeeld is.
De stad heeft een vernieuwd Stedelijk Zwembad, dat werd omgedoopt tot het "Spillebad". Er zijn sportgelegenheden opgericht in de deelgemeenten Beveren, Rumbeke en in Roeselare zelf (zoals het Schiervelde Stadion, de thuishaven van KSV Roeselare). Rond 2000 werd op deze laatste locatie tevens een nieuw, eigentijds complex opgericht waarin volleybalclub Knack Randstad Roeselare speelt en onder meer ook muziekoptredens doorgaan. De volleybalclub behoort tot de nationale top in België. Andere sportclubs zijn de basketbalclub BBC Wytewa (1957) en het Knack Handbalteam Roeselare. De Rodenbachruiters vertegenwoordigen de stad binnen de Landelijke Rijverenigingen.
Cultuur en onderwijs.
Sinds 2014 is er ARhus, een gloednieuw kennis- en leercentrum met bibliotheek die in het stadscentrum gevestigd is. Verder zijn er de Stedelijke Academie voor Podiumkunsten (STAP) “Adriaan Willaert”, de Stedelijke Academie voor Schone Kunsten (S.A.S.K.) en het Cultuurcentrum De Spil.
De stad telt een groot aantal scholen van verschillende signatuur (het vrije Katholieke net (ARKORUM), het stadsonderwijs en het gemeenschapsonderwijs), vooral kleuter/lager en middelbaar en daarnaast enkele scholen voor kinderen met leermoeilijkheden. Het aantal studenten hoger onderwijs, dat onder meer kiest voor verpleging of milieu- en dierenzorg, groeit sinds enkele jaren zodat het aanbod studentenkamers wordt uitgebreid. Het Kerelsplein vormt een trefpunt voor jongeren. Op TRAX is er een ruimte voor creatieve evenementen.
De stad telt eveneens een groot aantal muziekverenigingen, onder andere de Koninklijke Stadsharmonie Roeselare, de Koninklijke Harmonie "Het Gildemuziek", Roeselare en Vox Musica, een jeugdkoor dat zo'n honderd leden telt.
Ook is er een amateurtoneelgezelschap, het Spiegeltheater.
Diensten.
Roeselare heeft reeds lange tijd twee middelgrote ziekenhuizen, elk met hun eigen sterktes en specialisaties, namelijk het Stedelijk Ziekenhuis (openbaar bestuur) en het Heilig-Hart Ziekenhuis (privaat bestuur). Deze laatste instelling is rond de millenniumwisseling gefusioneerd met het Menense ziekenhuis en plant een nieuwbouw nabij de A17/E403-autosnelweg. Het Stedelijk Ziekenhuis en het Heilig-Hart Ziekenhuis zijn sinds begin 2015 gefusioneerd tot AZ Delta.
In Roeselare wordt het infoblad "RSL" verspreid dat het stadsbeleid toelicht. Er is ook het blad "Uit" dat vermeldt welke sociaal-culturele activiteiten in een bepaalde periode plaatsvinden.
Geschiedenis.
Roeselare is sinds lange tijd een CVP/CD&V-bastion. In de periode 1995-2006 maakte de VLD deel uit van de coalitie. Na de verkiezingen van 8 oktober 2006 ontstond een akkoord tussen CD&V en sp.a+VlaamsProgressieven om een coalitie te vormen die vanaf 2007 Roeselare bestuurde.
In 2005 was er het afscheid van burgemeester Daniël Denys (CD&V) die werd opgevolgd door een partijgenoot, Luc Martens (CD&V), die na de verkiezingen van 2012 burgemeester bleef. In 2016 werd die laatste vervangen door partijgenoot Kris Declercq.
Resultaten gemeenteraadsverkiezingen sinds 1976.
De rode cijfers naast de gegevens duiden aan onder welke naam de partijen telkens bij een verkiezing opkwamen.
De zetels van de gevormde meerderheid staan vetjes afgedrukt (*)1988: DENIIS 2000: VISIE 2006: Partij WIJ
