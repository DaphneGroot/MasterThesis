Vingerhelmbloem.
De vingerhelmbloem ("Corydalis solida"), voorheen ook wel "vastwortelige helmbloem", is een plant uit de papaverfamilie ("Papaveraceae"). De plant is ook wel bekend onder namen als "vogeltje-op-de-kruk" en "voorjaarshelmbloem". De soort is nauw verwant aan de holwortel ("Corydalis cava" synoniem "Corydalis bulbosa"). De vingerhelmbloem is van deze soort te onderscheiden door de handvormig ingesneden schutblaadjes van de bloemen. De naam is een verwijzing naar deze schutblaadjes. Bij de holwortel zijn deze blaadjes gaafrandig.
De vingerhelmbloem bloeit van maart tot april. De vrucht is een op een peul gelijkende doosvrucht. Als de twee kleppen er van openspringen worden de zaadjes weggeslingerd. Mieren verspreidende de zaden die van mierenbroodjes zijn voorzien. De plant komt van nature voor in de zuidelijk helft van Nederland. In de kust- en kleigebieden is ze te beschouwen als stinsenplant.
Plantengemeenschap.
De vingerhelmbloem is een kensoort voor het abelen-iepenbos ("Violo odoratae-Ulmetum").
