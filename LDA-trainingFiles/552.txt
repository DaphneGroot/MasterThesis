	Jongetje blijkt niet in brand gestoken
	Van onze verslaggeefster
AMSTERDAM
De Arnhemse politie heeft de afgelopen dagen vergeefs gezocht naar twee jongens die donderdagmiddag in Dieren een negenjarig jongetje in brand zouden hebben gestoken. Maandag bleek dat het slachtoffer en zijn vriendje het verhaal hebben verzonnen.
De twee jongens hadden een hut gebouwd, waarin ze met vuur speelden. Een van hen hield een lucifer bij een fles verfverdunner, die hij in de buurt had gevonden. Er ontstond een steekvlam, waardoor zijn vriendje vlam vatte. Het slachtoffer liep daarbij tweedegraads verbrandingen op aan zijn handen en in zijn gezicht.
Volgens de politie durfden de jongens thuis de waarheid niet te vertellen, omdat ze niet met vuur mogen spelen. Het slachtoffer kreeg echter gewetenswroeging en biechtte het verhaal aan zijn moeder op. Die heeft de politie op de hoogte gesteld.
Volgens woordvoerder J. Koehorst van de Arnhemse politie is de kans groot dat de twee jongens van school worden weggepest. 'Klasgenootjes en vrienden hadden de slachtoffers zo'n grote heldenrol toegedicht, dat ze nu van een ontzettend hoog voetstuk vallen. We moeten voorkomen dat de situatie in het dorp onleefbaar voor hen wordt.'
Om die reden gaat de politie op de scholen van de jongens uitleggen hoe zo'n leugen kan ontstaan. Een maatschappelijk werkster zal de gezinnen van de jongens de komende weken begeleiden.

