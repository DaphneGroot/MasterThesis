	Jubilaris Freek vermaakt uitstekend
	Freek de Jonge met Gemeen Goed. Muziek: Robert Jan Stips. Luxor Theater Rotterdam 18 maart. 20 t/m 25 maart: Chass Breda, 10 april t/m 17 mei: Carr Amsterdam.
Vorig jaar vierde Bram Vermeulen zijn 25-jarig jubileum. Freek de Jonge meldt in Gemeen Goed dat hij dat beter kan dan zijn oude Neerlands Hoop maatje. Dus heeft hij een bordje opgehangen met 'Hulde aan de jubilaris. 30 jaar.' Zo'n treurig slap kartonnen bordje met een kroontje, gekocht in de feestwinkel.
En is het feestvarken blij? Als twee bezoekers te laat binnenkomen, heeft hij geen standaardsneer klaar, maar ontvangt hij ze met een nederig: 'Ik ben in het stadium van mijn loopbaan gekomen dat ik iedereen kan gebruiken.' Even later heeft hij alle bescheidenheid weer laten varen: 'Ik ben te goed voor deze wereld. Maar, waar moet je heen?'
Freek de Jonge bevindt zich al een aantal jaren in de voor hem vreemde situatie dat zijn naam alleen niet meer voldoende is om de zalen te vullen. De snelheid waarmee hij jarenlang programma's uit zijn mouw liet rollen, wordt door een groeiend leger van critici meer gemakzuchtig dan geniaal genoemd.
De Jonge, die het leven steeds ernstiger neemt, heeft de slag om het jeugdige publiek gemist. Maar ook zijn oudere fans hebben te kampen met overdosisverschijnselen. De tragiek van de komiek die al dertig jaar meegaat. Of zoals hij in het openingslied over helden zingt: 'Is het dapper de ontluistering te doorstaan?'
Nu gebleken is dat de boodschap in de gebruikelijke verpakking minder aftrek vindt, is De Jonge teruggekomen bij zijn eerste liefde, de muziek. Samen met de Nits maakte hij in 1994 het ontspannen muziekprogramma Dankzij de Dijken.
Het vervolg kwam met Langzame Liedjes dat vier keer gespeeld werd aan het begin van het seizoen 1996-97. Op deze brede basis is een extra verdieping gebouwd voor Gemeen Goed, waarmee Carr vijf weken moet worden gevuld.
De zanger/cabaretier en zijn muzikanten (Stips op toetsen, Martin Bakker op snaren, Roy Bakker op drums en Hella de Jonge op viool) zorgen voor een zeer onderhoudend avondje. Hier is absoluut geen sprake van ontluistering.
Theaterhistorie wordt zeker niet geschreven, maar daar lijkt De Jonge ook niet meer op te mikken. Met Stips maakt hij fraaie 'songferences'. De rijmverhalen gaan fris samen met de muziek van Stips die vaak doet denken aan een steeplechase: snel, inhouden voor een sprong over een hekje, en dan door het water plensen.
En nu Freek zichzelf van de plicht heeft ontslagen om de ballen keihard in het doel te trappen, blijken de serieuze overpeinzingen en ontroerende liedjes er sterker uit te springen. Ook al wordt een nummer over zijn oude moeder door de gedragen intonatie net iet te pathetisch.
Onbekommerde lol is ook ruim vertegenwoordigd. Freek timmert als een enthousiaste beginneling op de drums en zingt daarbij gore liedjes. En ook de fans van Martin Gaus worden (in de pauze) bediend. Het plezier wordt benadrukt door een schier eindeloze serie toegiften.
De Jonge heeft al meerdere keren gespeeld met de gedachte om te stoppen. De verslaving blijkt echter te groot. Hij is enigszins jaloers op John Lennon, omdat niemand geliefder is dan een dode held. Maar De Jonge kan nog steeds live een zaal uitstekend vermaken, dus kom op, verder niet zeuren.
Patrick van den Hanenberg

Foto
	Freek de Jonge en band FOTO MARC MILDNER

