Aad van Toor.
Adriaan Gerard (Aad) van Toor (soms aangeduid als "Adrie") (Maassluis, 30 oktober 1942) is een Nederlands artiest bekend van The Crocksons (1955-1980) en Bassie en Adriaan (1976-heden), samen met zijn broer Bas. Sinds 2004 is hij met pensioen en woont hij in het Spaanse Benalmádena. Hij heeft in zijn leven gefungeerd als acrobaat, regisseur, tekstschrijver, acteur en zanger.
Bas en Aad produceerden vanaf 1984 de televisieseries van "Bassie en Adriaan" samen (voorheen Joop van den Ende), maar de andere werkzaamheden waren gescheiden. Aad schreef de liedjes, series en boeken en hij regisseerde en monteerde de televisieseries. Hiernaast speelde hij in de televisieserie Het geheim van de schatkaart een dubbelrol, namelijk "De Baron".
Levensloop.
Van Toor werd in de jaren 60 van de 20e eeuw bekend als acrobaat samen met zijn oudere broer Bas als "The Crocksons" door middel van een stoelenact. Ze werkten in theaters en nachtclubs in verschillende landen van Europa en Zuid-Amerika. Hiervoor werkten ze in het televisieprogramma van Rudi Carrell getiteld de "Rudi Carrell Show". Naast hun act van de Crocksons schreven ze liedjes voor andere artiesten zoals André van Duin, Sjakie Schram en Conny Vink.
Zijn grootste succes kent Van Toor daarna als acrobaat Adriaan in het duo "Bassie en Adriaan", eveneens met zijn broer Bas. Hij vertolkte deze rol vanaf 1976 tot en met 2003. Vanaf de derde televisieserie van het duo "De Diamant" krijgt Aad de regie in handen. In de periode 1980-1982 had het duo in samenwerking met Joop van den Ende een groot eigen circus: "(TROS) Circus Bassie en Adriaan". Aad had hierbij in eerste instantie de artistieke leiding.
Vanaf 1984 produceert Aad, samen met Bas, de Bassie en Adriaan televisieserie zelf, in plaats van Joop van den Ende. Naast acrobaat speelde hij in 1987 ook als eerste de rol van "De Baron" in de televisieserie Het Geheim van de Schatkaart. Een rol die in latere series gespeeld zou worden door Paul van Gorcum.
In 1997 werd hij samen met zijn broer benoemd tot Ridder in de Orde van Oranje-Nassau.
In 2003 werd bij Aad van Toor een ernstige vorm van kanker aan de speekselklieren ontdekt. Hierdoor konden zowel de afscheidstournee als de grote afscheidsvoorstellingen van Bassie en Adriaan, die gepland stonden voor januari 2004, niet doorgaan. Na een zware operatie en dertig bestralingen recupereerde Van Toor en kon hij op de oudejaarsdag van 2003 "De Bassie en Adriaan 24 uurs-marathon" op Nickelodeon presenteren, ter afsluiting van zijn carrière als acrobaat Adriaan.
De laatste jaren doet Aad van Toor het rustig aan. In oktober en november 2004 maakte hij met zijn vrouw een reis door Amerika. Hierbij bezocht hij de plekken waarmee hij voor de televisieserie van "Bassie en Adriaan" in 1993 geweest is.
In 2009 verscheen hij als gastrol in de film "Sinterklaas en de Verdwenen Pakjesboot". De opnames werden gemaakt in in de Spaanse stad Valencia in de eerste week van juni 2009. Van Toor droeg hier echter niet zijn blauwe kostuum.
In 2015 verscheen tot slot de bioscoopfilm "Keet & Koen en de Speurtocht naar Bassie & Adriaan". Aad van Toor speelde naast "Adriaan" in deze film ook wederom "de Baron". Hoewel het in de media als afscheid wordt getypeerd, verschijnen de broers nog incidenteel als duo voor speciale gelegenheden.
Hiernaast is Aad van Toor al een aantal jaar bezig met een autobiografisch boek. Dat boek komt in 2017 uit: "Moe, ik kan een salto!"
Privé.
Van Toor trouwde voor het eerst in de jaren zestig en kreeg met zijn vrouw twee zonen. In 1985 richtte Aad samen met zijn tweede vrouw (Ina) een eigen bedrijf op, Adrina Produkties. Daaronder vallen ook het dochterbedrijf A&D Graphics en Inadri (voorheen Adrina producties). A&D Graphics verzorgde jarenlang de video-, cd- en dvd-inlays van zowel Bassie en Adriaan als andere televisieprogramma's zoals Ernst, Bobbie en de rest, Tita Tovenaar en Peppi en Kokki. Adrina maakte onder meer bureaubladen (voor op de computer) en de officiële website van het duo.
Van Toor heeft naast Bas nog een halfzus en een halfbroer. De laatste, Aart de Heer, was in de televisieserie en Circus Bassie en Adriaan te zien als goochelaar en spreekstalmeester André du Lord.
