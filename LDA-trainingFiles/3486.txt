	Oorlog tussen de bots
	WIE BEGIN januari 1993 over het world wide web surfte, had niet veel meer dan een halve dag nodig om alle pagina's te bekijken. Ruim vier jaar na de big bang van het www is het informatielandschap zover uitgedijd dat we het niet meer alleen afkunnen in cyberspace. Zoekmachines als Alta Vista of Yahoo assisteren bij het opsporen van websites. Cancelbots kunnen spam, de digitale variant van ongewenst reclamedrukwerk, in nieuwsgroepen automatisch herkennen en vernietigen. Steeds vaker geven bots ook persoonlijke adviezen over films, cd's, Internetsites of restaurants die niet mogen worden gemist. En terwijl vroeger alle functies van de tekstverwerker op een klein stukje karton pasten, helpen nu springerige puppies bij het vinden van de juiste commando's in het tekstverwerkingsprogramma Word.
In Bots, the Origin of New Species beschrijft Andrew Leonard - die onder meer voor het Amerikaanse blad Wired schrijft - de ontwikkeling van deze digitale assistenten. Al sinds de jaren zestig bestaan er kleine hulpprogramma's die uit zichzelf systeembeheertaken uitvoeren, informatie geven of computergebruikers onderhouden met een simpel praatje. In 1966 zag een van de eerste en meest beroemde bots het levenslicht: Eliza, vernoemd naar de hoofdpersoon uit Pygmalion en de op dat boek gebaseerde musical My Fair Lady. Eliza kon getypte conversaties voeren met menselijke gesprekspartners.
Veel verder dan het omdraaien van ingetypte zinnen reikte haar taalvaardigheid niet. 'Ik voel me als een idioot', leverde als antwoord op: 'Waarom voel je je als een idioot?' Toch was de euforie over deze eerste digitale dame groot. De specialist in kunstmatige intelligentie Herbert Simon riep in 1965 nog dat binnen twintig jaar een machine elke menselijke taak zou kunnen overnemen.
In de tijd van de Koude Oorlog had vooral het Amerikaanse ministerie van Defensie daar wel oren naar. Er stroomden in die jaren miljoenen dollars van het Pentagon naar de wetenschappelijke laboratoria, waar hard werd gesleuteld aan bots met een bovenmenselijke intelligentie. Maar de nazaten van Eliza bleken nauwelijks intelligenter dan de stammoeder van deze chatterbots. Een voor mensen doodnormale zaak als ironie bleef voor een computer onbegrijpelijk en ook hadden Eliza's achterkleinkinderen nog steeds moeite met het bepalen van de context van een gesprek.
Een grote omwenteling in de kunstmatige intelligentie en ook in de stamboom van de bots werd Julia. Julia woonde in de TinyMUD, een virtuele ruimte op het Internet. Ook Julia kon met de menselijke bezoekers een eenvoudig gesprek voeren over alledaagse zaken. Maar haar belangrijkste functie was het beantwoorden van vragen over de TinyMUD. Julia kon de weg wijzen en vertellen wie in welke ruimte kon worden gevonden. Julia was niet ontworpen om de menselijke intelligentie zo goed mogelijk na te bootsen, maar om speciale diensten te verlenen. Toch is het juist het menselijke aspect dat Julia tot een succes maakte.
Softwarebedrijven als Microsoft zien in deze ontwikkeling de interface van de toekomst, een manier om met computers om te gaan. Dat begon met het intikken van commando's (copy a:), waarna Windows het oploste met icoontjes die je kon aanklikken. De sociale interface zou de volgende kunnen zijn. Op mensen lijkende figuren zouden het gat tussen de computer en de leek moeten verkleinen.
Leonard werpt zich in zijn boek op als de 'Darwin van cyberspace'. Bots, redeneert hij, hebben zich de laatste decennia ontwikkeld op een manier die sterk doet denken aan de evolutieleer, waarin de survival of the fittest centraal staat. Bots zijn niet altijd barmhartige Samaritanen die hulp bieden aan vastgelopen digibeten, maar keren zich ook regelmatig tegen computergebruikers. Spambots struinen het Internet af, op zoek naar e-mailadressen voor 'make-money- fast-mailtjes'. Andere bots proberen de websites van concurrerende bedrijven plat te leggen of worden gebruikt om de ontmoetingsplaatsen van politieke of culturele tegenstanders ontoegankelijk te maken. Het gevolg is een ware 'botwedloop' tussen de beveiligingsbots van systeembeheerders en de aanvalsbots van hackers. In deze battle for life kunnen alleen de slimste bots overleven.
Alhoewel Leonards evolutiemetafoor een interessante blik op de ontwikkeling van de bots geeft, is het jammer dat de nadruk in het boek daardoor te veel op de overlevingsstrijd tussen de verschillende aanvals- en verdedigingsbots komt te liggen. Net als in natuurfilms op televisie, is er relatief veel aandacht voor de bloeddorstige roofdieren onder de bots. De nuttige, maar minder imponerende bots, zeg maar de lieveheersbeestjes van cyberspace, krijgen in Leonards documentaire niet de aandacht die ze verdienen. En dat terwijl op dit moment de introductie van vriendelijke en behulpzame bots, die door het geven van persoonlijke informatie het on-lineleven moeten vergemakkelijken, een van de belangrijkste ontwikkelingen in de computerindustrie is.
Leonards benadering kent nog een nadeel. Zijn evolutie gedijt het best in het ecologische systeem van de gift-economie, waarin programmeurs voortdurend tips en stukjes programmacode uitwisselen. Deze wat nostalgische visie op Internet is echter niet het milieu waarin de nieuwste generatie bots het levenslicht ziet. Het Internet wordt steeds meer een plaats waar de investeringen van het bedrijfsleven de ontwikkelingen bepalen. De nieuwste bots worden niet op goed geluk losgelaten in cyberspace, maar ontwikkeld met behulp van reageerbuisbevruchting en genetische manipulatie in de laboratoria van grote softwarebedrijven. En zoals genetische manipulatie de biologische evolutie voor een groot gedeelte heeft ingehaald, is ook Leonards digitale evolutie voor een groot gedeelte achterhaald.
Martijn de Waal
Andrew Leonard, Bots, The Origin of New Species,
Hard Wired; ÂŸ 52.95,
ISBN 1 888869 05 4.

Foto
	De paperclip uit Microsoft Word.

