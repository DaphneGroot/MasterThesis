Gaziantep (stad).
Gaziantep of Antep is een stad in het zuidoosten van Turkije.
Het is de hoofdstad van de gelijknamige provincie Gaziantep. De stad ligt in het zuiden van het land, ten oosten van Adana en ten noordoosten van Iskenderun (voorheen "Alexandrette"), niet ver van de Eufraat en de grens met Syrië. De afstand tot de Middellandse Zee is ongeveer 120 kilometer. In 2000 had de stad 853.513 inwoners, dat inmiddels naar 1.465.019 is gestegen, waarmee Gaziantep de op vijf na grootste stad van Turkije is.
Herkomst van de naam.
De naam Gaziantep is opgebouwd uit twee delen: "Gazi", dat 'strijder' betekent, en "Antep", dat is afgeleid van het Arabische "ayin tayyib", dat 'goede bron' betekent. In de samenstelling betekent de naam 'onverwoestbare bron'. Het voorvoegsel "Gazi" is pas in 1920 aan de naam toegevoegd, het jaar van de onafhankelijkheidsoorlog van Turkije, vandaar dat velen de stad nog kortweg Antep noemen. Andere namen voor de stad zijn Ayintap (Turks) of Aintap (Arabisch).
Beknopte geschiedenis van Gaziantep.
Gaziantep is een van de oudste steden van Hittitische oorsprong. De stad maakte onder meer deel uit van het Koninkrijk Armenië, het Hittietenrijk, het Perzische Rijk, het Romeinse Rijk, het Byzantijnse Rijk en het Ottomaanse Rijk.
Economie.
Gaziantep is naast universiteitsstad een zeer belangrijke industriestad. De stad heeft de afgelopen jaren een aanmerkelijke bevolkingsgroei gekend. De agrarische sector heeft daarbij een grote rol gespeeld. In Gaziantep worden veel pistachenootjes ("antep fıstığı") en andere soorten noten gecultiveerd, die onder meer naar Nederland worden geëxporteerd. Gaziantep is één van de grootste producenten van pistachenoten in het land, terwijl Turkije wereldwijd na Iran en de Verenigde Staten de derde pistacheproducent is. Ook zijn er veel olijfboomgaarden en wijngaarden rond de stad en is de textielproductie er zeer groot. Gaziantep is ook de grootste stad waar de paprikapuree gemaakt wordt die in Turkije "salca" wordt genoemd en de kruiden die "toz biber" worden genoemd.
Openbaar vervoer.
De stad is goed bereikbaar per stadsbus en tram, ook rijden er grotere bussen vanuit Antep naar Adana, Istanboel, Ankara en andere grote steden. Daarnaast is het ook mogelijk om met de trein van Istanboel naar Antep of andersom te reizen. Sinds mei 2000 is er ook een vliegveld geopend in de naburige stad Oguzeli, Sazgin International Airport.
Keuken van Gaziantep.
Paprikapuree (salca) is heel bekend in Turkije en wordt ook in Antep in de meeste gerechten gebruikt.
De diversiteit in de gerechten hebben ze te danken aan het feit dat er in verloop van tijd veel culturen zich in de stad gevestigd hebben.
Partnersteden.
Nijmeegs burgemeester Bruls over de gespannen stedenband met Gaziantep in maart 2017.
In november 2006 werd door de burgemeesters van Gaziantep en Nijmegen het verdrag getekend dat de stedenband tussen de beide steden bevestigt. In maart 2017 kwam de stedenband tussen Nijmegen en Gaziantep onder druk te staan naar aanleiding van de zogeheten "Turkijerel", een diplomatiek conflict tussen Turkije en Nederland over de campagne die ministers van de regering-Erdogan wilden voeren voor een voorstem in het Turks referendum over grondwetswijzigingen 2017. De gemeente Gaziantep heeft alle borden die verwijzen naar Nijmegen (op de Nijmegen-Boulevard in Gaziantep) laten verwijderen. Burgemeester Bruls vroeg om duidelijkheid over de toekomst van de stedenband; wat betreft het Nijmeegse gemeentebestuur blijft de naam van het Gaziantepplein in Nijmegen ongewijzigd.
