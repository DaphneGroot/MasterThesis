	Vijf doden op snelweg bij Stroe door spookrijder
	ANP
STROE
Op de snelweg A1 (Apeldoorn - Amersfoort) ter hoogte van Stroe zijn donderdagavond even na elf uur vijf personen om het leven gekomen bij een aanrijding in dichte mist. Twee mensen zijn zwaargewond naar het ziekenhuis gebracht. Of het om mannen of vrouwen gaat, kon de politie nog niet zeggen. De aanrijding is veroorzaakt door een spookrijder. Deze man behoort tot de doden.
Hij reed in een busje bij de afslag Stroe de A1 op in de richting Apeldoorn. Volgens de politie is dat ter plaatse eigenlijk onmogelijk. De spookrijder reed frontaal tegen een personenauto waarin zes personenzaten. Vier inzittenden waren op slag dood. Twee anderen raakten zwaargewond.
De politie kent de identiteit van de slachtoffers nog niet. Het ziet ernaar uit, zegt de politiewoordvoerder, dat het om een groep jongeren gaat die van wintersportvakantie terugkwam. Op de hele Veluwe kwamen donderdagnacht mistflarden voor.
Waarschijnlijk hing er een dikke mistflard op het moment van het ongeval. De A1 werd ter hoogte van Stroe afgesloten voor alle verkeer.


