	RAYMOND QUENEAU'S PROEVE VAN ONZEKERE INDIVIDUALITEIT Taal als rekenkunde
	W IE IN Journeaux 1914-1965, de zojuist verschenen dagboeken van Raymond Queneau (1903-1976), op zoek gaat naar de diepste zielenroerselen van de schrijver, komt van een koude kermis thuis. Zelfs over de geboorte van zijn zoon Jean-Marie treft de lezer geen enkele ontboezeming aan. Zijn huwelijk blijft onvermeld. Dat zijn moeder is overleden, blijkt pas als zij terugkomt in een droom.
Wie achter de decors kijkt, ontmoet echter een man die warmliep voor zo ongeveer elke wetenschap, elke geestelijke discipline, en tussen de bedrijven door voor heel wat vrouwen. Voor dat laatste moet de lezer speuren naar wat zich achter de woorden bevindt. Niet zomaar noteerde Queneau ergens dat de taal vooral dient om de dingen te verbergen. Voor de rest maakte hij zich geen illusies over het instrument waarvan hij zich vele jaren lang met zoveel vertoon van macht bediende. Misschien wel omdat hij niet in de taal geloofde, schreef hij vaak met mathematische precisie, volgens rekenkundige formules.
Die krankjoreme, artificile constructies beschouwde hij als het ware realisme. De menselijke communicatie verloopt nu eenmaal moeizaam. Hij laat zijn lezers in de grote muil van de zinloosheid staren, waardoor ze van de weeromstuit moeten schaterlachen. Hij trakteert ze op een koude kermis (Stijloefeningen), maar daar is het prettiger toeven dan op een tropisch eiland.
Ook de dagboeken die Queneau 51 jaar lang - tussen 1914 en 1965 - bijhield, verschaffen de lezer een gevoel van euforie, een milde waanzin. Het leven volgens Queneau heeft weliswaar veel weg van een barre winter, maar dat laat de lezer Siberisch. Hij is scherp, hardvochtig, speels en zelfs in zijn meest rudimentaire aantekeningen nog meeslepend. Hij neigt tot depressiviteit en pessimisme, maar met zijn dolle verbeelding toont hij eigenlijk groot optimisme, kortom levenskracht.
Hij noteerde, met tussenpozen, zijn bezigheden en ontmoetingen, zijn lectuur, tekortkomingen, verdiensten en plannen. Zo ongeveer alles wat een mens kan bedenken, bracht hij in kaart. Hij classificeerde, definieerde, ontleedde, interpreteerde. Hij geloofde dan wel niet in de taal, toch voer hij op haar kompas. En en passant leidde die odyssee naar de (niet bestaande of onvindbare) zin van het leven hem voortdurend naar het leven zelf, ook als hij dat lijkt weg te snijden met het lemmet van zijn woorden.
Raymond Queneau is net 11 geworden als hij zijn eerste schrift koopt en zijn dagboek begint, op 15 april 1914. In dat eerste schrift openbaart hij zich vooral als een vroom jongetje dat ijverig noteert dat hij ter kerke is gegaan en de heilige communie heeft ontvangen. Over wat hij daarbij ervaart, schrijft hij niets. De onzichtbare God interesseert hem wellicht toch minder dan de troepen die aankomen in de haven van zijn geboorteplaats Le Havre. Hij noemt de eenheden, beschrijft de kleurige uniformen en verbaast zich over de kleurlingen die het weinig mondaine Le Havre plotseling een nieuw aanzien geven.
De naderende wereldoorlog heeft dan al iets feestelijks voor hem. Later zal hij de oorlog slechts om n ding vervloeken: de vijandelijkheden maken de aankoop van de zo vurig begeerde Duitse edities van Griekse auteurs onmogelijk. Even egocentrisch is aan het einde van de Eerste Wereldoorlog zijn verzuchting dat hij het enthousiasme van de mensen ongelooflijk vindt. Zelf vindt hij de wapenstilstand ruwweg 'stinkend vervelend'; het gewone leven is immers saai als de hel.
Het studeren gaat hem makkelijk af, hij wint tal van prijzen. Hij heeft tijd genoeg voor een reeks van hobby's, waaraan de verzamelde goden op de Olympus een dagtaak zouden hebben. De jonge Queneau maakt, vaak alleen, lange botanische wandelingen. Hij doet tal van scheikundige proeven. Zo onderzoekt hij de groei van schimmels op brood, citroen en rabarberjam. Hij houdt de stand van de planeten nauwgezet in de gaten en is nog maar net 13 als hij zijn eerste laboratorium installeert. Ook legt hij toegewijd geologische en paleontologische collecties aan. Hij verzamelt fossielen, schaaldieren en schelpen, zeldzame insecten en planten.
Queneau moddert wat rond in de egyptologie, maakt een overzicht van de werken van Aristoteles, volgt een cursus over watervliegtuigen, is genteresseerd in de politiek, stelt een lijst op van 'tot nu toe gemaakte reizen' en bepaalt de totaal afgelegde afstand op zo'n tienduizend kilometer. Hij bezoekt de bioscoop (Duitse films), speelt Hndel en Lully op de piano, probeert zijn achterstand in de wereldliteratuur weg te werken, en woont voor de verandering een protestantse dienst bij ('oninteressant'). Interessanter vindt hij de fabrieken in de omgeving.
Hij is nog geen 15 als hij besluit dat een deugdelijke Franse literatuurgeschiedenis feitelijk ontbreekt. 'Een Baudelaire, een Gourmont, een Bloy' zou daarin misschien kunnen voorzien. In februari 1918 koopt hij een bijbel. Tot grote ontsteltenis van zijn ouders meldt hij een jaar later, na het heilige boek te hebben gelezen, dat hij niet meer in God gelooft. De lectuur van Nietzsche leert hem dat spijt en wroeging nutteloos zijn, evenals pedagogie en communicatie. Vrijmoedig geeft hij cijfers aan een paar honderd groten der aarde, schrijvers, denkers, kunstenaars en staatsmannen. Stendhal, Nietzsche, Aeschylos, Picasso en Goethe hebben volgens hem grote, onderscheidende talenten, Hugo, Jezus Christus, Arp en vele anderen zijn de kleinen van geest.
Intussen lijdt hij met enige regelmaat onder zijn middelmatigheid. Na het behalen van zijn bac, in 1920, schrijft hij zich in in Parijs, waar hij aanvankelijk filosofie gaat studeren. Dan al heeft hij geconstateerd dat het oneindige niet bestaat en dat er dus geen plaats is voor God. De mens beschouwt hij in de aanhef van het tweede deel, 'Het dagboek van een arme jongeman', als een 'speelbal van onbekende, blinde en wisselende krachten'. Al eeuwenlang zoekt de mens in alle richtingen de zin van het leven - volgens de 17-jarige Queneau tevergeefs.
Hoe zijn dagboeken zich verder ook ontwikkelen, hij houdt altijd iets van dit vroegwijze, avontuurlijke en nieuwsgierige jongetje. De wereld van Queneau heeft onveranderlijk iets van een zandbak waarin hij met steeds nieuwe vormpjes taartjes bakt. De domheid van de mensen doet hem steeds weer in woede ontsteken, maar zelf blinkt hij ondanks al zijn neigingen tot universaliteit ook niet in alles uit. Ter illustratie van die opmerkelijke constatering noteert hij in 1923 alle kunsten die hij niet meester is. Het is een van de vele lijsten die hij opneemt. Zaken en disciplines die hij niet beheerst, zijn onder meer de schilderkunst, sport, de vrouwenliefde, sentimentaliteit, handelszin, landbouw, visvangst, de jacht, zwemmen, dansen en fietsen.
De lijst is, hoe kan het anders, een vette knipoog. Welke grote geest wil immers uitblinken in sport, sentimentaliteit of nederigheid? Queneau is veel gecompliceerder dan hij het hier doet voorkomen. Later zal hij meer dan eens dromen dat hij tegen Jack Dempsey in de ring staat. Over nederigheid gesproken.
In de jaren twintig begint hij die nachtelijke dromen vast te leggen, later ook met uitgebreide uitleg. Veel van die interpretaties zijn vermakelijk en interessant. Zijn neiging tot voyeurisme en exhibitionisme, zijn verlangen naar sodomie en polygamie, zijn dubbelzinnige verhouding tot sado-masochisme, zijn interesse in het homoseksuele, zijn angst voor castratie en de preoccupatie met scatologische scnes - alles doet hij haarfijn en schaamteloos uit de doeken. Alsof hij een psychoanalytisch handboek schrijft, met zichzelf in de rol van alle patinten. Dat die dromen hem reveleren dat hij bij meisjes onder de rokken wil kijken, is niet zo verbazingwekkend. Evenmin als een uitspraak in een van de dromen: 'Ik ben God.' Dat zijn we allemaal wel eens.
Echt interessant zijn de dromen waarin hij vormen van censuur opmerkt. Regelmatig terugkerend thema is een ontmoeting met mensen die hij om de een of andere reden niet wil herkennen. Bijvoorbeeld de eigenares van de boekwinkel waar hij regelmatig blootplaatjes zat te bekijken. Aangrijpend is de droom waarin hij verdriet veinst om de dood van zijn grootmoeder, als hij lopend in de begrafenisstoet langs het huis van zijn ouders komt.
De jaren twintig zijn jaren van studie en eenzaamheid, met schaarse vrienden en nog minder ontmoetingen met vrouwen. Op een van de monotone zondagen thuis bij zijn ouders, schrijft hij het gedicht 'Zondag'. Hij is 24 jaar oud.
Zondag is een varken
 Zondag is een ding dat gaapt
en braakt
 en dat zich vetmest
en naar de mis gaat
en de reet van de juten likt.

Tussen talrijke depressies door leest hij jaarlijks honderden boeken, waarvan lijsten in de dagboeken zijn opgenomen (in totaal 7579 titels). Een ronduit indrukwekkende verzameling werken uit de meest uiteenlopende disciplines en van de meest uiteenlopende auteurs. Simenon en Sofokles, De Saussure, Stendhal en Sartre, boeken over symbolisme, schaken, Stalin en stalinorgels, schilderkunst en seksuele driften. Zijn leeshonger is onstilbaar, hij schuwt het transcedente evenmin als de deeltjes in de atomen. Einstein is een van zijn helden. In een droom identificeert hij zich met de geleerde, die ook geen koffie drinkt en net als hij in astronomie is genteresseerd.
Op 28 juli 1928 treedt hij in het huwelijk met Janine Kahn, zuster van Simone Kahn die met Andr Breton was getrouwd. Breton is de eerste van een reeks literaire en kunstenaarsvrienden die zijn leven de kosmopolitische wending geven, waarnaar het jongetje uit Le Havre altijd had verlangd. Met Breton, de paus van het surrealisme, heeft Queneau na de jaren van vriendschap bijna steeds een moeizame verhouding.
Het literaire succes komt in de jaren dertig. Aarzelend, want zijn bijzondere schrijftrant, met de nadruk op spreek
taal en de bijzondere structuren, wekt bevreemding. Niemand verbindt het hogere en het lagere zo gemakkelijk als hij, subliem maar onnavolgbaar. Als de Tweede Wereldoorlog nadert, wordt hij zich bewust van dit probleem. Het moeten winnen van een literaire prijs neemt de vorm aan van een obsessie. In nauwelijks acht jaar publiceert hij zeven romans en nog heeft hij de wereld niet veroverd.
In 1939, vlak voor de algehele mobilisatie, begint Queneau zijn 'Oorlogsdagboek'. De oorlog, door hem al enige jaren voorzien en zelfs al in een roman verwerkt, betekent een heel nieuw leven. Als soldaat tweede klas op een slaapzaal met twintig mannen kan hij niet langer alleen 'Luft von anderen Planeten' ademen. Integendeel, de winden en boeren vliegen hem om de oren. De mannen zijn varkens, ongeciviliseerde beesten. Hij vraagt zich af wat de Duitsers in godsnaam bezielt zo'n land te willen veroveren. Hij stuit kortom op het 'gewone leven', aanvankelijk gehaat, maar hem toch steeds aantrekkelijker toeschijnend.
De eenvoudige discipline van het leger brengt ook rust. Hij gaat weer naar de mis en leest zijn missaal. Voor het eerst ziet hij niet slechts de stand van de sterren, maar vooral hun formidabele schittering. Nooit is hij zozeer verliefd geweest op Janine als nu. Als hij tijdens verlofdagen met haar vrijt, constateert hij tot zijn verbijstering dat het op een 'kuise wijze' gebeurt, zonder de noodzaak van obscene voorstellingen in zijn hoofd. Hij houdt van de natuurlijkheid van haar brieven. Trots noteert hij de eerste treffende uitspraken van zijn zoon Jean-Marie, zoals: 'Gun me de tijd om te aarzelen.'
Natuurlijk merkt hij ook veranderingen in zichzelf op. Zijn dagboek, stelt hij, moet vanaf nu niet zozeer een bewijs zijn van zijn perfectie als wel een getuigenis van zijn openhartigheid. Geen kunstwerk, maar 'een proeve van zijn middelmatige, wisselende en onzekere individualiteit'.
Maar als de oorlog verloren is, is het met de godsvrucht weer snel gedaan. Hij definieert God dan als 'de niet bestaande die het beste in staat is gebleken over zich te laten spreken'. Tijdens de oorlog geeft hij les zonder dat de kinderen hem ook maar enigszins interesseren.
De naoorlogse tijd tot 1965, wanneer het dagboek abrupt eindigt, vormt de periode van zijn roem. Eerst ook van nieuwe verliefdheden die geen consequenties hebben voor zijn huwelijk met Janine. Zodra dat duidelijk is, verdwijnt de romantiek uit het dagboek, waarin nog slechts summier aantekening wordt gehouden van activiteiten, reizen, ontmoetingen en gesprekken. Queneau is een publieke figuur geworden, maar verbaast zich erover dat hij van alle roddels altijd het laatste op de hoogte is. Niettemin toont hij zich de meester van de door hem verfoeide De Goncourts in de weergave van het literaire leven. Zelden liefdevol, vaak vilein en meedogenloos, altijd geestig, met een bijzonder oog voor gruwelijke, alles verhelderende details. Talrijk zijn de anekdoten die hij opneemt over Picasso, Bu¤uel, Duras, Gide, Sartre, De Beauvoir, de kunstenaars van Montparnasse. Simone de Beauvoir over haar Sartre: 'Voor hem zijn die vrouwengeschiedenissen als het roken van een sigaret. Ik sta hem dat toe, als het roken van een sigaret.'
Als lezer voor uitgeverij Gallimard en lid van het comit voor de Prix Goncourt ontmoet en beoordeelt hij alle schrijvers van zijn tijd. Maar interessanter dan de verhalen over de Parijse beau monde is de voortdurende stroom van invallen en inzichten die hij noteert. Titels voor nog te schrijven romans ('Le Saint des seins'), bizarre paradoxen waar hij zo verzot op is, scholen die hij wil oprichten (het hiroshimisme), woordspelletjes en grappen, krankzinnige gesprekken die hij op straat en in de metro hoort. In die notities toont hij zijn ware ik, goochelaar en tovenaar, encyclopedist en jongetje op een koude kermis.
Michel Leiris zei eens, naar aanleiding van Queneau's sonnetten: 'Je bent op het hoogtepunt aangekomen van de ambiguteit tussen het burleske en het sublieme.' Daar was hij trots op. Niet voor niets zag hij in dromen op de wc-deuren van sjieke restaurants 'laboratorium' staan. Goud maak je immers van modder en stront.
Henk Prpper
Raymond Queneau: Journaux 1914-1965.
dition tablie, prsente et annote par Anne Isabelle Queneau.
ditions Gallimard, import Nilsson & Lamm; 1240 pagina's;  97,50.
ISBN 2 07 073129 4.

