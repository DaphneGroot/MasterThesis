	Rechtbank wijst pensioenclaim ex-echtgenotes af
	Van onze verslaggeefster
DEN HAAG
De rechtbank in Den Haag wijst een claim af van een groep vrouwen op een deel van de pensioenuitkering van hun ex-echtgenoten. De vrouwen eisen, gesteund door het Clara Wichmann Instituut in Amsterdam, de helft van het ouderdomspensioen van hun ex-echtgenoot op.
De rechtbank oordeelt dat de Wet Pensioenverevening bij Echtscheiding partners voldoende rechten biedt. Deze wet maakt onderscheid tussen scheidingen die voor of na 1981 werden uitgesproken. Als de scheiding na 1981 plaatsvond, krijgen de partners ieder de helft van het ouderdomspensioen indien ze in gemeenschap van goederen waren getrouwd. Werd de scheiding uitgesproken voor 1981, dan krijgen vrouwen eenkwart van het pensioen op voorwaarde dat ze ten minste achttien jaar waren gehuwd en er tijdens het huwelijk een minderjarig kind is geweest.
De vrouwen willen dat ook in de 'vroege' scheidingen het pensioen gelijk wordt verdeeld. Ze beroepen zich op VN-verdragen inzake burger- en politieke rechten en het vrouwenverdrag. In deze verdragen wordt discriminatie van vrouwen verboden.
De rechtbank vindt dat de eis in dit geval de rechtszekerheid van de mannen te veel aantast.

