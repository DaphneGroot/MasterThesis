Atzo Nicolaï.
Atzo Nicolaï (Delft, 22 februari 1960) is een Nederlands manager en een voormalig politicus. Hij is lid van de Volkspartij voor Vrijheid en Democratie (VVD).
Biografie.
Na het behalen van het diploma gymnasium-B aan het Montessori Lyceum te Rotterdam (1980), studeerde hij staats- en bestuursrecht en politicologie aan de Vrije Universiteit te Amsterdam (in beide doctoraal examen 1987).
Van 1987 tot 1990 was hij werkzaam bij het Ministerie van Welzijn, Volksgezondheid en Cultuur als stafmedewerker en hoofd stafbureau Kunsten. Vervolgens was hij algemeen secretaris van de Raad voor de Kunst en daarna van de Raad voor Cultuur. In 1997/1998 was hij ook parttime projectleider 'Uitgangspunten OCenW' voor het Ministerie van Onderwijs, Cultuur en Wetenschap.
Hij werd in 1998 voor de VVD lid van de Tweede Kamer der Staten-Generaal. Nicolaï was onder meer lid van het bestuur van de Boekmanstichting en lid van het Rushdie Comité.
Nicolaï werd in 2002 herkozen, maar werd na de kabinetsformatie staatssecretaris voor Europese Zaken (op het ministerie voor Buitenlandse Zaken) in het kabinet-Balkenende I. In 2003 werd hij eveneens herkozen als Kamerlid, maar na de kabinetsformatie kwam hij op dezelfde post terug in het in het kabinet-Balkenende II. Als staatssecretaris was Nicolai onder andere betrokkenen bij het referendum over de Europese Grondwet. In het kabinet-Balkenende III werd hij in 2006 minister voor Koninkrijksrelaties, als opvolger van Alexander Pechtold, die bij de val van Balkenende II was afgetreden.
Van 2006 tot 2010 was hij in de Tweede Kamer VVD-woordvoerder voor cultuur, kinderopvang, arbeid en zorg, luchtvaart en fraudebestrijding in de sociale zekerheid in de Tweede Kamer. Vanaf 2010 was hij buitenland-woordvoerder van zijn fractie en hield hij zich onder meer bezig met internationale militaire missies.
Met ingang van 1 juni 2011 is Nicolaï directeur van DSM Nederland en Kamerlid af. Hij is opgevolgd door Ingrid de Caluwé.
