Drieteenmeeuw.
Drieteenmeeuwen nestelend op een gebouw in Andenes (Noorwegen)
De drieteenmeeuw ("Rissa tridactyla") is meer een oceaanvogel dan de andere meeuwen, daar hij buiten het broedseizoen meer op de open zee voorkomt dan bij de kust. Ze komt algemeen voor langs de kusten van het noordelijk halfrond. Drieteenmeeuwen voeden zich met zeedieren, vooral ongewervelden, die ze gewoonlijk vangen door zich op het water te laten vallen.
Kenmerken.
De vogel heeft een grijze rug en een ietwat donkerdere mantel. De onderzijde is overwegend wit. De driehoekige vleugelpunten zijn zwart. Hij heeft donkere poten, donkere ogen en een groenachtig gele snavel. De lichaamslengte bedraagt 40 cm.
Leefwijze.
Het voedsel bestaat uit kleine visjes, kreeftjes, garnalen, wormen en aas.
Verspreiding en leefgebied.
Deze soort broedt in IJsland, de Faeröer-eilanden, Bretagne, Normandië, Noorwegen, Noord-Rusland, Noord-Siberië, Noordoost-Amerika en Groenland aan steile rotskusten en op richels in het gebergte, in Noorwegen ook op uitstekende delen van gebouwen vlak aan zee. Hij overwintert van de Atlantische Oceaan tot aan de Kaapverdische eilanden, op de Noordzee, soms op de Oostzee en de Middellandse Zee.
