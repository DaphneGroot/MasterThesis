	PLATEN: WERELDMUZIEK
	Opzwepend eerbetoon aan Allah
Mehr & Sher Ali: Qawwali, expression de l'essentiel dsir. Buda Records 92611-2.
Het ultieme verlangen van een Pakistaanse soefi is de versmelting met de Allerhoogste, in zijn geval Allah. In tegenstelling tot fundamentalistische moslims, die hun geloof te vuur en te zwaard wensen te verbreiden, hangen de meeste gelovigen een aanzienlijk mildere vorm van hun religie aan. De mystieke richting van de islam, het soefisme, bedient zich van muziek. In de eerste plaats om die hogere staat van bewustzijn te bereiken, maar een welwillend oor bij de heidenen is daarbij natuurlijk mooi meegenomen. En met hun opzwepende zangkunst trekken de gebroeders Mehr en Sher Ali moeiteloos de aandacht.
Mehr is de voorzanger van het ensemble, in robuuste melodielijnen betuigt hij hartstochtelijk zijn liefde voor de profeet Mohammed, diens neef Ali of - de aardse genegenheid is een veel gebruikte metafoor - voor een lieftallige vrouw. Broer Sher gaat wat fijnzinniger te werk, zijn stem is lichter en daarom geknipt voor lyrische bespiegelingen en elegante muzikale versieringen. Een achtkoppig koor zingt al handenklappend uit volle borst de refreinen mee, twee harmoniumspelers en een drummer completeren het ensemble.
Qawwali is een religieuze, volkse variant van klassieke Noord-Indiase muziek. Maar een ingetogen, ritmisch vrij eerste deel ontbreekt en van een bedachtzame ontwikkeling naar de uiteindelijke climax is geen sprake. Na iedere inzet is het meteen duidelijk dat de gebroeders Ali sneller, heftiger en emotioneler willen en ze worden door hun begeleiders op hun wenken bediend.
De gretigheid waarmee qawwali-muzikanten zingen en spelen leidt tijdens concerten in het Westen nogal eens tot een uitbundig dansende menigte. Dit ensemble, dat van 20 tot en met 24 mei door Nederland toert, moet het publiek toch minstens op het puntje van de stoel kunnen krijgen.
Jali Kunda. Griots of West Africa & beyond. Ellipsis Arts CD3510.
Op een gitzwart schijfje dat op het gezicht alleen het cd-nummer prijsgeeft, zette producer Bill Laswell vijftien muziekfragmenten van griots uit West-Afrika. Laswell verdiende zijn sporen bij beroemdheden als Yoko Ono, Mick Jagger en Herbie Hancock. De afgelopen vijftien jaar produceerde hij muziek uit alle windsterken, van Afrika tot Mongoli, van India tot Japan. Ditmaal reisde hij naar Senegal, Gambia en Guinee-Bissau met fotograaf Daniel Lain in zijn kielzog.
Zo zwart als het plaatje is, zo kleurrijk is het bijgaande boek met tientallen indringende, paginagrote kleurenfoto's. De toonaangevende Ghanese musicoloog Kwabena Nketia schreef een artikel over nieuwe trends in de muziek voor de West-Afrikaanse harpluit kora. Componist Philip Glass liet zich interviewen over zijn ervaringen met Afrikaanse muziek en muzikanten, en er is ruimschoots voorzien in uitleg over de praktijk van de griots of jali's, de troubadours die in hun verhalende liederen de ongeschreven geschiedenis van het Mandingo-volk levend houden.
De belangrijkste bijdrage is van Foday Musa Suso, lid van een vooraanstaande muzikantenfamilie. Zijn repertoire, zo claimt hij, beslaat 111 liederen waaronder vele met een duur van enkele uren. In de jaren zeventig vestigde Suso zich in de Verenigde Staten waar hij de Mandingo Griot Society oprichtte. Met jazz- en popmuzikanten ontwikkelde hij zijn eigen Mandingo-popvariant.
Een voorbeeld daarvan is te horen in Lamnbasy Dub met Laswell achter de bas, in Spring Waterfall spelen Suso op kora en Glass op piano een stuk dat het midden houdt tussen Mandingo-muziek en minimal music. Daar staat een ruime hoeveelheid traditionele muziek voor kora's, xylofoons en zangstemmen tegenover zoals die in de dorpen klinkt: soms verrassend virtuoos en af en toe een beetje vals.
De muziek van griots is in talloze varianten ruimschoots te koop, maar de combinatie met een prachtig boek (en dat voor de prijs van iets meer dan een kale cd) maakt deze uitgave tot een aantrekkelijk verzamelobject voor de kenner en een bruikbare inleiding voor de leek.
Peter van Amstel

Foto
	Mehr en Sher Ali

