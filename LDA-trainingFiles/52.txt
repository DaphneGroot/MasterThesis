	Referendum kopen is niet eenvoudig
	Van onze verslaggever
AMSTERDAM
Burgemeester Patijn van Amsterdam is niet gerust over het gebruik van het gemeentelijk referendum. Dit weekeinde sprak hij de vrees uit dat rijke organisaties de uitslag van een volksraadpleging zouden 'kopen'. Dat doen ze met dure campagnes waarmee ze de publieke opinie naar hun hand zetten.
Dat deze angst nu naar buiten komt, is begrijpelijk. Dit jaar gaan de Amsterdamse kiezers waarschijnlijk voor drie belangrijke onderwerpen naar de stembus. Over de bouw van de nieuwe wijk IJburg is de datum geprikt op 19 maart. Voor de aanleg van de nieuwe metro worden nog handtekeningen opgehaald. Bewoners van Ruigoord staan in de startblokken om een referendum aan te vragen zodra de gemeente, later dit jaar, besluit de Afrikahaven aan te leggen.
Alle drie de onderwerpen zijn van groot belang. De vragen behelzen belangrijke thema's als wonen, openbaar vervoer en werkgelegenheid. Bovendien zijn ze de vragen concreet. Verwerpen zou niet minder dan een ramp zijn voor het Amsterdamse stadsbestuur.
De vorige referenda waren feitelijk vingeroefeningen. Er was in 1992 een stemronde over het verkeer, maar die kende een vrijblijvende vraagstelling: wel of geen verkeersluwe binnenstad.
Het geruchtmakende referendum in 1995 over de stadsprovincie behandelde abstracte materie. Het nut van de nieuwe bestuurslaag bleef in nevelen gehuld. De tegelijkertijd gehouden stemming over de bouw van 180 woningen op een weiland in Amsterdam-West ging over een klein plan. Het wegstemmen had nauwelijks consequenties.
Met de nieuwe referenda ligt het anders. Het verwerpen van de plannen voor IJburg (18 duizend woningen) maakt woningbouw binnen de stadsgrenzen moeilijker. Het tegenhouden van de aanleg van de metrolijn (kosten ongeveer twee miljard) tussen Amsterdam-Noord en Zuid is de doodsteek voor plannen om ondergronds openbaar vervoer te realiseren. Met de Afrikahaven wil de gemeente de werkgelegenheid een impuls geven.
Als de gemeente ook maar een van de drie referenda verliest, is dat een forse tegenslag. De tegenstribbelende bevolking zou het bestuur, anders dan bij de eerdere referenda, werkelijk dwarsbomen de stad klaar te stomen voor de toekomst. Een beangstigend scenario voor het bestuur.
Zo bezien zijn de uitspraken over het 'kopen' van een referendumuitslag van de burgemeester te begrijpen. De belangen bij de referenda van 1997 zijn groot. Maar iedereen, ook de gemeente zelf, gaat met veel geld aan de slag om mensen van hun gelijk te overtuigen.
Het voorbeeld dat Patijn geeft, het naar de hand zetten van een volksraadpleging over prostitutie door bordeelhouders, ligt niet zo eenvoudig. De bordeelhouders moeten 24 duizend handtekeningen verzamelen en dat lukt niet met geld alleen. Het onderwerp moet leven bij de bevolking.
En als er een referendum komt, zouden de bordeelhouders met hun miljoenen de publieke opinie op hun hand moeten krijgen, iets wat niet waarschijnlijk lijkt.
Bijzonder aan het referendum over IJburg is dat de gemeente voor het eerst te maken heeft met een machtige en rijke tegenstander: Natuurmonumenten. Dat de vereniging uitzendkrachten inhuurt om handtekeningen in te zamelen en geld heeft voor grote reclamecampagnes in kranten, hoort bij het spel. De gemeente zal zelf voldoende professionaliteit in stelling moeten brengen om de Amsterdammers te overtuigen van haar gelijk. Ze probeert dit ook. Er is een budget van tonnen.
En als iemand in het felst van de strijd iets onoorbaars doet, is er een onafhankelijke commissie die erop toeziet dat de partijen zich aan de regels houden. De wijze mannen hebben al een uitspraak gedaan over een conflict rond IJburg.
De gemeenteraad wilde de overwegingen waarom de nieuwe wijk nodig is op het stembiljet afdrukken. In de tekst van het raadsbesluit, die op het stembiljet komt, zijn de overwegingen daarom apart opgenomen. Dit mag niet van de commissie, want de kieswet verbiedt elke vorm van be√Ønvloeding op het stembiljet.
Marc van den Broek

