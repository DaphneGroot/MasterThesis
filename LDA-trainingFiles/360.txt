	GGD-artsen dreigen politie met staken van lijkschouwingen
	Van onze verslaggever
AMSTERDAM
GGD-artsen in Oost-Groningen stoppen met het verrichten van lijkschouwingen als de regiopolitie blijft weigeren om voor deze dienst te betalen. Dat heeft GGD-directeur H. Kruisselbrink in een brief aan de Groningse hoofdofficier van justitie laten weten.
Jaarlijks verrichten de GGD-artsen ongeveer vijftig lijkschouwingen voor het regiokorps. Overdag brengt de GGD hiervoor 190 gulden in rekening, buiten kantooruren 280 gulden. Het regiokorps Oost-Groningen weigert echter al twee jaar te betalen. De openstaande rekening is opgelopen tot ongeveer tienduizend gulden.
Als voor 1 maart niet betaald is, komen de GGD-artsen niet meer opdraven. In geval van verkeersongelukken, zelfmoord, vergiftiging of doodslag zal de politie een beroep moeten doen op huisartsen, zegt Kruisselbrink. 'Maar ook huisartsen vragen een honorarium.'
Kruisselbrink vindt het vanzelfsprekend dat de politie de GGD-artsen betaalt. 'De artsen verschijnen bij nacht en ontij om de doodsoorzaak vast te stellen. Het is zwaar werk, waarbij intensief met de technische recherche wordt samengewerkt. Dat moet beloond worden.'
Politiewoordvoerder R. Klei ontkent dat zijn regiokorps een wanbetaler is. Wie wettelijk aansprakelijk is voor de kosten van de lijkschouwingen is volgens hem onduidelijk sinds de reorganisatie van de politie. Voor 1995 werden de GGD-rekeningen betaald door gemeenten waarin de lijkschouwing plaatsvond. De gemeentepolitie viel immers onder de verantwoordelijkheid van een gemeente. De komst van de regiopolitie verstoorde deze heldere regeling.
Klei meent dat sindsdien de GGD, de gemeente waarin het sterfgeval plaatsvindt, het Openbaar Ministerie en de politie allen kandidaat zijn om voor de kosten van de lijkschouwingen op te draaien. 'Wij hebben de GGD beloofd om voor eind januari uit te zoeken wie verantwoordelijk is.'

