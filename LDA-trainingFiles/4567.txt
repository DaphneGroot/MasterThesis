	Erfgenamen van Da Vinci
	@@0IER@@0 N EEN STADJE in New Jersey woonde eens een godvrezende tuinman, die erg van zagen en timmeren hield. Op een dag besloot hij een viool voor zichzelf te bouwen, en toen hij eenmaal aan de gang was, bracht hij meteen maar wat verbeteringen aan: op de klankkast monteerde hij een tweede hals met een boel extra snaren, zodat zijn vrome liedjes nog makkelijker de weg naar boven zouden vinden.
Of Arthur K. Ferris nog vaak een hark in handen heeft gehouden vermeldt de historie niet, maar erg waarschijnlijk is het niet. Tot aan zijn dood in de jaren veertig heeft Ferris steeds weer nieuwe instrumenten verzonnen en gebouwd, genoeg om een klein museum te vullen. Hij maakte een met hartjes versierde harpviool voor de wittebroodsweken (vierhandig door bruid en bruidegom te bespelen), construeerde handige vestzakviooltjes voor op reis en zocht het uiteindelijk vooral in de grotere maten, met een metershoge basharp als de bizarre kroon op het werk.
Een foto van de harp en zijn trotse bouwer is te vinden in het onlangs verschenen Gravikords, Whirlies & Pyrophones; een onderhoudend overzicht van allerhande merkwaardige muziekinstrumenten, dat is samengesteld door de Amerikaan Bart Hopkin. Het boek wordt vergezeld door een cd met achttien muziekfragmenten, waarop de Ferris-harp overigens ontbreekt. We zullen ons zelf een voorstelling van de klank moeten maken, wat bij een onderwerp als dit eigenlijk ook wel weer passend is.
Bedenkers van nieuwe muziekinstrumenten ('modern day Da Vinci's', zoals Tom Waits ze in zijn voorwoord noemt), zijn zelden uit op blijvende roem. Ze worden gedreven door een klankvisioen, of door simpele nieuwsgierigheid: zou het me lukken uit een rubber regenlaars een doedelzak te maken?
De Britse knutselaar Ben Hume ontdekte dat dat heel goed kan. De ontstaansgeschiedenis van zijn boot bagpipe (mt foto, maar wederom zonder muziekvoorbeeld) wordt in het boek uit de doeken gedaan. Oprechte amateurs als Ferris en Hume vormen overigens maar een minderheid van de 37 uitvinders die het boek presenteert. Ook in de kunsthistorie bijgeschreven figuren als de futurist Luigi Russolo en de nu weer actuele Lev Termen met zijn theremin komen aan bod. Daarnaast bespreekt Hopkin eigentijdse high-tech-pioniers als Don Buchla, die elektronica ontwerpt waarvan het innovatieve karakter waarschijnlijk vooral voor de bespeler merkbaar is. Aan het voorbeeld op de cd (een synthesizerduet met Robert Moog) hoor je het experimentele in elk geval niet af.
Andere vindingen zien er prachtig uit, maar leveren weinig bijzondere muziek op. Zoals de Anxious Objects van Ken Butler, een Amerikaan die wilde gitaarvarianten bouwt uit fietswielen, knalpotten en geweren, maar daar blijkens de cd weinig bijzonders mee doet.
Het tegenovergestelde bestaat ook. Hans Reichels daxophones zien er onschuldig uit (een verzameling in verschillende vormen gezaagde plankjes), maar de cd opent terecht met de hilarische zangkoren die zijn strijkstok aan het hout weet te ontlokken.
Het zal aan de voorkeur van de samensteller liggen, dat ietwat zweverige westcoast-types ruim vertegenwoordigd zijn. Zo lezen we regelmatig over zoekers die een 'spiritual transformation' ondergingen en beweert een bouwer van vreemde snaarinstrumenten in alle ernst dat 'building a guitar is meditation'.
Nee, dan de oude Reinhold Marxhausen. Deze gepensioneerde onderwijzer uit Nebraska maakt kleine instrumenten uit metaalafval, waar maar n persoon tegelijk naar kan luisteren, met het oor op zijn bell-gongs gedrukt. Marxhausen houdt van de gonzende klankwerelden die schuil gaan in ijzer en staal. Zijn mooiste uitvinding is de manual walkman - een soort koptelefoon met wijd uitstaande metalen borstels, waar de drager zelf op moet tokkelen om muziek te horen.
Ook Marxhausen ontbreekt op de cd, maar wie zou er klagen als we wl kennis kunnen maken met Wendy Mae Chambers vrolijk claxonerende organ carhorn, de fluitende whirlies van Sarah Hopkins, of Jean Claude Chapuis' hemels zingende glasorkest.
Bart Hopkin: Gravikords, Whirlies & Pyrophones. Experimental Musical Instruments. Ellipsis Arts, import Oreade Heemstede, ca.  75,- (boek en cd).

Foto
	Arthur K. Ferris bespeelt de basharp. MUSEUM OF MUSICAL INSTRUMENTS, ST. PAUL

