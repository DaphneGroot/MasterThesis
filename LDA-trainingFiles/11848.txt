Juan Pablo Montoya.
Juan Pablo Montoya (Bogota, 20 september 1975) is een Colombiaans autocoureur.
Montoya's vader werkte met auto's, waardoor hij al jong met racen begon, voornamelijk met karts. Hij won verschillende nationale en internationale kampioenschappen.
In 1999 won hij zeven races in het Champ Car kampioenschap en won de kampioenschapstitel. In 2000 won hij de Indianapolis 500, het was de eerste keer dat hij deze race reed. Deze prestatie was na Graham Hill in 1966 niet meer voorgekomen. In het jaar erna begon hij te racen voor het Williams Formule 1-team (waar hij ook al testrijder was geweest in 1999). Hij won in zijn eerste jaar de Italiaanse Grand Prix van Monza. In 2003 won hij de Monaco Grand Prix en de GP van Duitsland op het vernieuwde Hockenheim.
Vanaf 2005 reed hij voor McLaren, waar hij na een moeilijk seizoensbegin drie overwinningen behaalde (Silverstone - Groot-Brittannië, Monza - Italië en Interlagos - Brazilië).
In juli 2006, na 10 wedstrijden in dit seizoen, werd zijn contract met McLaren beëindigd. Montoya ging in 2007 aan de NASCAR deelnemen, voor het team van Chip Ganassi.
Op vrijdag 6 oktober 2006 behaalde Montoya de derde plaats in zijn allereerste stock car-race. De Colombiaan deed mee aan een wedstrijd in de ARCA RE/MAX-serie op de Talladega Superspeedway. Montoya vertrok vanaf de tweede startplaats en reed in de eerste ronde nog even kort aan de leiding met zijn Dodge Charger. De zevenvoudig Grand Prix-winnaar raakte nog betrokken bij een crash en kreeg een straf voor het binnenkomen van de pits, terwijl de pitsstraat gesloten was.
In 2007 en 2008 won hij in een Lexus-Riley voor Chip Ganassi Racing de 24 uren van Daytona. In 2015 won Montoya opnieuw de Indianapolis 500.
