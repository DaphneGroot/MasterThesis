	De schoonheid van het afzichtelijke
	Artikelen in de wetenschapsbijlage van The New York Times hebben vaak last van het NOS-Journaal-effect: eerst wordt het nieuws meegedeeld, bijvoorbeeld een uitspraak van een hotemetoot, waarna die persoon zelf in beeld komt om letterlijk te herhalen wat de kijker net al heeft gehoord.
Natalie Angier heeft dat euvel verholpen in Beestachtig mooi - Een ongewone blik op het dierlijk leven. In deze bundeling van haar New York Times-artikelen over biologie uit 1989 tot en met 1994 heeft ze alle herhalingen en doublures geschrapt. En ook vrijwel alle deskundigen, waar haar krant nu juist zo dol op is.
Dat is een zegen voor de oppervlakkige lezer die ter verstrooiing het boek openslaat, en die nu niet wordt geconfronteerd met taaie Times-kopij. Maar de schrijfster introduceert daarmee wel een probleem.
In veel van haar verhalen is sprake van 'onderzoekers'. Ze gebruikt constructies als 'biologen hebben ontdekt' of ze suggereert simpelweg dat haar verhalen de communis opinio weergeven. De biologie volgens Angier speelt zich daardoor nogal eens af in de verleden tijd.
Dat was waarschijnlijk niet zo'n punt toen het boek in 1995 uitkwam. Destijds waren de verhalen misschien deels speculatief, maar de speculatie was wel up to date. Jaren later echter - de Nederlandse vertaling werd eind oktober gepresenteerd - doet dat soms wat merkwaardig aan. Zeker doordat Angier niet schroomt ingewikkelde, maar ook modieuze onderwerpen aan te snijden als hox-genen - genen die de blauwdruk van het lichaam bepalen - of apoptose - celdood - waar veel onderzoek aan gebeurt en waar de inzichten elkaar snel opvolgen.
Dat alles neemt niet weg dat lezers die een brede belangstelling hebben voor biologie, in deze bundel een aardig overzicht krijgen van een aantal denkrichtingen in de genetica, de ontwikkelingsbiologie en de evolutie-biologie.
Charmant daarbij is Angiers' voorliefde voor het mooie in het tegendraadse dier: de liefde bij een reuzenschorpioen bijvoorbeeld, waar de beide partners twee jaar lang gezamenlijk de jongen grootbrengen. Een bijzonderheid, want bij de meeste schorpioensoorten beschouwt het vrouwtje het mannetje als een lekker post-cotaal hapje.
Angier schrijft dat ze een bijna 'perverse voorkeur' heeft voor onderwerpen die anderen links laten liggen, zoals spinnen, kakkerlakken, hyena's en dus schorpioenen. Juist in de details van het leven van deze afzichtelijke dieren schuilt volgens haar de schoonheid van Moeder Natuur. En ook het omgekeerde schuwt ze niet: zo beschrijft ze het brute paringsritueel van dolfijnen, toch gewaardeerde publiekslievelingen.
Dolfijnenmannetjes gaan in kleine groepjes op jacht naar vruchtbare vrouwtjes. Daarbij worden allianties gesloten met andere 'gangs' om gezamenlijk een vrouwtje bij een andere groep weg te kapen. De vrouwtjes zijn vaak niet gediend van deze mannelijke aandacht, maar ze worden tot de orde geroepen met hardhandige beten, waar ze fikse japen van kunnen oplopen.
Eenvoudig is het boek van Angier niet. Wel is het soepel geschreven op een wijze die sommige biologen de stuipen op het lijf jaagt omdat zij aan dieren menselijke trekjes toeschrijft. Angier heeft het bijvoorbeeld over 'onverschrokken' schorpioenen op de rotshellingen van de Himalaya.
Ze wijdt zelfs een hoofdstuk aan het gebruik van antropomorfismen in de biologie. Oorspronkelijk was het in de ethologie een doodzonde om aan dieren verlangen, doelgerichtheid of bewustzijn toe te dichten. Maar Angier behoort duidelijk tot de school die met deze tradtitie wil breken.
'Niemand zegt dat dieren mensen zijn met veren of pelzen, maar zonder Internet. Zij die het antropomorfisme aanhangen, beweren alleen dat veel soorten duidelijk aangeven dat ze zich van zichzelf en anderen bewust zijn, en in zekere mate vooruitzien en bedoelingen hebben.'
Angier vindt het juist van respect getuigen om dieren een bewustzijn toe te schrijven. Het zijn immers geen geprogrammeerde robots of dommekrachten. Ze gaat zelfs nog een stap verder door ook planten en moleculen menselijke eigenschappen toe te dichten.
Deze 'vermenselijking' van de natuur heeft de uitgever er misschien wel toe gebracht op de achterflap te schrijven dat Natalie Angier net zo speels en erudiet schrijft als Midas Dekkers. Die vergelijking gaat volledig mank. Angier is minder speels, beter gedocumenteerd en hooguit net zo erudiet. Haar schrijfstijl is echter minder pregnant dan die van Dekkers, en daardoor verveelt de Amerikaanse ook minder snel.
Rik Nijland
Natalie Angier: Beestachtig mooi - Een ongewone blik op het dierlijk leven
Anthos;  34,90
ISBN 90 414 0184 9

Foto
	Schorpioen

