	Vrijblijvende flirt met de wetenschap
	Wat is het toch heerlijk om kunstenaar te zijn. Je prikt een onderzoeksgebied waar je de rest van je leven mee vooruit kunt (wel opletten dat het je werkelijk interesseert, anders gaat het op den duur vervelen). Je zorgt dat het iets te maken heeft met de wetenschap: dat klinkt interessant, het voorziet je van voldoende studiemateriaal, van de mogelijkheid een eigenwijze theorie op te bouwen en het ergens mee oneens te zijn. Houd bij het maken van je keuze rekening met de mogelijkheid om een link te leggen met de kunstgeschiedenis - daar zijn kunsthistorici dol op.
Vervolgens neem je een standpunt in. Enig engagement is aan te bevelen, dat ligt goed in de kunstmarkt tegenwoordig. Als kunstvorm kies je de 'installatie', dan kun je aanrommelen wat je wilt en alle mogelijke soorten materialen en voorwerpen naar hartelust met elkaar mixen. Zorg wel dat je bestanddelen enige verleidingskracht bezitten, dus mooi zijn, raar of misschien juist wel een beetje griezelig. Een mix van oude en nieuwe dingen doet het ook altijd goed. Met wat mazzel, goede marketing, voldoende zelfverzekerdheid en een forse portie sociale vaardigheid is succes vervolgens verzekerd.
Zo luidt het Mark Dion-succesrecept. De 36-jarige Amerikaanse kunstenaar, wiens reizende overzichtstentoonstelling momenteel bij Stichting de Appel in Amsterdam te zien is, flirt met de biologie. In musea, kunsthallen en andere kunstinstellingen stelt hij allegaartjes samen van al dan niet uitgestorven beesten, preparaten op sterk water, fraaie oude dierenprenten en beduimelde biologieboeken. Die worden dusdanig gepresenteerd dat een vergelijking met de beroemde zeventiende-eeuwse rariteitenkabinetten voor de hand ligt en geen kunstliefhebber kan ontgaan.
Zijn thema: de bekrompen manier waarop 'de' mens en 'de' wetenschap naar 'de' natuur kijken, zoals blijkt in natuurhistorische musea. Dions engagement bestaat uit de vingerwijzing dat door ons gedrag al zoveel diersoorten zijn uitgestorven, dat we het liefst alleen beesten met een hoog knuffelgehalte wensen te beschermen, terwijl de natuur toch een geheel is dat niet in hokjes valt op te delen.
Dat is niet bepaald een originele gedachte. Als Dion het allemaal zo goed bedoelt als het klinkt, kan hij beter een ander podium kiezen dan dat van de kunstwereld, waar slechts een klein clubje ingewijden komt kijken.
Maar waarom zou hij? De kunstwereld lust er wel pap van. Dion heeft een vaste plek in de internationale scene. Hij wordt overladen met uitnodigingen voor exposities en zijn werk wordt verhandeld op prestigieuze beurzen.
Dit jaar mocht hij zelfs naar de Binnale van Veneti. Daar hengelde hij wat in het Canal Grande, baggerde in de lagune en installeerde vervolgens een mini-museumpje van wat hij daar vond. U raadt het al: scherfjes, bekertjes en alle mogelijke rotzooi die al dan niet per ongeluk in grachten en kanalen terecht komt. Het water zelf, dat hij exposeerde in buisjes en potten, varieerde van troebel tot ronduit goor.
Ze zijn best charmant, de Wunderkammers die Dion bij elkaar sprokkelt. Blauwglanzende, opgeprikte vlinders, een echte tarantula (brrr!) en oude dierenprenten zijn nu eenmaal fascinerend. Aan de Pink Panther in een weckfles (geclassificeerd  la Darwin als Panthera Roseus) wil je best een glimlach wijden en tussen alle saaie en serieuze Binnale-kunst de rotzooi uit het Canal Grande bekijken, is ook best onderhoudend. Maar dat was het dan ook wel weer.
Dion heeft ons niks nieuws te melden. Zijn 'engagement' is oppervlakkig en vrijblijvend. Hij formuleert het alleen op een manier die precies in de artistieke canon past. En de kunstwereld slikt het voor zoete koek. Het kunstenaarschap is verrukkuluk.
Ineke Schwartz
Mark Dion, Natural history and other fictions, t/m 19 oktober in Stichting de Appel, Amsterdam, open dinsdag t/m zondag 12-17 uur. Website: www.xs4all.nl/eappel.

Foto
	Mark Dion, M. Cuvier 'discovers' extiction (1990).

