	Clinton houdt anti-Cuba-wet nog in ijskast
	Van onze correspondent
Oscar Garschagen
 WASHINGTON
 Tot tevredenheid van de Europese Unie heeft president Clinton vrijdag opnieuw het van kracht worden van een omstreden bepaling in de anti-Cuba-wet van de Congresleden Helms en Burton uitgesteld. De bepaling, die Amerikanen van Cubaanse origine het recht geeft Europeanen, Canadezen en Mexicanen die zaken doen met Cuba te vervolgen, is opgeschort tot juli .

Clinton heeft deze wet vorig jaar ondertekend maar onder grote internationale druk gebruik gemaakt van zijn recht de uitvoering van enkele bijzondere bepalingen, waaronder het recht buitenlanders aan te klagen, op te schorten. Op zijn vakantieadres op het Carribische eiland St. Thomas heeft hij dat besluit genomen met het argument dat 'er internationaal momentum is ontstaan om de democratie op Cuba te bevorderen'.
Clinton doelde op een krachtige verklaring van de Europese Unie, waarvan de regeringsleiders zich tijdens de top van Dublin hebben uitgesproken voor een democratisch Cuba. Ook tijdens een top van Latijns en Noord-Amerikaanse regeringsleiders is een dergelijk verklaring aangenomen.
De Amerikaanse president zal de meest omstreden bepalingen van de wet van de Republikeinse senator Helms en de afgevaardigde Burton medio 1997 opnieuw opschorten als blijkt dat Europa blijft meewerken aan maatregelen om van Cuba een democratie te maken.
'Het Cubaanse volk heeft lang onder een tirannie geleefd. We zullen onze inspanningen om de komst van een democratie te versnellen voortzetten. Wij zullen niet rusten tot die dag is aangebroken', aldus Clinton.
De Europese Commissie noemde het besluit van Clinton een stap in de goede richting. De Amerikaanse president heeft ook het Nederlands EU-voorzitterschap verlost van een potentieel probleem. Maar de Europese Unie blijft principieel bezwaar maken tegen Amerikaanse wetgeving die Europese bedrijven en onderdanen kan raken. Europese en Canadese zakenlieden die commerciÃ«le banden hebben met geconfisqueerde Cubaanse bedrijven lopen weliswaar niet het risico in de VS vervolgd te worden, hun kan wel de toegang geweigerd worden. Een klein aantal zakenlieden - de directeuren van een Canadees mijnconsortium en een Spaanse hotelketen - is in het afgelopen jaar uit de VS geweerd.
Het Amerikaanse ministerie van Buitenlandse Zaken blijkt namelijk in de praktijk uiterst soepel met de toepassing van deze andere omstreden bepaling van 'Helms/Burton'. De Europese Unie hoopt dat Clinton in zijn tweede termijn met wetgeving komt waardoor de huidige anti-Cuba-wet wordt afgezwakt of zelfs helemaal ongedaan gemaakt . Europa heeft een klacht ingediend bij de wereldhandelsorganisatie WTO, en tracht ook door stille diplomatie Washington ervan te overtuigen dat de wet niet past bij goede relaties met Europa.

