Breakdance.
Breakdance, ook bekend als breaking of b-boying of b-girling, is een dansstijl. Breakdance vormt samen met rap, graffiti en dj'en de vier elementaire onderdelen van hiphop. Het dansen zelf wordt "breakdancen" of "breakdansen" genoemd.
Geschiedenis.
Breakdance is ontstaan eind jaren 1970, begin jaren 1980 in de zwarte achterstandswijken in New York. Dj’s in die tijd, zoals Afrika Bambaataa, Grandmaster Flash en DJ Kool Herc, begonnen draaitafels en een mixer te gebruiken om zo de break van een nummer eindeloos door te laten draaien (hier is de naam van afgeleid). Breakdance was uitgevonden om te dansen op deze nieuwe muziekstijl, die eerst bekendstond als electro, en zich later ontwikkelde tot hiphop en rap. De gettoblaster maakte het mogelijk om in de open lucht te breakdancen.
De dans heeft een veel verschillende soorten bewegingen, grofweg ingedeeld in top rock (staand dansen), footwork (vanuit gehurkte positie), powermoves en freezes (poses). Binnen break (en globaal bij hiphop) draait het om het hebben van een eigen stijl, originaliteit en expressie. Als één danser een move van een ander 'steelt' wordt dat "biten" genoemd. Binnen een battle wordt dit uitgebeeld door met beide armen op elkaar te slaan (het zou dus een mond voor moeten stellen). Originaliteit komt vaak terug in de hiphop.
Battles.
Een van de belangrijkste aspecten van breakdance zijn de battles. Hierin dansen 2 of meerdere b-boys of b-girls tegen elkaar om te bewijzen wie het beste is. Dit wordt meestal door een jury ("judge") bepaald. Bij de ouderwetse manier van jureren bestaat deze jury uit 3 of 5 mensen. Na de battle, waarbij meestal van tevoren het aantal "runs" is afgesproken, wordt er tot 3 geteld en dan moet de jury hun beslissing nemen. Elk jurylid kan individueel een stem uitbrengen door naar rechts of naar links te wijzen. Vaak hebben ze ook de mogelijkheid om onpartijdig te stemmen door hun armen te kruisen. In dat geval kan er dus een gelijkspel ("tie") ontstaan. Hierop moeten de dansers nog een keer dansen, allebei krijgen ze meestal nog één run waarna opnieuw gestemd moet worden. Vaak heeft de jury dan geen mogelijkheid meer om niet te stemmen. Het nieuwe systeem is gebaseerd op vijf verschillende invalshoeken van breakdance: "foundation" (draait om de dans, stijl, voetenwerk, etc.), "originality", "dynamic" (techniek), "execution" (hoe goed en "clean" was de run) en de laatste "battle" (het laten zien dat men beter is dan de ander). De jury geeft punten per invalshoek en de danser met de meeste punten wint.
De jury bestaat meestal ook uit breakdancers die van tevoren een kleine run doen ("showcase") om te laten zien wat ze zelf in huis hebben.
In een battle waarin 4 of meer mensen dansen (oftewel alles wat niet 1on1 is), kunnen de dansers routines en "commando's" gebruiken. Een routine is een dans met 2 of meerdere dansers tegelijk (normaal gesproken dans je dus in je eentje), met de bedoeling te laten zien dat je ook samen met iemand anders "on-beat" kan dansen, het is een soort uitdaging naar de ander toe. Deze routines worden gekenmerkt door het show-effect, wanneer een crew een show moet maken worden veel van deze routines daar dan ook in verwerkt. Commando's zijn vooraf afgesproken bewegingen om de run aan jouw kant van de crew te houden. Als de ene danser bijvoorbeeld klaar is met dansen dan kan hij bijvoorbeeld een achterwaartse koprol doen, vervolgens springt een ander lid van zijn crew met een koprol in de dansvloer, waardoor de tegenpartij geen kans heeft gehad om te dansen en daardoor nog een set moeten wachten, wat natuurlijk nadelig is.
Moves.
Een Windmill, een van de bekendste powermoves
Bij breakdance zijn ontelbaar veel verschillende "moves" ontwikkeld. Ze zijn op te delen in een aantal categorieën. Zo heb je het "footwork" waarbij het gaat om de snelle pasjes op handen en voeten over de grond, hierbij wordt vaak een cirkelvormige beweging gevolgd. Daarnaast heb je de "toprocks". waarbij staand wordt gedanst. Belangrijk is het goed dansen op de muziek. De accenten zijn erg belangrijk en door het pakken van deze accenten (bijvoorbeeld door een beweging te maken precies op het accent) kan de 'status' van de danser stijgen. Een andere vorm van breakdance zijn de powermoves". Van deze moves zijn enkele voortgevloeid uit het turnen, bijvoorbeeld de "flare". Het zijn acrobatische series waarbij vaak slechts met de handen en schouders de grond wordt aangeraakt. Veel setjes of runs bevatten "freezes". Dit zijn momenten in de run dat de danser, met gebruik van de armen, niet meer beweegt ('bevroren' is). Deze vergen vaak veel kracht en zijn vaak variaties van de handstand.
Deze 'moves' worden midden in een 'run' gebruikt. De run begint met de toprock.
Breakdancen in de populaire cultuur.
Breakdancen is ook regelmatig te zien in muziekvideoclips. Malcolm McLarens "Buffalo Gals" (1982) was de eerste clip waarin breakdancen te zien was. In 1997 zorgde de videoclip van een house-remix van Run-D.M.C.'s "It's Like That" voor een nieuwe breakdance-rage.
