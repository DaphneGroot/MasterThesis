Grevelingendam.
De Grevelingendam is een dam tussen Schouwen-Duiveland (Zeeland) en Goeree-Overflakkee (Zuid-Holland). De dam is het vierde bouwwerk van de Deltawerken.
De bouw van de 6 kilometer lange dam begon in 1958. De dam is gedeeltelijk met een kabelbaan gebouwd, die vanaf een hoogte stenen liet vallen op de plaats waar de dam moest ontstaan. Door verschillende tegenslagen heeft de bouw van de dam ongeveer 7 jaar geduurd. Pas op 1 april 1965 kon de dam geopend worden door minister van Verkeer en Waterstaat Jan van Aartsen.
Door de latere bouw van de Brouwersdam ontstond het Grevelingenmeer dat een populaire watersportplaats is geworden, onder meer voor sportduikers en (beginnende) zeekajakkers. Via de Grevelingensluis bij Bruinisse komt de scheepvaart op het Krammer.
De N59 loopt over de Grevelingendam. Over de Grevelingsluis is voor het drukke verkeer over de N59 een tweede brug aangelegd. Hierdoor kan het verkeer blijven doorstromen, als een van de bruggen geopend is.
Dicht bij het Zuid-Hollandse uiteinde van de Grevelingendam sluit de Philipsdam aan op de Grevelingendam.
Constructie.
Drijvende caissons werden ter plaatse getrokken met boten en vervolgens werd hierin water gelaten, zodat ze zonken. Vervolgens werden ze gevuld met zand. Kabelgondels voerden extra stenen en asfaltafval aan.
Recreatie.
Er is mogelijkheid tot mountainbiken of cyclo-crossen op de Grevelingendam.
Voor paarden en honden zijn er open terreinen waar gewandeld kan worden. Ook zijn er stranden voor kite- en windsurfers en een aanlegsteiger voor boten.
