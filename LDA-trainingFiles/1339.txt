	Campagne ECD op komst voor depot bedrijfsgegevens
	In het verkeer worden de meeste wetten aan de laars gelapt. Een goede nummer twee vormen de overtreders van economische wetgeving. Dat is de Economische Controle Dienst (ECD) een doorn in het oog. Daarom gaat de ECD bedrijven in Amsterdam intensief controleren op naleving van de plicht om financiële gegevens te deponeren bij het handelsregister. In de hoofdstad doen meer bedrijven dan elders dat niet.
De ECD kondigt het verscherpte controlebeleid aan in de Kamerkrant van de Kamer van Koophandel en Fabrieken voor Amsterdam. Als bedrijven zich niet houden aan de deponeringsverplichting, is dat een economisch delict. Er zijn boetes mogelijk van duizend gulden voor kleine, tot tienduizend gulden voor grote bedrijven.
De ECD wil nu eerst proberen om bedrijven aan te zetten om hun gegevens openbaar te maken. In het gebied van de Kamer van Koophandel, dat ook Haarlem en Zaandam omvat, heeft ongeveer 22 procent (circa elfduizend) van de bedrijven niet voldaan aan de deponeringsverplichting.
De redenen dat met name in Amsterdam veel bedrijven verzuimen hun financiële stukken te deponeren zijn divers, meldt het artikel in de Kamerkrant. Bestandsvervuiling en onwetendheid spelen een rol. Ondernemers willen geen concurrentiegevoelige informatie kwijt, of zijn bang dat waardevolle gegevens terecht komen bij ontvoerders of andere criminelen.


