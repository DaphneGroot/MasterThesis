	Eurotunnel klaar voor nieuwe start
	Van onze correspondent
Bert Wagendorp

FOLKESTONE
Georges Christian Chazot, topman van Eurotunnel, heeft hoogstpersoonlijk de leiding van de rondleiding. Wij bevinden ons 45 meter onder de bodem van het Kanaal, in sectie 3 van de Kanaaltunnel, 32 kilometer van de veilige vaste wal in Engeland en achttien van de Franse kant.
Op 18 november van het vorige jaar moet het hier een inferno zijn geweest. Een trein met vrachtwagens werd hier tot stoppen gedwongen, omdat een van de trucks vlam had gevat en het vuur niet meer viel te controleren.
Passagiers werden geëvacueerd, de brandweer was dagen bezig met blussen en het imago van de Chunnel, vanwege financiële problemen toch al voornamelijk negatief in het nieuws, had een nieuwe deuk te pakken. De totale schade, inclusief gederfde inkomsten, bedraagt tussen 600 en 700 miljoen gulden, die overigens bijna helemaal door de verzekering wordt gedekt.
Om het imago weer een beetje op te poetsen, heeft Eurotunnel maandag 180 journalisten uitgenodigd in het hoofdkwartier in Folkestone, om van daaruit met eigen ogen de herstelwerkzaamheden in ogenschouw te gaan nemen. De afgelopen twee maanden werden trein en vrachtwagens uit de tunnel verwijderd en voorbereidingen getroffen voor het herstel van de betonnen wand, de electrische bedrading en veiligheidsvoorzieningen.
Vanaf vandaag beginnen de herstelwerkzaamheden, zeven dagen per week, 24 uur per dag. Half mei moet de tunnel weer helemaal de oude zijn, zodat vlak voor het vakantieseizoen, vanaf juni, de verbinding weer in vol bedrijf zal zijn. Tot dan draait Eurotunnel nog op halve kracht.
Een veiligheidsfunctionaris dringt aan op discipline, 'want tot dusver zijn er bij de herstelwerkzaamheden nog geen doden gevallen, en dat willen we graag zo houden.' Wie in de tunnel betrapt wordt op het roken van een sigaretje, wacht draconische strafmaatregelen. Bij Eurotunnel kunnen ze geen rook meer zien. 'U bevindt zich straks op gevaarlijk terrein', voegt de functionaris daar geruststellend aan toe. 'Als het alarm afgaat is dat géén oefening.'
Voorzien van veiligheidshelm, lichtgevende pakken en werkschoenen met stalen neuzen wordt het journaille eerst zover mogelijk met de trein de tunnel ingebracht. Daarna stappen steeds kleine groepjes in de STTS's, de door Mercedes speciaal voor de tunnel ontworpen smalle busjes, die door de servicetunnel kunnen rijden.
Eerder heeft een andere leidende functionaris van Eurotunnel, Bill Dix, uitgelegd dat ondanks de rampzalige gebeurtenissen van november, het jaar 1996 voor Eurotunnel zeer gunstig is geweest. De omzet steeg van 300 miljoen pond in 1995 naar 450 miljoen, twaalf procent boven het gestelde doel. Dertien miljoen mensen gebruikten de tunnel, vijf miljoen meer dan in 1995.
Maar 1997 wordt niettemin het jaar van een nieuwe start. Had Eurotunnel voor de brand ongeveer vijftig procent van het autovervoer over het Kanaal in handen, dat is nu gedaald naar 33 procent. Maar voor het einde van dit jaar verwacht het bedrijf dat het oude marktaandeel, en mogelijk meer, weer is heroverd. Het publiek, zo heeft marktonderzoek uitgewezen, is niet geschrokken van de brand.
Op de plek des onheils is verrassend weinig te zien. Wel hangt er nog een lichte brandlucht. Over enkele honderden meters is het beton door de hitte aangetast. Met een beton-glasfibermengsel zal de schade worden hersteld. De kromgetrokken rails zijn inmiddels vervangen, om werktreinen in staat te stellen materiaal en machines aan te voeren.
Er worden enkele zaken duidelijk. 1. Zelfs midden in de Kanaaltunnel, 45 meter onder de zee, hebben graffiti-artiesten hun werk gedaan. 2. Het waait stevig in de tunnel, wat komt door het drukverschil tussen hoofdtunnel en servicetunnel. 3. De tunnel lekt.
Chazot, gehaast: 'Elke tunnel lekt. Ga maar naar de tunnels in de Alpen, die lekken ook. Er is echt niks aan de hand.'

