	Hitler als beeldig engeltje
	MET HAAR WONDERE wereld bracht ze filosofen en kinderen in haar ban. Zelf voelde ze zich, als ze zich omtoverde tot vis, potplant of twee acrobaatjes, waarschijnlijk even verlost van haar oorlogstrauma's. In De wondere wereld van Cilli Wang, het boek dat Hanny Alkema schreef over de in de jaren vijftig populaire Verwandlung-kunstenares, vallen leven en kunst amper te scheiden.
Zzilie Wang (1909) groeide op in een welgesteld, vrijzinnig joods gezin in Wenen. Ze leerde niet graag, maar was geboeid door pozie, muziek en dans. Ze las Goethe, Busch en Morgenstern, zag voorstellingen van moderne dansers. Op de kunstnijverheidsschool leerde ze naald en draad hanteren. Ook nam ze balletlessen. Via beweging, mime en dans begon ze gedichten uit te beelden. Tussen de schuifdeuren - tot Max Reinhardt dit expressieve talent ontdekte en Cilli aanspoorde door te gaan. En dat betekende: op naar Berlin.
Met sketches op satirische teksten zocht ze het liefst aansluiting bij het cabaret. De expressionistische dans was erg serieus en Wang hield van humor. Een van haar meest succesvolle nummers werd de 'Landler', een parodie op een Tiroolse boerendans. Meestal liet ze zich inspireren door taal: klank en ritme gaven haar met de pianomuziek een goede ondergrond.
De richting die ze uit wilde, kwam vast te liggen toen ze in 1933 Hans Schlesinger ontmoette, een filosoof, schrijver, regisseur en Morgerstern-kenner. Hij werd haar echtgenoot en haar artistieke leidsman. Samen gingen ze naar Berlijn; Cilly Wang trad er onder meer op bij Der Blaue Vogel van de Russische conferencier Jushny. Schlesinger kreeg er contact met Elias Canetti. Ze spraken vaak over 'de transformatie' en zo werd Kafka's beroemde thema de grondslag van haar theater. Zowel in haar nummers als in door haar man geschreven acts ging het om de metamorfose. Met ingenieuze hulpmiddelen wist Wang illusoire beelden op te roepen: een levende bloem, een dansend echtpaar, een opgeblazen soldaat.
Veel tijd om zich verder te ontplooien kreeg ze niet. Berlijn was te zeer in de greep van het anti-semitisme om er te kunnen blijven. Terug in Wenen verfde ze voor de zekerheid het zwarte haar hoogblond. Ze sloot zich aan bij een politiek cabaret.
Haar man opende een piepklein theater in de kelder van een restaurant bij het Burgtheater. Maar niets was van lange duur. Ook niet Wangs engagement bij Die Pfeffermhle, waar Erika Mann haar in 1935 had aangenomen toen de groep in Zwitserland zat. Haar geinige nummer Suppenkaspar ('Soep Hein') kreeg in de context van dit linkse, satirische gezelschap een politiek accent. Hetzelfde seizoen bezocht de groep Nederland. De progressieve pers was lovend over de voorstellingen, maar de overheid weigerde de leden van Die Pfeffermhle de gevraagde werkvergunningen.
De groep viel uiteen. Wang en haar man zagen kans zich in Den Haag te vestigen. In 1939 trad ze nog op in Wim Kans ABC-Cabaret en bij De Mallemolen van Cor Ruys, met tekstloze nummers die goed in te passen waren. Voor haar was dat een concessie. In 1941 moesten ze onderduiken; ze brachten de rest van de oorlog op een zolderverdieping in Den Haag door. Vlak voor de bevrijding viel haar man plotseling dood neer. Cilli Wang kon hem niet eens begraven.
Volgens Elias Canetti waren die onderduikjaren voor haar de beslissende leerjaren. Op de zolderkamer bedacht ze nummers en knutselde ze aan kostuums en attributen. De angst voor deportatie kon ze bezweren door haar fantasie de vrije loop te laten en een wereld vol vrolijke figuren te scheppen. 'Elk van hen symboliseerde bevrijding uit levensgevaar en ook wanneer je het niet aan hen ziet, wanneer ze de bevalligheid en lichtvoetigheid zelf lijken, ademen ze toch het ogenblik van hun ontstaan', schreef hij vol respect.
Haar verdriet - haar ouders bleken omgekomen - kon ze slechts verwerken door keihard te werken, zonder haar humor op te geven. Haar nummers waren speels satirisch; ze spotte met domheid en clichs. Volgens vele getuigen deed ze dat meesterlijk. Het publiek juichte haar toe. De Volkskrant roemde haar originaliteit: 'We hebben gegnuifd om de aristocratische waardigheid van de giraf, geschaterd om de mislukte genialiteit van den schilder (. . .) en om Hitler die als een beeldig engeltje over het toneel fladdert.' De Waarheid bewonderde haar ironie en haar karikaturaal vermogen; ze werd vergeleken met Charlie Chaplin.
De jaren vijftig bleken haar meest succesvolle tijd. Ze werd beroemd, kwam op de televisie en trad op in het buitenland; in Indonesi - voor onze jongens - en in Engeland, waar ze zich thuis voelde omdat haar humor er erg werd geapprecieerd. Ze werd uitgenodigd in Isral, toerde met Wim Kan en Corrie Vonk door Zuid-Afrika en keerde zelfs terug naar Wenen, waar ze als 'de Pavlova van de parodie' werd onthaald.
In de jaren zestig werd het in Nederland stil om haar heen, stelt Alkema vast. Haar tournees ontnamen haar de mogelijkheid om een jonger publiek voor zich te winnen. Dit laatste is een te beleefde verklaring, die verhult dat haar vorm van theater had afgedaan. De tijden waren veranderd. De intellectuele kringen die aanvankelijk haar spitse ironie waardeerden, zaten in het Rosa Spier-huis. Alleen Australische kinderen vergaapten zich nog aan haar kunsten. Misschien was Wang zelfstandig ook niet bij machte geweest haar theater diepgang te geven?
Wat te denken van de achtergrond van De Vier Temperamenten: 'Melancholisch: prei heeft me altijd al verdrietig gemaakt. Deze een beetje kromme houding en de lange haren die over het gezicht hangen. . . Zij danst een pavane en treurt om haar zusters die in de soepterrine hun einde hebben gevonden.'
Het is maar beter ze over te slaan, deze ontboezemingen die de 87-jarige in haar woning te Wenen deed. Ze werden vlijtig opgetekend in een integere poging om het theater uit vervlogen jaren in feiten te vangen, maar beter is het mee te dromen met de mede door Alkema bevestigde mythe van het komische kindvrouwtje dat vanwege haar schalkse oogopslag en elastieken lichaampje vertedering, ontroering of een schaterlach opriep. Of fascinatie bij marionettenspeler Feike Boschma: 'Cilli was zo n met haar figuren dat de grens tussen haar en het materiaal wegviel, dat grensgebied waarop het fenomeen van de metamorfose berust.' Dat was de wondere kracht van Cilli Wang.
Isabella Lanz

Hanny Alkema: De wondere wereld van Cilli Wang.
Theater Instituut Nederland; 147 pagina's;  30,-.
ISBN 90 70892 42 1.

Foto
	Cilli Wang in 'Lnder'. FOTO THEATER INSTITUUT NEDERLAND

