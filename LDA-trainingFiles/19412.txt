Tenerife (Canarische Eilanden).
Tenerife is het grootste eiland van de Canarische Eilanden, een tot Spanje behorende eilandengroep in de Atlantische Oceaan. Het eiland ligt ongeveer 400 km van de kust van Marokko en de Westelijke Sahara en is met bijna 900.000 mensen het eiland met de meeste inwoners van Spanje. Evenals de buureilanden is het een eiland van vulkanische oorsprong. De grootste vulkaan van het eiland is El Teide, die met 3718 meter meteen de hoogste berg van het grondgebied van Spanje is.
Geschiedenis.
Voor de Spaanse verovering leefden de Guanchen, de oorspronkelijke bewoners van de Canarische Eilanden, op Tenerife.
Ruim vijfhonderd jaar geleden, in 1494, arriveerde de 'conquistador' Alonso Fernández de Lugo in de baai van Añaza (thans de haven van Santa Cruz). Het Spaanse koningshuis had hem bevel gegeven om Tenerife, het enige Canarische eiland dat nog niet onder het gezag van de Castiliaanse Kroon was geplaatst, te veroveren. De Guanchen gaven zich echter niet gewonnen. Vele Castilianen stierven tijdens de gevechten en Alonso Fernóndez de Lugo was genoodzaakt zijn troepen terug te trekken van Tenerife, om een jaar later terug te keren. Deze keer lukte het hem wel om het eiland te veroveren: in 1496 werd het laatste verzet van de mencey Bencomo van Taoro (de huidige Orotava-vallei) gebroken. Na de overwinning op de Guanches stichtte De Lugo de plaats San Cristóbal de La Laguna, naast een lagune die ongeveer 7 kilometer van de baai Añaza ligt.
Op de luchthaven Tenerife Noord, voorheen Los Rodeos, vond in 1977 de grootste vliegtuigramp uit de geschiedenis plaats.
Santa Cruz de Tenerife.
De hoofdstad van Tenerife is het aan de oostkust gelegen Santa Cruz de Tenerife: een grote stad met een belangrijke haven voor vracht- en cruiseschepen en tevens doorvoerhaven voor o.a. de andere Canarische eilanden. Het is tevens een van de hoofdsteden van de Canarische archipel. Van 1833 tot 1927 was Santa Cruz de Tenerife de enige hoofdstad van de Canarische Eilanden, totdat in 1927 werd bepaald dat ook het op Gran Canaria gelegen Las Palmas de Gran Canaria een van de hoofdsteden van de archipel is. Tot de dag van vandaag is de situatie nog zo dat er dus twee hoofdsteden van de Canarische eilanden zijn.
Klimaat.
Dankzij de passaatwind en de ligging is het klimaat op Tenerife gelijkmatig met temperaturen van 's winters rond 19° tot 's zomers 25°. De nachttemperaturen liggen 's winters rond 14° en 's zomers rond 21°. Hierdoor wordt Tenerife ook wel het eiland van de eeuwige lente genoemd. Dit is echter niet op elk deel van het eiland correct. Net als op de buureilanden heeft Tenerife ook een weergrens en dat is met name in de winter voelbaar en zichtbaar. De oorzaak hiervan is de vulkaan Pico del Teide. De vochtige wolken boven de Atlantische Oceaan blijven hangen tegen de bergen. Mede hierdoor kent het noorden van Tenerife een rijke subtropische vegetatie. In het noorden van Tenerife is het ook vaker bewolkt en regenachtig dan in het zuiden van het eiland. De hoeveelheid neerslag varieert per jaar van 150 mm in het zuidoosten (Arona) tot rond 900 mm in het noordwesten (Aguamansa).
Bij aanvoer van hete lucht uit de westelijke Sahara kan het op Tenerife in de zomermaanden soms meer dan 35° worden. De oostzuidoostelijke wind is dan vrij sterk en voert veel zand en stof aan. De bewoners noemen dit de Calima.
Boven de 2000 meter komt in de periode november-april sneeuw voor. Vooral de 3718 meter hoge top van El Teide is dan langere tijd bedekt met sneeuw.
Geologie.
Tenerife is, net als de overige Canarische Eilanden, van vulkanische oorsprong.
Geen van deze uitbarstingen heeft mensenlevens gekost.
Natuur.
Het eiland wordt gekenmerkt door hoge bergformaties die grofweg van het noordoosten tot aan het zuidwesten georiënteerd zijn. Aan weerskanten lopen de hellingen steil af naar zee. De noordelijke en westelijke helft van Tenerife heeft begroeide en vrij vruchtbare valleien waar tevens uitgestrekte bananenplantages voorkomen. De vallei van Oratava staat bekend om het sterk wisselende natuurschoon. Datzelfde geldt voor het nationale natuurreservaat Las Cañadas, gelegen rondom de vulkanen Pico del Teide en Pico Viejo. Het woeste en ruige landschap van Las Cañadas heeft veel weg van dat van de maan. Tenerife heeft, op een paar uitzonderingen na, zwarte lavastranden.
Cultuur.
Voor de eilandbewoners is het carnaval een belangrijk feest van het jaar. Dat geldt ook voor "Romeria" (wat vrij vertaald "oogstfeest" betekent), met zijn "Baile de Mago", ofwel boerendans. De "Romeria" wordt hoofdzakelijk in het noorden van het eiland gevierd, door zowel jong en oud in de lokale klederdracht.
De belangrijkste krant op het eiland is El Día. Deze krant legt een zeer sterke nadruk op de eigen identiteit van het eiland en is een spreekbuis voor independentisten en Canarische nationalisten. De krant heeft tevens een eigen televisie- en radiostation.
Sport.
Er zijn op Tenerife tal van watersporten te beoefenen, waaronder het windsurfen. Bij de bekende windsurfspot El Medano worden ieder jaar de wereldkampioenschapswedstrijden gehouden door de professionals op dit gebied. De omstandigheden zijn goed door de wind. Daarnaast zijn er als gevolg van de bergen talloze mogelijkheden om verschillende vormen van de klimsport te beoefenen.
De plaatselijke voetbalclub CD Tenerife speelt in de Segunda División A van het Spaanse betaald voetbal.
Toerisme.
Van de 11.759.849 buitenlandse toeristen die in 2015 de Canarische Eilanden bezochten, deden 4.203.928 Tenerife aan. Vooral het zuidwesten van Tenerife wordt druk bezocht. Hier zijn dan ook veel accommodaties te vinden. De plaats Puerto de la Cruz aan de noordelijke kust is een belangrijke badplaats. Tenerife heeft twee moderne internationale luchthavens (Tenerife Noord en Zuid) die het eiland verbinden met diverse steden in Europa. Vanuit Nederland of België is het ongeveer 4½ uur vliegen naar Tenerife. Het eiland beschikt over een moderne wegeninfrastructuur. Twee autosnelwegen verbinden noord en zuid en regelmatige diensten van autobussen bereiken alle punten van het eiland.
Wandelen.
Op de GR-131 tussen El Portillo en Ermita de las Nieves
Wandelen op de Canarische Eilanden is erg populair. Tenerife kent honderden gemarkeerde wandelpaden welke men individueel of onder begeleiding kan begaan. Met name het dorp Vilaflor (1500 m hoog) biedt uitgelezen mogelijkheden voor wandelingen. Bijna de helft van het eiland is beschermd natuurgebied. Hieronder vallen onder andere het nationaal park van de Teide, het dennenbos van La Esperanza en het gebergte van Anaga. In Anaga bestaat een deel van de bossen uit laurierbomen. De Laurisilva is een dicht bos waarin vooral laurierachtigen en varens te vinden zijn. Deze planten zijn tijdens het Tertiair verdwenen uit het Mediterrane bekken en zijn vandaag de dag alleen nog te vinden in Macaronesië, waartoe ook de Canarische Eilanden behoren.
Van de langeafstandwandelroutes is te noemen de GR-131, die van Arona vertrekt richting Vilaflor en dan ten oosten van El Teide via El Portillo loopt naar La Esperanza ten zuiden van San Cristóbal de La Laguna. Aan verlenging enerzijds tot Los Christianos en anderzijs tot Santa Cruz zou gewerkt worden. Het traject tussen Montaña de Roque en El Portillo biedt een schitterend panorama terwijl het aantal hoogtemeters gering is.
Dolfijnen en walvissen.
In de strook die Tenerife van La Gomera scheidt, leeft een kolonie van Indische grienden, alsook andere dolfijnen en walvisachtigen. Dagelijks vertrekken er verschillende bootjes vanuit de havens van Los Cristianos, Puerto Colon, Puerto Santiago en Los Gigantes (alle in het zuiden gelegen) om de dieren te bekijken. Het komt regelmatig voor dat de dieren de bootjes tot op enkele meters naderen.
Gastronomie.
De keuken op Tenerife heeft, vooral in de toeristische centra, een groot aanbod.
Onder de traditionele specialiteiten is het grootste aanbod de papas arrugadas, de mojos rojo en verde (sausjes van pepers of koriander), verschillende soorten honing en zeevruchten. Van alle producten uit de Canarische keuken is gofio de voornaamste. Dit bestaat onder andere uit geroosterde tarwebloem. In Tenerife bestaat een grote kaastraditie afkomstig van de inheemse bevolking, die om in haar culinaire behoeften te voorzien grotendeels aangewezen was op geiten en schapen.
