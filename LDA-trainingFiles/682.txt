	Raad van State wijst bezwaren Betuwelijn af
	Van onze verslaggever
ARNHEM
De plannen voor de aanleg van de Betuwelijn hoeven niet drastisch te worden aangepast. De Raad van State heeft vrijwel alle bezwaren afgewezen die zijn ingediend tegen de zogeheten Planologische Kernbeslissing (PKB). Dat wil zeggen dat de aanleg voorlopig kan doorgaan zoals gepland.

De Raad van State maakte donderdag de uitspraak bekend in een groot aantal beroepsprocedures. Het oordeel van het hoogste rechtscollege werd met spanning afgewacht. Als de raad veel bezwaarden gelijk had gegeven, had een groot deel van de besluiten opnieuw moeten worden genomen. Dat is nu niet het geval.
Volgens de Raad van State heeft het kabinet in redelijkheid het belang van de Betuwelijn afgewogen tegen plaatselijke belangen. De besluitvorming is zorgvuldig verlopen. De inhoudelijke argumenten tegen de aanleg van de spoorlijn wijst de raad van de hand. Er is geen echt alternatief voor de lijn. Het goederenvervoer over de weg loopt vast in files en is milieuvervuilend. De binnenvaart biedt geen oplossing.
De Raad van State noemt de bezwaarprocedure tegen de Betuwelijn een 'megazaak'. In totaal hebben 177 personen en instellingen beroep aangetekend. Om hen te horen waren zestien zittingsdagen nodig. De uitspraak beslaat driehonderd bladzijden.
De provincie Gelderland, een van de belangrijkste bezwaarmakers, is 'uitermate teleurgesteld'. Gedeputeerde J. de Bondt had niet verwacht dat alle bezwaren terzijde zouden worden geschoven, omdat de adviseurs van de raad een zeer kritisch advies over de plannen hadden uitgebracht. 'De raad heeft zich zeer formeel opgesteld en alleen de rechtmatigheid van de besluitvorming getoetst.'
De bezwaren van de provincie richten zich met name op de geluidsoverlast en op het feit dat de plannen niet voorzien in de mogelijkheid tot ondertunneling van het hele traject of grote delen ervan. Dat geniet nog steeds de voorkeur van de provincie.
Volgens de raad wordt de geluidsnorm wel gehaald. Mocht dat onverhoopt niet lukken, dan blijkt dat wel in een later stadium. 'Daarmee schuift de raad de zaak voor zich uit', aldus De Bondt. Hij had gehoopt dat een uitspraak die het kabinet zou nopen tot de aanleg van duurdere geluidswerende voorzieningen, ondertunneling aantrekkelijker zou maken.
Toch is een tunnel nog niet definitief van de baan, aldus De Bondt. 'De ministers Jorritsma en De Boer hebben steeds gezegd dat aannemers met alternatieven kunnen komen. Wij zullen daar achteraan blijven zitten.' Maar mocht toch nog besloten worden tot ondertunneling, dan moet de PKB weer worden aangepast. Dat is de consequentie van de uitspraak van de Raad van State. 'Doodzonde', aldus De Bondt.
Minister Jorritsma van Verkeer en Waterstaat is tevreden over de uitspraak, omdat de aanleg van de goederenspoorlijn geen verdere vertraging oploopt. Het PvdA-kamerlid F. Crone noemde het oordeel van de raad een erkenning van de politieke zorgvuldigheid die is betracht bij het maken van de plannen. Op aandringen van gemeenten, de provincie Gelderland en het parlement heeft het kabinet miljarden extra uitgetrokken om knelpunten in de Betuwelijn op te lossen.
Een deel van de bezwaren die de raad wel erkent, is achterhaald door de ontwikkelingen. Zo zijn de bruggen over het Pannerdens Kanaal en de Giessen, twee onderdelen waartegen bezwaar is aangetekend, vervangen door tunnels. Dat geldt ook voor de zogeheten 'oortjes van Elst', die in de nieuwste plannen al zijn aangepast.
Overigens betekent deze uitspraak nog niet het einde van de bezwaren tegen de Betuwelijn. Op basis van de PKB, die nu dus pas is afgerond, is het tracébesluit vastgesteld. De Raad van State verwijst daar regelmatig naar in zijn uitspraak. Tegen het tracébesluit hebben 191 mensen bezwaar aangetekend. Die worden waarschijnlijk dit najaar in één zitting behandeld. De Betuwelijn, die acht miljard gulden gaat kosten, moet in 2006 klaar zijn.

