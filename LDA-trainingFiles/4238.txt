	Eerbetoon aan maestro Machito
	Cu-Bop City Big Band. Vredenburg, Utrecht, 10 april. Vanavond in Groningen (Oosterpoort), zondag in Den Haag (Philipszaal) en maandag in Rotterdam (Nighttown).
Zeer regelmatig doen Cubaanse muzikanten Nederland aan met hun vriendelijk swingende son, ingenieus getrommelde rumba of tegendraadse avantgarde-jazz uit Havana. Aan swingende salsa-dansorkesten is hier evenmin gebrek. Maar een forse big band naar oud New-Yorks recept, waar ooit alles om draaide in de muzikale wisselwerking tussen Cuba en de Nieuwe Wereld, hoor je nergens meer. Jammer, vond percussionist Lucas van Merwijk, en hij stelde er persoonlijk een samen, zich daarbij baserend op de muziek van de legendarische bandleider Francisco 'Machito' Grillo (1908-1984).
Pas in 1982 maakte Van Merwijk kennis met het orkest van Machito, de man die veertig jaar lang het gezicht van de Latin-jazz had bepaald. Toen deze Cubaan in 1937 de nachtclubs van Havana verruilde voor de Palladium Dancehall in New York, was hij in Cuba al een befaamd zanger en percussionist. In de Latijns-Amerikaanse wijken van New York kon hij dan ook onmiddellijk aan de slag, en binnen vier jaar beschikte de zanger over een eigen orkest, de Afro-Cubans. Daarmee legde hij de basis voor de salsamuziek van nu.
'Mambo, chachacha, rumba, son. . . alle Cubaanse ritmes onder een naam', zo omschreef zangeres Celia Cruz, de koningin van de salsa, deze mix van Latijns-Amerikaanse swing en Noord-Amerikaanse jazz. Rumba staat voor Afro-Cubaanse ritmes, son is gebaseerd op Spaanse decimas, de mambo en chachacha zijn varianten op de country dance die de Britten ooit van de Fransen leerden. Cubaanse muzikanten mengden die ingredi출nten in de eerste decennia van deze eeuw tot lichte dansmuziek, die zij speelden op piano, violen en fluit boven contrabas en percussie.
Met deze bagage arriveerden Cubaanse immigranten in New York, waar zij met Puertoricanen het Palladium omtoverden tot Latino-danspaleis. Naar het voorbeeld van de jazz-bigbands van Kenton, Basie en Miller verdwenen viool en fluit ten gunste van een forse blazerssectie. De jaren veertig en vijftig waren de hoogtijdagen van de mambo in deze krachtige bezetting. Bij de ontwikkeling van dit nieuwe geluid liep Machito voorop.
Na het overlijden van de maestro richtte Van Merwijk bij wijze van eerbetoon de Cu-Bop City Big Band op. Voor een serie concerten met de band nodigde hij de 69-jarige Alfredo 'Chocolate' Armenteros uit, die sinds 1959 een van Machito's vaste trompettisten was. De charmante veteraan weerde zich in Utrecht kranig temidden van de dertienmans blazerssectie, al speelde zijn leeftijd hem nu en dan parten, en niet alleen in technisch opzicht. Ligt 축축n citaat van Gershwins Summertime al iets te veel voor de hand, een tweede gebruik ervan duidt op idee출narmoede.
Gelukkig draaide het in deze vroege salsa niet in de eerste plaats om de solo's, maar om de geraffineerde arrangementen. Dat heeft Van Merwijk goed begrepen. Tussenspelen van tenors en bassen stonden tegenover uitbarstingen in de hoogte, verzengende tutti's vormden een indrukwekkend contrast met de onderkoelde begeleiding van swingende conga's, bongo's, timbales en de standaard pianofiguren. Vredenburg ademde een avond lang de sfeer van een kolkende Palladium Dancehall.
Peter van Amstel

