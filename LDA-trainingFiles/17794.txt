 FLINKE BANENGROEI IN EERSTE HALFJAAR - CBS. 
 VOORBURG, 31 okt (Reuter) - Het aantal banen van werknemers in Nederland bedroeg halverwege dit jaar 5.856.000 en dat was 137.000 hoger dan medio 1995, zo blijkt uit gegevens van het Centraal Bureau voor de Statistiek (CBS). 
 De groei zit volgens het CBS vooral bij de commerciele diensten. Nog afgezien van uitzendwerk was het aantal banen in hier eind juni 95.000 hoger dan een jaar ervoor. Het uitzendwerk groeide in deze sector bovendien met nog eens 41.000 banen. 
 In de overige bedrijfstakken veranderde de werkgelegenheid, afgezien van daar werkende uitzendkrachten, niet veel ten opzichte van een jaar geleden. 
 Het CBS tekent bij de cijfers aan dat het aantal banen na een daling in 1993 in de loop van 1994 weer is gaan stijgen en wel met zo'n 10.000 per kwartaal. 
 Die groei versnelde vorig jaar en eind 1995 lag het aantal banen 133.000 hoger dan een jaar eerder. 
 Aan het eind van het eerste kwartaal van 1996 was er, ten opzichte van 31 maart 1995, een groei van 143.000. 
 Overigens ligt de groei nog niet op het niveau van het topjaar 1990 toen het aantal banen in een jaar tijd met bijna 160.000 steeg, aldus het CBS. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
