	Het jaar 51 na H.
	DE DUITSE historicus Eberhard Jäckel meent dat de twintigste eeuw als een 'Duitse eeuw' de geschiedenis zal ingaan. Geen enkel ander land heeft volgens hem de wereld de afgelopen honderd jaar 'zo'n stempel ingebrand' als Duitsland: twee wereldoorlogen, Hitler, de moord op de Europese joden en de Duitse deling.
De hoogleraar aan de universiteit van Stuttgart, Hitler-expert en mede-uitgever van een lijvige studie over de geschiedenis van de West-Duitse Bondsrepubliek nam alvast een voorschot op de komende wereldwijde lawine van eeuwbespiegelingen met Das deutsche Jahrhundert. Eine historische Bilanz, een boek dat - hoe kan het hier anders - onmiddellijk tot heftige debatten heeft geleid.
Op de eerste plaats zou Jäckel de rol van de Verenigde Staten op de wereldgeschiedenis hebben onderschat, 'juist als Duitser' een slechte beurt. Verder zou de professor thans definitief kunnen worden ingeschaald in de verderfelijke klasse van historici en conservatieve politici, die met opzet oorzaak en gevolg door elkaar halen. Hij zou hebben verzuimd directe lijnen te trekken van het keizerrijk naar de republiek van Weimar en de bruine Hitler-dictatuur en is derhalve een revisionist van het zuiverste water.
In werkelijkheid, althans voor de geïnteresseerde leek, is Jäckels boek een zoveelste intrigerende bijdrage aan de collectieve inspanningen van Duitsland om met zijn recente geschiedenis in het reine te komen. Het jaar 1996 - 'het jaar 51 n. H. (na Hitler)', schrijft de Süddeutsche Zeitung - was wat dat betreft een gewetensvol hoogtepunt.
Het was tevens het jaar waarin Helmut Kohl voor het eerst de Europese eenwording een vraagstuk van oorlog of vrede noemde, waarmee hij probeerde aan te geven hoe belangrijk het is dat het verenigde Duitsland gezien zijn geografische ligging, economische potentie én geschiedenis definitief wordt 'geneutraliseerd' in een verenigd Europa. Helaas is zijn waarschuwing niet overal even serieus genomen, al wordt zijn visie door de politieke elite in zijn land, op enkele dwarsliggers na, volledig onderschreven.
Kern van het gewetensonderzoek in '51 n. H.' was de vraag hoe het kon gebeuren, hoe een geciviliseerd land van dichters en denkers zichzelf degradeerde tot een natie van gewetenloze moordenaars en bandieten en hoe het westerse deel van datzelfde land zich na de onvoorwaardelijke capitulatie van 1945 kon ontwikkelen tot een federalistische modeldemocratie. Zonder overwegende bezwaren van Moskou en Washington mocht 'de Rijnlandse republiek' zich in 1990 herenigen met Oost-Duitsland.
In weerwil van het cliché ('de Duitsers kunnen het woord Auschwitz niet meer horen') ontbrandde vorig jaar een weergaloze discussie over de stelling van Daniel Goldhagen dat het vooroorlogse Duitsland behept was met een uniek 'eliminerend antisemitisme'. De jeugdige Amerikaanse Harvard-socioloog werd in Duitsland onthaald als een staatsgast, nee, als een profeet die het verlossende antwoord op Auschwitz zou hebben gevonden.
Ofschoon een meerderheid van holocaust-experts de vloer aanveegde met het wetenschappelijk gehalte van Hitlers willige beulen; gewone Duitsers en de holocaust had Goldhagen met gemak schouwburgen vol kunnen trekken met vooral jeugdige toehoorders. Zijn studie is met (in Duitsland) bijna 200 duizend verkochte exemplaren een bestseller en verplichte kost in de hogere klassen van de middelbare scholen. Thuis vragen kinderen aan hun ouders of zij van hún ouders hebben vernomen dat het 'inderdaad gewone Duitsers' waren die joodse burgers naar de gaskamers hebben gestuurd.
Het fenomeen Goldhagen zou misschien als een hype kunnen worden afgedaan als nummer twee op de lijst van meest verkochte boeken in 1996 niet was geschreven door een 'gewone Duitser': de dagboeken van Victor Klemperer. Deze in Dresden wonende joodse kunstenaar beschrijft minutieus in 1700 bladzijden hoe tussen 1933 en 1945 het dagelijks leven voor hem sluipend veranderde in een hel. Klemperer voelde zich in de klassieke betekenis Duitser: nationalistisch, aanhanger van de keizer en bewonderaar van Goethe en Schiller.
Niettemin noteerde hij aan het slot van zijn epos: 'Ik kan niet meer geloven dat het nationaal-socialisme on-Duits is; het is een Duitse vinding, een kankergezwel in het Duitse vlees.' Niet ten onrechte noemt de gezaghebbende Josef Joffe deze week in de Süddeutsche Zeitung de conclusie van Klemperer goldhagenesk.
'Goldhagen, Klemperer - de ketting blijft ongebroken, ook 51 jaar later. Zijn de Duitsers dan voor eeuwig verdoemd voor datgene waarvoor hun voorouders verantwoordelijk zijn?' Joffe zoekt het antwoord bij Imre Kertesz, een auteur die vorig jaar eveneens een verrassend succes had met zijn Roman eines Schicksallosen over Auschwitz.
Kertesz: 'Het gaat niet om schuld, maar om iets dat men moet proberen te begrijpen, al was het alleen maar vanwege het gezonde verstand, uit goed fatsoen om het zomaar eens te zeggen.' Het jaar '51 n. H.' was volgens Joffe een grote stap in deze richting, iets waarop 'de gewone Duitser een beetje trots' mag zijn.
Deze maand gaat het zelfonderzoek verder. In de hoofdstad Berlijn begint een serie bijeenkomsten over de vraag met welk nationaal monument Duitsland alsnog de vermoorde joden moet herdenken. De eerste sessie wordt geleid door 'de revisionist' Eberhard Jäckel.
Willem Beusekamp

