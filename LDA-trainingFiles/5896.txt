Hydroxylgroep.
Een hydroxylgroep is in de organische chemie een functionele groep bestaande uit een zuurstof- en een waterstofatoom, die via het zuurstofatoom aan de rest van een molecuul vastzit. Soms wordt er ook wel naar verwezen als een -OH groep of een alcoholgroep. De naam van de groep is een samentrekking van "hydrogenium" (waterstof) en "oxygenium" (zuurstof), met een uitgang "-yl". Dit wijst erop dat er nog een binding vrij is.
Als de hydroxylgroep gebonden is aan een verzadigd koolstofatoom heeft men een alcohol. Is de hydroxylgroep gebonden aan een carbonylgroep, heeft men een carbonzuur. Arylalcoholen (bijvoorbeeld fenol en 1-naftol) zijn stoffen waarin de hydroxylfunctie rechtstreeks aan een aromatische ring gebonden is.
Een hydroxylgroep is sterk polair en kan een sterke waterstofbrug doneren, en er één of twee accepteren.
De hydroxylgroep vormt de basisbouwsteen van suikermoleculen.
Een hydroxylgroep wordt aangegeven met het voorvoegsel hydroxy- of het achtervoegsel -ol.
Een anorganische stof met een hydroxylgroep heet een hydroxide. Een in water oplosbaar hydroxide zoals natriumhydroxide vormt bij oplossen het OH- anion, een base.
