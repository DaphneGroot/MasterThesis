 EZ BEKIJKT NIEUWE FINANCIELE PRODUKTEN EN DIENSTEN. 
 DEN HAAG, 21 okt (Reuter) - Het ministerie van economische zaken wil samen met de consumentenorganisaties bekijken waar zich knelpunten in de marktdoorzichtigheid voordoen bij het op de markt komen van nieuwe financiele producten en diensten. 
 Dit blijkt uit de notitie "De consument op nieuwe markten" die staatssecretaris Anneke van Dok van EZ vandaag naar de Kamer heeft gestuurd. Zij constateert daarin dat nieuwe financiele producten en diensten in hoog tempo op de markt komen. 
 "Er zijn signalen dat de consument moeite heeft met het beoordelen en vergelijken van het aanbod op dit gebied," aldus Van Dok. 
 Dit is volgens haar des te nijpender omdat het hierbij gaat om producten en diensten die voor de consument vaak langlopende financiele verplichtingen met zich meebrengen. 
 Directe overheidsinterventie is echter niet aan de orde, aldus de staatssecretaris. 
 Zij wil bij het bekijken van de knelpunten ook het ministerie van sociale zaken en werkgelegenheid betrekken gezien de nieuwe financiele diensten die op de markt zijn gekomen sinds de aanpassing van het sociale zekerheidsstelsel. 
 Er is geld beschikbaar om instrumenten te ontwikkelen om, waar nodig, de marktdoorzichtigheid te verbeteren. 
 Staatssecretaris Van Dok concludeert verder dat het wettelijke stelsel dat is gericht op de basisbescherming van de consument goeddeels is voltooid. 
 Dit betreft zaken als bevordering van eerlijkheid in de handel, maar ook regelgeving waarmee de consument tegen onveilige en ongezonde producten wordt beschermd. 
 Ontwikkelingen op de markt worden nauwgezet gevolgd, ook om te zien of nieuwe overheidsinterventies nodig zijn. 
 Speciale aandacht is er voor de positie van de consument in sectoren waar de dienstverlening door overheidsbedrijven overgaat naar private ondernemingen. 
 Zolang er geen sprake is van een effectieve marktwerking en de consument vaak van een enkele aanbieder afhankelijk is, moeten maatregelen worden getroffen om mogelijk misbruik ten nadele van de consument te voorkomen, aldus Van Dok. 
 De invloed van consumenten op de dienstverlening kan worden vergroot door de aanbieder voor te schrijven consumentenpanels te organiseren of tot verbruikersraden te verplichten. 
 Een andere mogelijkheid is bijvoorbeeld het opstellen van algemene leveringsvoorwaarden en het oprichten van een instelling voor geschillenbeslechting. 
 De bestaande wetgeving die de consument de nodige basisbescherming biedt, geldt volgens de staatssecretaris in principe ook voor transacties via de electronische snelweg. 
 Het is echter niet zeker of deze in alle gevallen voldoende is toegesneden op nieuwe technologieen. Het ministerie van EZ zal samen met justitie en de consumentenorganisaties verdere ontwikkelingen op dit gebied volgen om te zien of aanpassing van regelgeving nodig is. 
 Van Dok wil verder "nauwlettend" de ontwikkelingen volgen op het gebied van het via klantenbindingssystemen informatie vergaren over het consumptiegedrag van individuele klanten. 
 (c) Reuters Limited 1996. 
