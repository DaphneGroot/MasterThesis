	Zweedse skister Wiberg telt op alle disciplines mee in wereldbeker
Pernilla Wiberg regeert in de skiwereld met ongekend harde hand. De Zweedse won zondag in Bad Kleinkirchheim de Super- G en werd een dag eerder vijfde op de afdaling. Het was haar vierde zege, nadat ze eerder in het seizoen de slalom in Semmering en Maribor en de Super G in Lake Louise al had gewonnen. In het algemeen klassement gaat de Zweedse riant aan de leiding.
Wiberg (26) heeft haar doel voor dit seizoen hoog gesteld: de eindzege in de wereldbeker slalom en afdaling. Vooralsnog leidt ze, behalve het algemene klassement, in de standen in de Super-G en slalom. Wiberg, nog niet zo lang geleden een skister die uitsluitend op de slalom in haar element was, ontpopt zich onderhand als een allrounder.
De vrouw uit Nork√∂pping, die in Monaco woont, stoorde zich zaterdag en zondag nauwelijks aan de mist in Oostenrijk. Sterker, ze genoot. De Strohsack-piste was hard door de vorst. 'Precies zoals ik het graag heb', zei de drievoudig wereldkampioene. 'Op de ijzige ondergrond voelde ik me thuis.'
Op de afdaling moest ze de zege laten aan Heidi Zurbriggen. Voor de ervaren Zwitserse, de 29-jarige zus van de vroeger zeer succesvolle Pirmin Zurbriggen, was het pas haar tweede overwinning in het circuit om de wereldbeker sinds 1985.
De Zwitserse kon het beste overweg met het matige zicht op de ruim 3000 meter lange piste. Ze ging na 1 minuut en 42,33 seconden door de finish. Als tweede finishte de Duitse Hilde Gerg in 1.42,69, de derde plaats was voor de Oostenrijkse Stefanie Schuster (1.43,06) die voor het eerst in haar leven het podium mocht beklimmen.
Kristian Ghedina was zaterdag het snelst in de afdaling van Chamonix. De 27-jarige Italiaan, afkomstig uit Cortina d'Ampezzo, is door de zesde zege in zijn loopbaan de beste Italiaanse afdaler in de historie. Tot nu toe deelde hij de eerste plaats met Herbert Plank, die vijf keer won in de periode tussen 1974 en 1980. Het was de tweede overwinning voor Ghedina dit seizoen. Vlak voor de kerstdagen greep hij de hoofdprijs in Val Gardena.
Het scheelde bijzonder weinig of de Noor Atle Skaardal zou er met de eerste plaats vandoor zijn gegaan. De wereldkampioen Super G kwam slechts eenhonderdste seconde te kort op Ghedina, die een tijd van 2.01,56 maakte. De Oostenrijker Werner Franz finishte als derde. In de stand om de wereldbeker afdaling achterhaalde Ghedina de leidende Franse specialist Luc Alphand, die als vijfde eindigde. Beiden hebben 365 punten, ruim honderd punten meer dan Skaardal.
De Duitser Berni Huber raakte bij een val tijdens de afdaling ernstig gewond. Hij liep verscheidene gebroken ribben, een gebroken arm, gescheurde kniebanden en enkele zware kneuzingen op.
Thomas Sykora was zondag in Chamonox een klasse apart op de slalom. De Oostenrijker finishte met 1,66 seconde voorsprong op zijn landgenoot Stangassinger. Het was de derde opeenvolgende zege voor Sykora, die vier van de vijf wereldbekerwedstrijden won. Alberto Tomba presteerde teleurstellend in de tweede manche en liet de tweede aan zich voorbijgaan.

