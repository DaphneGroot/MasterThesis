	Drie keer in de rondte bij ongebroken Intermezzo
	Aap Noot Mies door Intermezzo, regie: Bram Vermeulen. De Meerse Hoofddorp, 11 december. Tournee.
Intermezzo Nieuwe Stijl. Het staat op het programmafoldertje geschreven als een wel erg slome reclame-kreet. Maar het klopt wel, van die nieuwe stijl. Want sinds het vertrek van Stijn van der Loo, het gezichtsbepalende lid van zanggroep Intermezzo, is er veel veranderd.
Van der Loo leverde het grootste deel van het eigen materiaal van de groep, wroette in buitenlands repertoire en was dol op muzikale computergrapjes. Maar het ontbreken van zijn inbreng betekent geen stap terug. Aap Noot Mies is een interessant, muzikaal, puur Hollands bodemonderzoek, dat dan ook wordt afgesloten met 'het Wilhelmus'.
Op het podium staan een paar oer-Hollandse bloemstukken. Verder bestaat het decor uit een portrettengalerij met onder meer Johnny Lion, Frans Halsema, Andr Hazes, Herman van Veen, Anneke Grnloh en koningin Beatrix. Ze komen allemaal aan de beurt - van een krankzinnig knappe uitvoering van het Harlekijn-lied van Herman van Veen tot het prikkelend nostalgische Brandend Zand.
Maar het onderzoek voert verder dan de twintigste eeuw. Gevolg van enig muziekarcheologisch graafwerk is dat ook vroeg-middeleeuwse liederen en klassieke kindermoppies aan bod komen. De heren schamen zich er niet voor de daarbij behorende bewegingen vol overgave uit te voeren. Het klappen, stampen en driemaal in de rondte draaien wordt vervolgens probleemloos door de zaal overgenomen.
Met de twee nieuwe bariton-bassen erbij is het geluid minder schel dan voorheen. De instrumenten laten zich nu n¢g aangenamer door de diverse stemgeluiden vervangen. Toch is het na drie kwartier stemgegoochel ook wel plezierig om iets anders dan a capella te horen. Met gitaar, piano en een bonte verzameling percussie-instrumenten is Intermezzo een lekkere band voor een beschaafd publiek.
Want netjes blijft het allemaal wel. Pogingen tot stevige rock (H schoon wijveke, en een Borsato-stamper) komen amper uit de verf. Dan staan de bandleden er verloren bij, alsof vader per ongeluk op een feestje van opgewonden tieners is beland.
De heren zijn op hun best in de prachtige meerstemmige stukken, waar minimale grapjes in zang of presentatie aan toe zijn gevoegd. Die zijn soms zo klein dat de grens tussen ernst en ironie bijna niet meer te traceren is. En met een subtiel sarcastisch glimlachje boekt het vijftal dan de mooiste overwinningen van de avond.
Patrick van den Hanenberg

