	Toekomstvorser ziet opkomst vetplant en bladertuin
	'Ik noem mij archeologe van de toekomst. Dat is de beste manier om uit te leggen wat je doet. Wat ik gemeen heb met een archeoloog is dat ik fragmenten vind van dingen die nu al in aanleg aanwezig zijn. Aan de hand van die vondsten kun je dan de rest van het beeld invullen. Net zoals de archeoloog, die na het vinden van een paar fragmenten ziet dat het gaat om een vaas of een beeld. Op die manier zien wij opeens heel duidelijk dat er een trend aan het ontstaan is.'
Zegt trendforecaster Lidewij Edelkoort in Aalsmeer Nieuws, de krant van de bloemenveiling Aalsmeer. Edelkoort bezocht drie jaar geleden de bloemenveiling en gaf als voorspelling af dat de tuintrend erg belangrijk zou worden. Wat zegt zij nu? 'De tuintrend wordt nog iedere dag belangrijker. Het is de grootste en snelst groeiende hobby in de wereld. Mensen worden ook allemaal een beetje kunstenaar. Groenten bijvoorbeeld worden niet meer zo snel mogelijk in de groentela van de koelkast gelegd. Die worden eerst - als een soort installatie - uitgestald op de keukentafel.'
Voor vetplanten heeft Edelkoort goed nieuws. 'Ik denk dat vetplaten erg belangrijk gaan worden. Ze zijn dikkig en doen wat onnatuurlijk aan. Wij zijn in andere branches bezig met foam, polyester en nylon. Dikke kussens en dikke canapé's. Hele ronde vormen dus. In natuurlijke vorm gaan we die ook zoeken. Daarnaast denk ik dat burgerlijke bloemen zoals fresia's, anjers, gladiolen en begonia's, gerehabiliteerd zullen worden.'
Voor buiten in de tuin ziet ze de komst van de bladertuin. 'Alle variaties aan bladeren zullen worden samengebracht in één tuin. Bladeren met ongelooflijk mooie grafische vormen en gekleurde nerven. De tuin of binnentuin wordt daardoor een soort tekening, een soort ets. We hebben ook geopperd om een rijdende tuin te maken. Grote potten, die op vlonders met wielen eronder worden gezet. Je kunt ze dan op het terras of binnen heen en weer schuiven. Het gaat er dan ineens heel industrieel uitzien.'
Het idee van de rijdende tuin schoot plots in haar hoofd toen ze van haar medewerkers een plant voor haar verjaardag cadeau kreeg. 'Ze kwamen er mee binnenrijden op een wagentje. Dat vond ik er prachtig uitzien. Toeval dus, maar ook weer niet helemaal. Een jaar geleden hadden ze hem gewoon binnengedragen.'

