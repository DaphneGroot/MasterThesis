	'Spiegel Historiael' pronkstuk van KB
	Een van de pronkstukken in de collectie van de Koninklijke Bibliotheek in Den Haag is het veertiende-eeuwse handschrift van de Spiegel Historiael van Jacob van Maerlant. In het boek vertelt Van Maerlant in ruim 91 duizend verzen de tot dan toe bekende wereldgeschiedenis, van de schepping tot zijn eigen tijd. Hij schreef het boek tussen 1284 en 1290 in opdracht van de Hollandse graaf Floris V en gebruikte als voorbeeld de 31-delige encyclopedie Speculum historiale, die de Franse dominicaan Vincentius van Beauvais omstreeks 1250 schreef in opdracht van Lodewijk de Heilige.
Het Haagse handschrift werd rond 1330 vervaardigd, vermoedelijk in de Zuidelijke Nederlanden. Het bestaat uit 258 bladen, die meestal gebundeld zijn in katernen van tien bladen. Het is het enige bekende handschrift van de Spiegel Historiael dat rijk verlucht is met miniaturen. In totaal bevat het manuscript negentien historisch 'aangeklede' beginkapitalen, twintig bijbelse miniaturen (Oude Testament en evangelin) en 25 miniaturen met afbeeldingen uit de geschiedenis, zoals de veldslag tussen koning Clovis en de West-Goten en de verovering van Jeruzalem door de kruisvaarders.
'De kwaliteit van de 64 afbeeldingen is zowel artistiek als inhoudelijk gezien van hoog niveau', schrijven de Vlaamse hoogleraar Jozef Janssens en de Nederlandse kunsthistorica Martine Meuwese in hun inleiding op de fraai verzorgde uitgave Jacob van Maerlant - Spiegel Historiael - de miniaturen uit het handschrift (Tirion/Davidsfonds/Clauwaert;  115,-). 'Jammer genoeg valt niet te achterhalen voor wie dit handschrift gemaakt is. Maar te oordelen naar de uitzonderlijk rijke uitvoering met veel illustraties en bladgoud, moet de opdrachtgever vermogend geweest zijn.'
De uitgave bevat in facsimile 42 foliobladen uit het handschrift. Daarnaast worden de miniaturen die op de bladen staan, nog eens apart in kleur afgebeeld. De afbeeldingen gaan vergezeld van het bijbehorende tekstfragment, dat in het Middelnederlands wordt weergegeven, mt gemoderniseerde spelling en woordverklaringen om de tekst voor de moderne lezer toegankelijk te maken.
Han van Gessel

Foto
	Jacob van Maerlant. Miniatuur uit 'Spiegel Historiael'.

