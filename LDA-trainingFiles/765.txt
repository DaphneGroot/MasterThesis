	Kustwacht Antillen doet grote cocaïnevangst
	ANP
ORANJESTAD
De Antilliaans-Arubaanse kustwacht heeft dinsdag een grote drugsvangst gedaan. Ten noorden van de eilanden Aruba en Bonaire enterde het aan de kustwacht uitgeleende Nederlandse marinefregat Tjerk Hiddes op volle zee een motorboot waarop 558 kilo cocaïne bleek verstopt. De straatwaarde loopt in de tientallen miljoenen guldens.
Een woordvoerder van de marine noemt de vangst 'een van de eerste echt grote successen' van de op 22 januari 1996 opgerichte kustwacht voor de Nederlandse Antillen en Aruba.
De jacht werd geopend nadat een patrouillerend Orion-vliegtuig een verdachte motorboot over de oceaan had zien schieten. De Tjerk Hiddes ging er in volle vaart op af. Bij de actie werden vijf personen aangehouden.

