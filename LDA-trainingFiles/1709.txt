	Hoge werkloosheid bedreigt Duitse deelname aan EMU
	DPA, KRF, ANP
BONN
De groeiende werkloosheid hangt als een molensteen om de nek van de Duitse regering. Bonn heeft de raming voor het begrotingstekort over 1997 verhoogd van 2,5 naar 2,9 procent. Dat is net onder de norm van 3 procent voor toelating tot de Economische en Monetaire Unie (EMU) in 1999, die zonder Duitsland geen kans heeft.
Minister van Economische Zaken Günter Rexrodt zei dat de kosten van de werkloosheidsuitkeringen en de te derven belastinginkomsten de belangrijkste redenen waren om de raming op te trekken.
De voor een deel al uitgelekte cijfers staan in het Jahreswirtschaftsbericht, dat de regering dinsdag goedkeurde. Rexrodt gaat uit van bijna 4,2 miljoen werklozen. De overkoepelende vakcentrale DGB verwacht dat het aantal deze maand zal uitkomen op 4,4 miljoen, een nieuw naoorlogs record.
Rexrodt verwacht dat de economische groei volgend jaar zal aantrekken van 1,4 tot 2,5 procent. Er komen echter 200 duizend werklozen bij, in plaats dat het aantal tot 3,96 miljoen zakt, wat de schatkist zes miljard mark extra kost. Extra banen komen er pas bij als de groei aantrekt tot 3 procent.
De regering is er desondanks heilig van overtuigd dat Duitsland de EMU-norm haalt, aldus de bewindsman. De banken denken daar anders over. Die zetten bij de 2,9 procent een vraagteken. Zij roept de overheid van hoog tot laag op tot bezuinigingen. Vorig jaar lag het begrotingstekort op 3,9 procent.
Bonn voorziet een opleving in de voorzomer. De geringe inflatie van 1,5 procent, lagere rente en een aantrekkende wereldeconomie zullen Duitsland daarbij in de kaart spelen, aldus het regeringsrapport. De export blijft de locomotief van de economie, met een verwachte groei van 6,5 procent. Anders dan de laatste jaren behoudt Duitsland zijn aandeel op de wereldmarkt op dit punt.
In tegenstelling tot enkele gerenommeerde economische instituten verwacht Bonn dat de economie in de oostelijke deelstaten net zo hard zal groeien als in het westen, namelijk met 2,5 procent. De instituten voorzien een groei van 2 procent in de ex-DDR.
Terwijl Duitsland moeite heeft zich voor de EMU te kwalificeren, gaf staatssecretaris van Financiën Jürgen Stark te kennen dat hij bepaalde landen die zich wél zouden kwalificeren, liever niet ziet toetreden. Sommige van die landen 'zouden er goed aan doen de flexibiliteit van hun wisselkoers nog een bepaalde periode te handhaven'.
Volgens de bewindsman hebben de financiële markten 'overdreven verwachtingen' dat een groot aantal landen kan meedoen aan de munteenheid euro. 'We moeten waarborgen dat deelnemers staan voor stabiliteit. Alleen dan heeft dit project een duurzame kans op succes.' Hij noemde geen namen, maar doelde waarschijnlijk op Italië, Spanje en Portugal.

