	Songfestival?
	H. Huisman, presentator van de Euro Soundmixshow: 'Het Eurovisie Songfestival is vooral een festival voor liedjesschrijvers. Een nummer mag niet langer zijn dan drie minuten en wordt beoordeeld door een jury, terwijl een artiest toch de meeste waarde hecht aan het oordeel van het publiek. Persoonlijk ben ik er niet zo'n voorstander van. Ik vind het gereutel. In '75 heb ik met Lucifer meegedaan aan de Nederlandse voorronden. Sandra Reemer werd toen eerste en wij tweede. Hoe het nummer heette? Ik weet het echt niet meer. Misschien zegt dat wel iets over de waarde van het songfestival. Het is nogal vergankelijk. Het nummer van Mrs Einstein heb ik nog niet gehoord dus ik kan er weinig over zeggen, maar het zal me niet verbazen als Engeland, Ierland of misschien Duitsland weer wint. Zij hebben toch het voordeel van de taal.
F. van der Zant, secretaris van Eurovision Artists een vereniging van liefhebbers van het Eurovisie Songfestival: 'De charme van het songfestival is de competitie en dat er in zoveel verschillende talen wordt gezongen. Ik erger me regelmatig aan het belabberde niveau van de nummers. Af en toe lijken ze wel geschreven door een boerenhengst. Veel landen maken er zich met een jantje van leiden af. Dat is jammer. Maar al met al blijft het een uniek evenement. Welk programma houdt het anders 42 jaar vol?'
W. van Beusekom, delegatieleider van de Nederlandse afvaardiging en tv-commentator: 'In heel Europa is de populariteit nog steeds indrukwekkend. Neem de kijkcijfers er maar bij. Het is een traditie die al jaren standhoudt en wat mij betreft tot in lengte van dagen. Het is een uniek programma. Ik ben opgevoed met het songfestival en kan eigenlijk niet zonder. Dit jaar zijn de favorieten Engeland, Itali en Rusland. Ierland heeft al gezegd dat het de komende vijf jaar het festival niet meer wil organiseren, dat is al zeker. Ik sta nu bij de repetities en ik hoor alsmaar meer positieve geluiden over Mrs Einstein. Zij doen het steeds beter. Ik heb er wel vertrouwen in.'
Cijfers van de dienst Kijk- en Luisteronderzoek van de NOS: 'Het Eurovisie Songfestival heeft over de afgelopen tien jaar gemiddeld ongeveer drie miljoen kijkers getrokken. Het topjaar was 1994 toen 3,7 miljoen mensen keken. In 1995 schakelden de minste kijkers in: 1,7 miljoen. '
B. van Dijk, vertegenwoordigde in 1982 Nederland: 'Het songfestival is eigenlijk een soort gezongen EU. Het is net zoals straks tijdens de Top van Amsterdam. Daar moet ook een compromis worden gevonden met als gevolg een middelmatig resultaat. Op deze manier vind ik er niet veel meer aan. Geef mij maar zo'n ouderwets songfestival waar idealisme nog hoog in het vaandel stond en met veel naviteit en vreugde aan het lied werd gewerkt. Toen ik meedeed vond ik het al een soort Op Volle Toeren in het buitenland en dat vind ik nog steeds.'
S. van Zutphen, een van de leden van Mrs Einstein: 'Wat ons betreft kunnen er tijdens het optreden niet genoeg storingen zijn. Laat het licht maar uitvallen. Improvisatie is altijd ons sterke punt geweest en hopelijk kunnen we nu de vruchten plukken van onze jarenlange podium- en cabaretervaring. Ik heb echt het idee dat het goed gaat. Het Franse journaal heeft Mrs Einstein samen met de IJslandse inzending gebombardeerd tot een van de favorieten. Eerlijk gezegd vind ik het niet zo'n ramp als we geen eerste worden, twintigste hoeft ook niet, maar ik zal niet in tranen uitbarsten.'
'Bij de bookmakers staan we niet zo hoog genoteerd, maar dat zijn alleen Ieren en Engelsen die daar op wedden. Gisteren kwam ik een veiligheidsman tegen die 30 pond op ons had ingezet. ''Jullie gaan wel winnen h. Doe het desnoods maar voor mij'', riep hij me nog na.
H. van Hoof, was van 1972 tot 1994 dirigent van het orkest dat de Nederlandse deelnemers muzikaal begeleidde: 'Ik heb altijd met plezier meegewerkt aan het songfestival, maar op een gegeven moment houdt het gewoon op. Het bijzondere aan het songfestival vond ik de eensgezindheid. Een paar jaar terug tijdens de oorlog in Joegoslavi betrad de Joegoslavische inzending het podium en iedereen leefde met ze mee. De muzikale kwaliteit van de liedjes bekijk ik met gemengde gevoelens. Door het gebruik van een steunband, waarop al een deel van de muziek is voorgespeeld, gaat het muzikale van de muziek af. Een ander bezwaar vind ik de voorgeschreven lengte. Het is echt drie minuten en niet langer. Je kunt er zelfs voor gediskwalificeerd worden. Ik bedoel, waar gaat het nu om? Om de muziek of lengte? In de tijd van Elvis Presley was drie minuten een normale lengte, maar veel nummers komen nu pas op gang als ze drie minuten bezig zijn.'
Frank Vermeulen

