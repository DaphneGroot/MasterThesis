Ursula Andress.
Ursula Andress (Ostermundigen (kanton Bern), 19 maart 1936) is een Zwitsers actrice. Ze is vooral bekend als Bondgirl Honey Ryder in de eerste film van James Bond, "Dr. No". Vanwege haar zware accent is haar stem in de film niet te horen, de teksten werden later ingesproken door Niki van der Zyl. Voor de rol als Bondgirl kreeg Andress een vergoeding van 10.000 dollar.
De schrijver van de James Bondboeken Ian Fleming was zo onder de indruk van de verschijning van Andress, dat zij een rol kreeg in het boek "On Her Majesty's Secret Service". Later keerde ze terug als Bondgirl in de officieuze Bondfilm "Casino Royale" (1967).
Andress was een bekend sekssymbool in de jaren 60. Het moment waarop ze al zingend en gekleed in slechts een bikini uit de Cara√Øbische Zee stapt in "Dr. No" behoort tot de bekendste fragmenten uit de James Bondfilms.
Ze trad daarnaast samen met Dean Martin en Frank Sinatra op in de film "4 for Texas" en was de tegenspeelster van Elvis Presley in de film "Fun in Acapulco".
