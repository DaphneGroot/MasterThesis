Nationale ombudsman.
De Nationale ombudsman is een onafhankelijke functionaris die klachten van burgers over onbehoorlijk overheidsoptreden behandelt. Hij wordt in Nederland benoemd door de Tweede Kamer voor een termijn van 6 jaar. Klachten over het optreden van bestuursorganen van decentrale overheden worden sinds 1 januari 2006 ook behandeld door de Nationale ombudsman, tenzij het bestuursorgaan heeft besloten tot aansluiting bij een andere ombudsvoorziening. De Nationale ombudsman behandelt alleen klachten over individuele zaken waarvoor geen beroep bij de rechter mogelijk is. De Nationale ombudsman publiceert zijn conclusies in rapporten en in een jaarlijks verslag, die ook op internet beschikbaar zijn. De Nationale ombudsman is geen rechter, de overheid is niet verplicht om gevolgen te verbinden aan zijn uitspraken. Van de uitspraken van de Nationale ombudsman gaat evenwel een grote publicitaire en controlerende werking uit.
Dit wordt uitgewerkt in de Wet Nationale ombudsman.
De Nationale ombudsman is een Hoog College van Staat. De begroting van de Ombudsman is in het betreffende onderdeel van de Rijksbegroting opgenomen.
Huidige ambtsbekleder, substituten en bevindingen.
Het ambt van de Nationale ombudsman wordt vanaf 1 april 2015 vervuld door Reinier van Zutphen. Zijn voorganger prof.dr. Alex F.M. Brenninkmeijer was Nationale ombudsman van 1 oktober 2005 tot 31 december 2013. Hij werd daarna tijdelijk vervangen door Frank van Dooren, die op 31 maart 2015 met pensioen ging.
Van Dooren was eerder op 1 januari 2005 benoemd tot substituut Nationale ombudsman. Addie Stehouwer is als tweede substituut op 24 april 2007 door de Tweede Kamer benoemd. Haar ambtstermijn is begonnen op 1 juni 2007.
In maart 2008 betoogde Brenninkmeijer bij een toelichting op zijn jaarverslag dat de burger bij de overheid 'vaak kilte, onverschilligheid en verruwing' ontmoet. 'Het overgrote deel van de burgers deugt. De sleutel ligt bij de overheid'.
Premier Jan Peter Balkenende vindt in reactie de conclusie van de Nationale ombudsman dat de overheid bijdraagt aan de verharding in de samenleving 'een zwart-witverhaal'.
Kinderombudsman.
Na een jarenlange politieke discussie heeft de Tweede Kamer in april 2010 besloten tot het instellen van een Kinderombudsman met wettelijke basis. Op 15 februari 2011 is Marc Dullaert door de Tweede Kamer benoemd tot Eerste Kinderombudsman. Hij is 1 april 2011 gestart met zijn werkzaamheden. De Kinderombudsman is een landelijk functionerend instituut dat naleving van de rechten van kinderen en jongeren onafhankelijk aan de orde stelt. De Kinderombudsman is een substituut-ombudsman van de Nationale ombudsman, hij heeft echter een geheel eigen werkterrein en zal zich zelfstandig moeten verantwoorden naar de Eerste en Tweede Kamer.
De taken van de Kinderombudsman zijn divers, zoals onder meer het gevraagd en ongevraagd adviseren van regering en parlement over wet- en regelgeving met betrekking tot de rechten van kinderen en jeugdigen tot 18 jaar. Ook zal de Kinderombudsman klachten van kinderen en jeugdigen behandelen die betrekking hebben op de overheid en private organisaties in het onderwijs, de kinderopvang, jeugdzorg en de gezondheidszorg. Daarnaast kan de Kinderombudsman mogelijke schendingen van het kinderrechten in Nederland onderzoeken.
Margrite Kalverboer is op 20 april 2016 benoemd tot Kinderombudsman en volgt daarmee Marc Dullaert op.
Het initiatief-wetsvoorstel van Tweede Kamerlid Khadija Arib tot het instellen van de Kinderombudsman is op 22 april 2010 aangenomen door de Tweede Kamer en op 15 juni 2010 door de Eerste Kamer. Op 3 september 2010 heeft de ministerraad de wet bekrachtigd.
Voorbeelden van rapporten.
Brenninkmeijer maant in 2007 premier Balkenende naar aanleiding van een klacht van Edwin de Roy van Zuydewijn, de voormalige echtgenoot van prinses Margarita. De klacht behelst dat De Rijksvoorlichtingsdienst (RVD) in 2007 meldde dat De Roy een schikkingsvoorstel had gedaan in zijn conflict met de Oranjes. Volgens De Roy is daar nooit sprake van geweest.
Balkenende moet de klacht alsnog in behandeling nemen. Premier Balkenende weigerde tot dat moment inhoudelijk op de klacht in te gaan, lieten zowel de landsadvocaat als de hoofddirecteur van de RVD aan De Roy en zijn advocaat weten. Balkenende moet de klacht wat betreft Brenninkmeijer binnen twee weken afhandelen. Hij roept de premier daarbij op zich niet langer achter complexe juridische beweringen te verschuilen.
In 2010 bracht de Nationale ombudsman na onderzoek uit eigen beweging het rapport zzp'ers met een valse start uit met kritiek op het UWV.
In 2011 was er een rapport met kritiek op het UWV over schending van privacy.
