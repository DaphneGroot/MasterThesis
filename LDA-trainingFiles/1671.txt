	Fiscus Italië legt jacht en auto aan de ketting
	Van onze correspondent
Jan van der Putten

ROME
De vijanden van de Italiaanse belastingontduikers hebben de smaak te pakken. Na de opening van een servicenummer voor de aangifte van andermans fiscale zonden hebben ze weer iets nieuws bedacht: de auto's, motorfietsen en jachten van wanbetalers worden voortaan fiscaal aan de ketting gelegd.
Wie de fiscus voor meer dan 685 gulden flest en weigert te betalen, wordt gedegradeerd tot voetganger. Hij mag zijn auto of zijn andere vervoermiddelen niet meer gebruiken. En als hij dat toch doet en wordt betrapt, krijgt hij een boete van 570 tot 2280 gulden. Auto, jacht of motor wordt dan natuurlijk prompt in beslag genomen.
Deze 'fiscale wielklemmen' maken deel uit van de verrassingen van het pakket maatregelen waarmee de regering een kleine vijf miljard gulden wil binnenhalen, als aanvulling op de bezuinigingen en nieuwe belastingen voor zeventig miljard gulden. Een andere verrassing was een douceurtje van 1700 à 2250 gulden voor wie zijn minstens tien jaar oude auto laat slopen en een nieuwe koopt. Twaalf miljoen van de bijna dertig miljoen auto's in Italië zijn ouder dan tien jaar. Deze maatregel heeft president Romiti van Fiat, die de laatste tijd de vloer met de regering heeft aangeveegd, mild gestemd. Om de automarkt uit het slop te halen, heeft hij de korting verdubbeld.
Het anti-ontduikingsnummer 117, dat volgens velen slechts service biedt aan verklikkers, is in de eerste twee weken van zijn bestaan ruim dertienduizend keer gebeld. Op grond daarvan zijn 1853 controles uitgevoerd. Zoals bij de restaurantiers die vorstelijke kerstdiners hadden beloofd, maar schraalhans hadden aangesteld tot keukenmeester. Het vorstelijke bleef beperkt tot de rekening. Ook verkopers van illegaal vuurwerk en smokkelsigaretten werden erbij gelapt. Maar 117 is ook gebeld door vrouwen in nood: een vrouw die werd geslagen door haar nicht, een ander die door haar zwager bedreigd werd met een mes.
De strijd tegen de ontduiking is een financiële noodzaak. Het begrotingstekort over 1996, eerst vastgesteld op 129 en daarna op 140 miljard gulden, is uitgekomen op 158 miljard. Dat is 7,3 procent van het bnp, 4,3 procent meer dan de Maastrichtse norm. Nieuwe bezuinigingen zijn onvermijdelijk, maar politiek problematisch.
Nog pathetischer zijn de cijfers over de staatsschuld. Die neemt, mede als gevolg van de kolossale ontduiking van de belastingen, toe met zestien miljoen gulden per uur. Volgens gisteren gepubliceerde cijfers was eind september 1996 de schuld van de publieke sector gestegen tot 2.245.000.000.000.000 lire, ruim 2,5 biljoen gulden.

