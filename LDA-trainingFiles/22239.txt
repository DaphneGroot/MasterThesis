Motet.
Een motet is een benaming die in de westerse muziek wordt gebruikt voor bepaalde composities die in het algemeen door zangers worden uitgevoerd.
Het woord stamt uit het Latijn en zou zoveel betekenen als "mondelinge uiting". Andere bronnen zoeken de oorsprong in het eveneens Latijnse werkwoord "movere" (bewegen) waarbij het de onderlinge beweging van de verschillende stemgroepen van het koor uitdrukt, of in het Franse "petit mot" (klein woordje).
Het motet als compositievorm verschilt nogal per periode, de term "motet" werd voor het eerst gebruikt in de middeleeuwen. In de renaissance, maar ook in latere tijden zijn er nog altijd motetten geschreven, waaronder in de barok door Johann Sebastian Bach.
Het motet in de middeleeuwen.
Een voorkant van een historische motet.
Het motet in de middeleeuwen was een polyfone muzikale vorm, die met name in de Nederlanden en Frankrijk vanaf 1220 Ã  1230 zeer snel opgang maakte. Het middeleeuwse motet bestond uit een clausula met een tekst, die het memoriseren van de melodie zou hebben vereenvoudigd.
