	'Zonder kroongetuigen geen Hakkelaar-zaak': OM brengt volgens Moszkowicz rechtsstaat in gevaar
	Van onze verslaggever
AMSTERDAM
Zonder kroongetuigen stort de rechtszaak tegen Johan V. alias de Hakkelaar als een kaartenhuis in elkaar. Dat stelden de advocaten Moszkowicz gisteren voor de rechtbank in Amsterdam. Zij vroegen de rechters het Openbaar Ministerie het recht op vervolging van V. te ontzeggen vanwege het aangaan door het OM van 'buitenwettelijke deals' met criminele getuigen.

Mocht de rechtbank dat beroep van de verdediging op niet-ontvankelijkheid van het OM verwerpen, dan willen de strafpleiters dat de belastende verklaringen van twee kroongetuigen in de zaak niet mogen dienen als bewijs tegen de Hakkelaar. In dat geval zou bij gebrek aan bewijs vrijspraak moeten volgen voor hun cliënt, zo concludeerden de advocaten aan het eind van de pleitnota van 176 pagina's die zij voorlazen.
De voormalige autohandelaar V. wordt door de officieren van justitie F. Teeven en M. Witteveen verantwoordelijk gehouden voor het leiding geven aan een criminele organisatie die zich bezighield met grootschalige, internationale handel in Pakistaanse hasj. Daarbij steunt het bewijs voor een belangrijk deel op de verklaringen van kroongetuigen, voormalig bendelid Ad Karman en 'hasj-makelaar' Fouad Abbas. Maandag eisten de officieren tegen Johan V. acht jaar gevangenisstraf.
Volgens de raadslieden, vader Max en zoon Bram Moszkowicz, zijn zoveel zwaarwegende bezwaren tegen gebruik van kroongetuigen in te brengen dat de mogelijkheid daartoe nooit in het Nederlandse strafprocesrecht zou moeten worden geïntroduceerd. 'Althans niet buiten de wetgever om. En thans wil het OM de rechtbank en de rechtsstaat voor een voldongen feit stellen. Zo brengen zij de rechtsstaat in gevaar.'
De introductie van kroongetuigen in het Nederlandse recht is van de hand gewezen door de commissie-Van Traa en de Tweede Kamer. In het buitenland leiden overeenkomsten met kroongetuigen volgens vader Max en zoon Bram Moszkowicz steevast tot 'wederzijdse exploitatie, chantage en gesjoemel' tussen justitie en de criminele wereld. Volgens de strafpleiters is de vervolging van V. de risico's die het gebruik van kroongetuigen opleveren niet waard. 'Van hasj kan niet worden gezegd dat zij schadelijker is dan alcohol of tabak.'
Het OM zou de zaak tegen de Hakkelaar 'met beide handen hebben aangegrepen om het (door de IRT-affaire) geschonden blazoen van het opsporingsapparaat te herstellen'. Volgens de familie Moszkowicz zijn de officieren 'in hun scoringsijver vergeten dat zij de kwaliteit van het strafproces dienen te bewaken.'
Daarnaast zou het OM proberen zich 'wettelijke bevoegdheden toe te eigenen'. De introductie van een kroongetuigeregeling wordt door de advocaten gerekend tot het exclusieve recht van de volksvertegenwoordiging. Door een transactie aan te gaan met de 'gladde en gehaaide rascrimineel' Abbas - deze moet een boete 1,8 miljoen betalen in ruil voor niet-vervolging - wordt de rechter de mogelijkheid ontnomen diens misdrijven te berechten. De advocaten wijzen erop dat over de deals zelf, en de toelaatbaarheid daarvan in dit specifieke geval, de rechter niets meer te zeggen heeft. De contracten zijn door het OM al getekend.
De advocaten stoorden zich in hun pleidooi in het bijzonder aan de toezegging aan Karman dat een eventueel door de rechter aan hem op te leggen straf door het OM niet ten uitvoer zal worden gelegd. 'Dat kun je je toch niet voorstellen in een rechtsstaat', aldus Moszkowicz. 'Dit is een van de ernstigste vormen van contempt of court die men zich kan indenken. Het OM gaat niet in hoger beroep - de koninklijke weg - maar voert de beslissing van de rechter gewoon niet uit.'
Getuige Karman zou bovendien door de officieren onder 'onaanvaardbare' druk zijn gezet. Het OM zou met opzet een bepaling over mogelijk 'contractueel verplicht' afleggen van een getuigenis tegen V. in het buitenland hebben weggelaten uit de verbintenis. Eerder politie-onderzoek naar V. zou zijn vlak gestreken of verzwegen. Met de gewone getuige en mede-verdachte Jan P. zou eveneens een deal zijn gesloten. Het OM ontkent dit.

