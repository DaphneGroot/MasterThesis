 VAN MELLE VERWACHT DUIDELIJKE WINSTGROEI. 
 BREDA, 4 sept (Reuter) - Van Melle NV verwacht dat zij over heel 1996 een flinke winststijging zal weten te realiseren. 
 "Op basis van de huidige valutakoersen verwachten wij, onvoorziene omstandigheden voorbehouden dat de netto winst over geheel 1996 duidelijk hoger zal uitkomen dan over 1995," aldus het bedrijf. 
 In maart liet de snoepfabrikant weten dat zij voor 1996 een winst op een "gezond niveau" verwachtte maar een verdere prognose werd toen niet gegeven. Vorig jaar daalde de netto winst met zes miljoen gulden tot 48,3 miljoen. 
 In de eerste helft van 1996 steeg Van Melles netto winst met acht procent tot 24,1 miljoen gulden op een 12 procent hogere omzet van 403 miljoen. 
 Voor het tweede halfjaar wordt verwacht dat de omzet in een zelfde tempo zal groeien. Het operationele resultaat over het hele jaar komt licht boven het niveau van 1995, zo verwacht de directie. 
 Daarbij wordt in aanmerking genomen dat de reclamekosten in de tweede helft van het lopende jaar op een blijvend hoger niveau zullen komen. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
