 VASTNED RETAIL HAD WINSTJE OP VERKOPEN. 
 AMSTERDAM, 6 nov (Reuter) - VastNed Retail NV heeft in de eerste negen maanden van dit jaar zes panden verkocht voor 3,8 miljoen gulden waarbij zij een boekwinst van 0,2 miljoen heeft gerealiseerd, zo blijkt uit het negen-maandsbericht. 
 In de eerste negen maanden van 1996 kocht het fonds 32 winkelobjecten voor totaal 118,5 miljoen gulden. Deze panden waren goed verhuurd en de bezettingsgraad van de totale portefeuille bleef volgens de directie onveranderd hoog. 
 Het vastgoedfonds handhaaft de in augustus gegeven prognose dat over heel 1996 een hoger direct beleggingsresultaat per aandeel wordt verwacht dan de 7,89 gulden van 1995. 
 In de eerste negen maanden steeg het directe beleggingsresultaat met krap zes procent tot 46,2 miljoen gulden en het resultaat per aandeel trok met 0,12 gulden aan tot 5,97 gulden. 
 VastNed Retail zal de portefeuille in het vierde kwartaal laten hertaxeren. 
 "Verwacht wordt dat de waarde van de onroerendgoedportefeuille ongeveer gelijk zal blijven," zo wordt daarover opgemerkt. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
