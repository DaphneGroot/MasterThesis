Mr. Big (Amerikaanse band).
Mr. Big is een hardrock-, heavymetal- en hairmetalband uit de Verenigde Staten. Mr. Big werd opgericht in 1988 en ging in februari 2002 uit elkaar en werd in 2009 weer herenigd in de oude bezetting. Ze staan bekend om hun complexe maar toch toegankelijke en makkelijk luisterbare songs. De stijl is een combinatie van pop, rock en snelle gitaar- en bassolo's.
Begindagen.
In 1988 werd Mr. Big opgericht. Na het verlaten van David Lee Roths band was bassist Billy Sheehan de voornaamste initiatiefnemer van het oprichten van Mr. Big.
Paul Gilbert heeft ooit in een interview verteld dat hij in 1988 werd opgebeld door Billy Sheehan om te vragen of hij interesse had in een nieuwe band. Paul was positief verbaasd, tegelijkertijd enthousiast en verheugde zich om met Billy Sheehan in een band te spelen.
Hierna kwamen Pat Torpey en Eric Martin erbij en was de line up compleet.
In 1989 kwam het gelijknamige debuutalbum uit. Hierop stonden de singles "Addicted to That Rush" en "Wind Me Up".
Populariteit en conflicten.
Het album "Lean Into It" uit 1991
In 1991 kwam het tweede album "Lean Into It" uit. Op dit album stonden de drie singles "Green tinted sixties mind", "Just take my heart" en "To be with you", de ballad die een wereldwijde hit werd. Het nummer kwam onder meer in Nederland op de nummer 1-positie. In 1993 komt album "Bump Ahead" uit. Daarvan verschijnt de Cat Stevens-cover "Wild world" op single en haalt de 10e positie. Al vanaf het begin van het bestaan van Mr. Big waren er interne conflicten binnen de band, hoewel het publiek daar weinig van meekreeg. In 1996 verliet de gitarist Paul Gilbert de groep, hoewel hij als producent betrokken bleef. Mr. Big besloot hierop een aantal jaren sabbatical te nemen.
In 1999 kwam de groep weer bij elkaar. Paul Gilbert weigerde zich aan te sluiten, waarna Richie Kotzen de gitarist van Mr. Big werd. Ook in deze samenstelling bleven er onenigheden en conflicten bestaan tussen de bandleden onderling. Deze conflicten dreigden te escaleren na het uitkomen van het album "Actual Size" in 2001. Met name tijdens het opnemen van de video "Shine" werd dit duidelijk. Billy Sheehan werd door de overige bandleden aan de kant geschoven, maar de tourpromotor in Japan wilde geen Mr. Big zonder Sheehan. Na enige discussie werd de Japanse tour een 'Farewell tour' en werd besloten de groep hierna op te heffen.
Re√ºnie.
Begin 2009 werd bekendgemaakt dat de groep weer in originele bezetting bij elkaar komt om te vieren dat 20 jaar geleden hun eerste album uitkwam. Naar aanleiding hiervan ging de band dat jaar op een tournee die begon in Japan. Platenmaatschappij Warner Music bracht geremasterde versies uit van de vier studio-albums, alsmede een verzamel cd en dvd. Op de cd staan twee nieuwe nummers, de single "Next time around" en een cover van Argents "Hold your head up".
In september 2010 nam Mr. Big hun zevende album op met producer Kevin Shirley in Los Angeles. Het album met de titel "What If..." werd achtereenvolgens uitgebracht in Japan (15 december 2010), Europa (21 januari 2011) en in de Verenigde Staten (februari 2011).
Het album was hun eerste album met nieuw materiaal in bijna 10 jaar tijd. Volgend op het uitbrengen van het album ging de band ook op tournee, van 2 april tot en met oktober 2011.
Op 30 september 2014 brengt Mr. Big het achtste studio album uit, "The stories we could tell". De band werkt hierbij samen met producer Pat Regan, die voor het laatst in 1999 een album van de band produceerde. Pat Torpey kon niet drummen vanwege de ziekte van Parkinson. Hij programmeerde zijn partijen met behulp van een computer. Zijn plaats bij optredens werd ingenomen door Matt Starr, die normaal met gitarist Ace Frehley (ex-Kiss) speelt.
In 2017 bracht de band het album "Defying Gravity" uit.
