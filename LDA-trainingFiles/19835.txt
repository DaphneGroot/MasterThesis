Berenburg.
Be(e)renburg is een op kruiden getrokken Nederlandse (Friese/Groningse) gedestilleerde drank met een alcoholpercentage van rond de 30%.
Berenburg.
Als de kruiden getrokken worden op basis van jenever spreekt men van "berenburg". Worden de kruiden echter getrokken op brandewijn, dan is het een kruidenbitter of kruidenlikeur.
Beerenburg.
De oorspronkelijke "Beerenburg" (met een hoofdletter, twee e's in de eerste lettergreep en een g aan het einde) werd begin 17e eeuw gemaakt door Amsterdamse jeneverstokers die een geheim kruidenmengsel van de kruidenhandelaar Hendrik Beerenburg gebruikten. Deze had een winkel gevestigd aan de Amsterdamse Stromarkt vlak bij de Haarlemmersluis. Deze kruidenpakketjes werden vooral erg populair onder schippers, die een heilzame werking toedichtten aan het uit de kruiden gebrouwen drankje. Niet verwonderlijk dat diverse apothekers hun eigen brouwsel gingen maken.
Mogelijk worden enkele tientallen verschillende kruiden gebruikt voor het drankje. Genoemd worden kalmoes, duizendguldenkruid, zoethout, sandelhout, gentiaanwortel, laurierblad en jeneverbes. Al snel ontstonden er plaatselijke varianten op Beerenburg, die deze naam niet mochten gebruiken. Vandaar dat er diverse spellingsvariaties op de naam Beerenburg zijn ontstaan zoals Berenburg en Berenburger. Weduwe Joustra claimt momenteel het alleenrecht op de naam Beerenburg te hebben. Ze hebben dit gekregen van de nazaten van Hendrik Beerenburg.
Populariteit.
Niettegenstaande de Amsterdamse herkomst van berenburg, werd de drank vooral in Friesland en in veel mindere mate in Groningen en Drenthe populair. Een Friese specialiteit met berenburg is Dokkumer koffie. In de visserdorpen Spakenburg, Urk en Volendam wordt de alcoholische versnapering vooral door jongvolwassenen gedronken.
