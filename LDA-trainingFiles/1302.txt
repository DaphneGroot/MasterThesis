	Airbus wijzigt structuur voor partners
	
Reuter, ANP, DPA
PARIJS
De partners in Airbus zijn het eens geworden over een agenda voor de herstructurering van het conglomeraat. In 1999 moet Airbus zijn omgesmeed tot een heuse naamloze vennootschap, die niet alleen de verkoop van vliegtuigen doet maar die ook zelf de ontwikkeling en de productie ter hand neemt.
Volgens het akkoord dat de vier partners maandag hebben getekend, staat Airbus in de toekomst open voor nieuwe partners, die dan aandeelhouders zullen heten. Manfred Bischoff, topman van Dasa, noemde de vorm van een vennootschap de meest zinvolle, omdat zo ook via de uitgifte van aandelen kapitaal binnengehaald kan worden. Bovendien kunnen andere bedrijven, zoals wellicht het Amerikaanse Lockheed Martin, op termijn een belang nemen, aldus Bischof.
Aerospatiale uit Frankrijk, het Duitse Daimler-Benz Aerospace (Dasa) (elk met 37,3 procent), British Aerospace (20 procent) en het Spaanse Casa (4,2 procent) kwamen vorig jaar al overeen een andere opzet te kiezen. De huidige organisatie, in de vorm van een industrieel samenwerkingsverband waarbij bij belangrijke beslissingen de vier een consensus moeten bereiken, voldoet niet langer. Bij tal van onderwerpen is tegenwoordig in de harde internationale concurrentiestrijd een snelle besluitvorming vereist.
Voor de nieuwe opzet is het nodig dat delen van de huidige partners worden ingebracht in Airbus. Plannen daartoe moeten voor het einde van dit jaar gereed zijn. British Aerospace verwacht al dat het zijn vleugelfabrieken in Airbus zal inbrengen. 'Het uiteindelijke doel is de herstructurering van de gehele Europese vliegtuigindustrie, waarvan Airbus deel uitmaakt doch niet het integrerend onderdeel is', zei Yves Michot, topman van de Franse partner Aerospatiale in Le Monde.
Airbus meldde verder een uitbreiding van zijn productenrange te bestuderen. Zo wordt met het Italiaanse Alenia, Singapore Aerospace en het Chinese Avic gekeken naar de ontwikkeling van een honderdzitter. Zelf onderzoekt Airbus nieuwe types van de A340, van de supergrote A3XX en van een militaire transportreus.
Het Franse Aerospatiale praat inmiddels met het Amerikaanse Lockheed Martin over samenwerking op militair terrein. Bij de gesprekken zou ook een rol van de Amerikanen bij projecten van het Europese vliegtuigbouwconsortium Airbus aan de orde kunnen komen, zo verklaarde Aerospatiale-topman Michot maandag. Voor Aerospatiale zou een verdere integratie van Airbus een groot probleem worden, omdat dan van het Franse concern slechts een bescheiden wapenfabrikant overblijft. De Amerikaanse wapenfabrieken op hun beurt zijn met een fusierace bezig.
Michot noemde als mogelijkheid voor samenwerking degezamenlijke ontwikkeling van een toestel voor brandstofvoorziening dat is afgeleid van een Airbus-type. Het vliegtuig zou dienen voor vervanging van de KC135-vloot van de Amerikaanse strijdkrachten. Ook zou Lockheed Martin kunnen meewerken aan de bouw van een vrachtversie van de te ontwikkelen A3XX. Michot ziet verder samenwerkingsmogelijkheden bij raketten en lanceerinstallaties.
Michot zei maandag dat de plannen voor een fusie van de raket- en satellietactiviteiten van Aerospatiale en Dasa voorlopig in de ijskast gaan. Daartoe is besloten omdat de regeringen van Frankrijk en Duitsland hun orders hebben teruggeschroefd en Bonn op korte termijn geen geld heeft voor het militaire satellietprogramma Helios 2.
Aerospatiale, een staatsbedrijf, heeft volgens Michot in de tweede helft van 1996 een ongeveer even grote winst behaald als in het eerste halfjaar. Dat betekent dat het resultaat over geheel 1996 rond de 400 miljoen frank (133 miljoen gulden) ligt. Dit jaar zal er een duidelijke verbetering optreden. De omzet was vorig jaar ongeveer even groot als de 49,2 miljard frank (16,3 miljard gulden) van 1995.

