	Onderwerpje
	WEET u wie ook nog altijd blijkt te leven?
De inmiddels 87-jarige beul van Neurenberg!
Hij woont in Boston, en in zijn aanleunetage hangt ingelijst een kleurenfoto op posterformaat waarop je hem de strop ziet vasthouden. Omdat de kiek een beetje tele is geknipt, oogt het touw als een reusachtige scheepskabel waaraan je gemakkelijk een flink uit de kluiten gewassen olifant zou kunnen hangen. De scherprechter gaat er wat kleintjes, maar trots achter schuil.
Ik zag het in 2 Vandaag, toch al vaak een beetje lebberige actualiteitenrubriek, maar ditmaal verzorgd door de EO, zoals bekend de christelijke informatieverstrekker van het publieke bestel. De ene keer sturen ze een dame op pad die in de abortuskliniek moet liegen dat ze vanwege een skivakantie van haar kindje af wil, de volgende keer vervalsen ze drie quotes van een Antwerpse wethouder tot een wereldprimeur voor mr. Doedens en mr. Spong, en nu waren ze dus een historische oude Amerikaan op het spoor gekomen.
Niet dat die op zichzelf veel te melden had. Saillant was eigenlijk alleen z'n onthulling dat hij gedurende z'n oorlogsmisdadigerscarrière z'n eigen schavot had meegenomen, want die Duitse vertrouwde hij niet. En hij wist nog dat de meeste delinquenten Heil Hitler hadden geroepen vóór hij ze liet vieren. Meer was het niet, dus het item had in vijfenveertig seconden verteld kunnen zijn.
Maar zo willen ze bij de omroep niet met ons getrouwd zijn, zeker niet als de Tweede Wereloorlog aan de orde is.
De Tweede Wereldoorlog!
Dan hoef je maar even het filmarchief binnen te lopen, en je komt met goud terug. Gebombardeerde steden! Uitgebrande tanks! Razzia's! Concentratiekampen! Gaskamers! Doodgeschoten burgers!
Als het aan de EO lag zouden ze wel elke dag een beul van Neurenberg in de uitzending willen hebben, en die hoeft niet eens wat te zeggen - het is per definitie kassa.
Dus monteerden ze in 2 Vandaag het halve archief met beelden van toen Göring nog rijksmaarschalk was, en Ribbentrop nog minister van Buitenlandse Zaken, en Rosenberg - extra shots van jodenvervolging - nog de auteur van Der Mythus des 20.Jahrhunderts.
Maar moet er niet toch ook nog een cachet van diepgang bij?, moet hoofdredacteur Andries Knevel zich hebben afgevraagd.
Geen nood!
In ongeveer één minuut - opgedeeld in fragmentjes van telkens vijftien seconden - gaf dr David Barnouw van het Rijksmusuem voor Oorlogsdocumentatie nog even een samenvatting van 27 banden Lou de Jong, en gezeten op zijn wetenschappelijke kantoor (uitzicht Herengracht!) trok hij er zijn ernstigste gezicht bij.
Ofschoon de hoogbejaarde man uit Boston zichtbaar was uitgepraat, wilde de christelijke starreporter toch geen afscheid van hem nemen zonder hem gevraagd te hebben of hij nog een speciale herinnering had aan Seyss-Inquart 'die tussen 1940 en 1945 een waar schrikbewind voerde in Nederland.'
'Ja, de meesten riepen Heil Hitler vóór ik ze liet zakken', antwoordde de krasse grijsaard met iets glazigs in zijn blik.
En zo waren de drie zinnen tekst die het interview had opgeleverd toch nog gauw aangelengd tot een onderwerp van twintig minuten.
Peter R. de Vries weet waar hij met open armen zal worden ontvangen als Veronica op hem is uitgekeken.
En de Tweede Wereldoorlog begint in de media steeds maar camp te worden.

