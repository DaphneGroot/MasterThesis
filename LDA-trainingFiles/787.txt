	Zuid-Korea zet soldaten in tegen overlast staking
	AFP, Reuter, AP
SEOUL
De Zuid-Koreaanse regeringspartij heeft enkele duizenden soldaten gemobiliseerd om de publieke diensten te laten functioneren tijdens de grootscheepse staking die de vakbonden voor vandaag en morgen hebben aangekondigd.
In de nieuwe ronde van protest tegen de nieuwe arbeidswet zullen volgens de vakbondsleiders bijna een miljoen werknemers van de metro, telefoonbedrijven, banken en de nationale munt het werk neerleggen. Ze willen de Koreaanse economie net zo lang verlammen tot de regering de arbeidswet intrekt.
Maar president Kim Young-sam liet aan de vooravond van de 'grootste staking in de Koreaanse geschiedenis' weten dat hij niet toegeeft. 'De bittere realiteit waar we voor staan is dat de arbeiders zonder de arbeidshervormingen inkomen noch banen zullen hebben met de huidige scherpe economische concurrentie in de wereld', zei Kim.
Het is niet duidelijk of de staking wel zo groot wordt als voorspeld. De bankbonden meldden maandag dat slechts de helft van de bankemploy√©s zouden staken. Metrobestuurders zullen hun protest beperken tot het dragen van burgerkledij.
De voorzitter van de Koreaanse regeringspartij bracht maandag een bezoek aan de Myondong-kathedraal in Seoul, waar de vakbondsleiders schuilen om arrestatie te voorkomen. Maar hij werd uitgejouwd door arbeiders en kreeg slechts de kardinaal te spreken.

