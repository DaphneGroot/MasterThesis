Willi Stoph.
Willi Stoph (Berlijn, 9 juli 1914 – aldaar, 13 april 1999) was een Oost-Duits politicus.
Stoph was afkomstig uit een arbeidersgezin. Sinds 1931 was hij lid van de KPD (Kommunistische Partei Deutschlands) en de KJVD (jeugdbeweging van de KPD; Kommunistischer Jugendverband Deutschlands). Tijdens de Tweede Wereldoorlog vocht hij als soldaat aan het oostfront. In 1945 werd hij krijgsgevangengenomen door de Russen.
Communistisch politicus.
In 1946 trad hij toe tot de in de Sovjet-bezettingszone opgerichte SED (Sozialistische Einheitspartei Deutschlands). Van 1948 tot 1950 was hij chef van de afdeling economie van de SED. Daarna was hij lid van de Volkskammer, het Oost-Duitse parlement. Van 1950 tot 1989 was hij lid van het centraal comité van de SED en van 1950 tot 1953 secretaris van het centraal comité en sinds 1953 lid van het politbureau van de SED (tot 1989). Daarna was hij minister van binnenlandse zaken van de DDR (1952-1955) en plaatsvervangend voorzitter van de ministerraad (1954-1962). Van 1956 tot 1960 was hij minister van defensie en kreeg de rang van generaal. In 1964 werd hij als opvolger van Otto Grotewohl voorzitter van de ministerraad en vicevoorzitter van de staatsraad (tot 1973). Van 1973 tot 1976 was hij voorzitter van de Staatsraad. Daarna was hij nogmaals voorzitter van de ministerraad (1976-1989). Hij droeg de titel "Held van de Duitse Democratische Republiek".
Val van de Muur in 1989.
Onder de druk van de massademonstraties tegen het regime van de DDR in 1989 trad Stoph in november 1989 af als voorzitter van de ministerraad en lid van het politbureau. In december trad hij tevens terug als lid van het centraal comité. In februari 1990 verliet hij de politiek. Hij vroeg om asiel in de Sovjet-Unie, waarop door de Sovjet-Unie niet gereageerd werd. Stoph werd vervolgd vanwege corruptie en ambtsmisbruik en vanwege het Schießbefehl aan de Berlijnse Muur. De vervolging voor dit laatste punt werd in 1993 beëindigd vanwege de gezondheid van Stoph. In 1994 besloot het Verwaltungsgericht van Berlijn dat Stoph de spaartegoeden van DM 200.000, die in 1990 in beslag waren genomen, niet terugkreeg. Stoph overleed in 1999.
