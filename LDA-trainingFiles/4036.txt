	PLATEN: KLASSIEK
	Pianist Nakamatsu laat Brahms' akkoorden knallen
Stravinsky, Brahms, Chopin, Bolcom, door Jon Nakamatsu. Van Cliburn-concours/Harmonia Mundi France 907218.
Bezoekers van Vredenburg in Utrecht waren in januari deelgenoot van een jacht op pianotalent. Kandidaten uit heel Europa dongen in een driedaagse voorselectie mee naar een plaats in de tiende Van Cliburn International Piano Competition, die zich in de zomer zou afspelen in de Texaanse stad Fort Worth. Vergelijkbare zone-tournooien voltrokken zich in Moskou, Milaan, New York, Chicago en in Fort Worth zelf.
De bedoeling van de nieuwe strategie was dat geen talent aan de aandacht zou ontsnappen. Waar ter wereld zou zich die ene opwindende persoonlijkheid verbergen, en welke factoren hadden mogelijk zijn of haar deelname aan een eerdere aflevering van het Van Cliburn-concours in de weg gestaan? De angst voor winnaars-zonder-toekomst zit er bij concoursorganisaties tegenwoordig diep in.
De gold medalist kwam uiteindelijk van dicht bij huis. Het is de Amerikaan Jon Nakamatsu, uit San Jose, en de Van Cliburn Foundation heeft hem niet in de steek gelaten. De organisatie heeft zijn agenda voor twee jaar volgeboekt met optredens in de hele wereld, en heeft van Nakamatsu's vertolkingen een live-cd uitgebracht, niet op een phony labeltje maar bij een echte maatschappij (Harmonia Mundi).
En heeft Jon Nakamatsu een toekomst? Het zou best kunnen.
Nakamatsu heeft 'alles in huis om een belangrijk musicus te worden'. Die zin valt op twee manieren uit te leggen, maar zo vat Muziekcentrum Vredenburg de reacties samen op de concerten die Nakamatsu inmiddels gaf in Amerika, Brazili, Frankrijk en Duitsland.
Komende dinsdag presenteert de Amerikaan zich in Vredenburg, met werken van Franck, Brahms, Schumann en Chopin. Twee composities, de eerste pianosonate van Brahms en Chopins Andante spianato & Grande Polonaise brillante, staan ook op de cd - die verder nog Stravinsky's Four Etudes en het verplichte concourswerk Nine Bagatelles van William Bolcom laat horen.
Het is een merkwaardige cd. Dat het Van Cliburn-concours wederom een technisch briljante pianist heeft voortgebracht, staat buiten kijf. Dat in de technicus ook een persoonlijkheid huist, is eveneens hoorbaar. Het vreemde is: Brahms krijgt bij Nakamatsu een Stravinsky-achtige accentuering. Stravinsky geeft hij Brahmsige trekjes.
Dat laatste kan een kwestie zijn van weloverwogen stilistiek: de verleiding Stravinsky's vroege etudes aan te zetten met rubato en gulle pedaalvoeringen is groot. Deze miniaturen staan dicht bij het idioom van Skrjabin. Maar waar Skrjabin soms gedijt bij een zekere metrische wazigheid, vragen de ritmische tegenstellingen in Stravinsky's etudes om een veel markantere uitbeelding.
Dat het Nakamatsu wat dit betreft niet aan mogelijkheden ontbreekt, blijkt uit de felheid waarmee hij het temperament van de jonge Brahms uitbuit. In het razende vierde deel van diens eerste sonate knallen de akkoorden en tertsen als gesyncopeerde voetzoekers, in een metrum dat glorieus in balans blijft.
De kunst in Chopins Andante spianato (etc), is de polonaise die op de droom van het andante volgt zo in te zetten, dat het stuk niet verandert in een huppelpersiflage. Nakamatsu laveert er subtiel doorheen, tegengewerkt door een piano die inmiddels tamelijk ontstemd is geraakt. De bagatellen van de eclecticus Bolcom blijken interessanter dan menig ander verplicht concours-opdrachtwerk. Deze bonus klinkt naar Schn-bussy; Bolcom houdt tevens het midden tussen Stockhausen (Karlheinz) en Stokkermans (Joop).
Schubert, liederen, door Anne Sofie von Otter. DG 453 481.
Er zijn zangers wier bestaan zich volledig onttrekt aan de deprimerende vakindeling en bloedgroepscheiding lied/ oratorium/opera. Tot die zangers hoort Anne Sofie von Otter, de Zweedse mezzo-sopraan die zich de laatste jaren heeft gemanifesteerd in een ongehoorde variteit aan vormen, genres en repertoire. Je zou haar 'veelzijdig' kunnen noemen, maar ook dat is bij Von Otter eigenlijk een raar woord, want het lijkt er meer op dat de vormen en genres in haar kunst samenvloeien, dan dat Von Otter haar kunst voortdurend staat aan te passen.
Het gemak waarmee ze nu weer excelleert in het liedidioom van Schubert, leidt tot de wellicht wat voorbarige conclusie dat Schubert zijn Stndchen en Wonne der Wehmut eigenlijk voor Von Otter heeft geschreven. Elke ademtocht draagt bij aan de expressie. Het opera-instinct is nimmer afwezig bij Von Otter, maar het is theater van het delicaatste soort; soms is het of Cherubino uit Mozarts Figaro is opgestapt om nieuwe liefdes te zoeken in de coterien van Goethe en Grillparzer.
Van de ruim 600 liederen die Schubert schreef, vielen voor Von Otter de exemplaren af die 'beter klinken met een fortepiano', alsook liederen die volgens haar bij elkaar te lang of te kort waren, onmogelijke teksten hadden of naar ongunstige toonsoorten moesten worden getransponeerd. Wat overbleef is een prachtige selectie, die de ingewijde moet betoveren, maar ook de beginner te vriend zal houden (met Heidenrslein en het Ave Maria). De Zweedse Rudolf Jansen (piano) heet Bengt Forsberg.
Roland de Beer

Foto
	Jon Nakamatsu   Anne Sofie von Otter

