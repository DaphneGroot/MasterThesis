Michel Vaillant.
Het logo van het fictieve bedrijf Vaillante
Michel Vaillant is de hoofdpersoon van de gelijknamige strip over autoracen van de Franse tekenaar Jean Graton en later ook zijn zoon Philippe Graton.
Eerste Seizoen (Première Saison).
De figuur van Michel Vaillant dook voor het eerst op in het korte verhaal "Bon sang ne peut mentir" dat op 7 februari 1957 verscheen in het stripweekblad "Kuifje". Er volgden nog vier korte verhalen voor in 1959 het eerste volledige album verscheen. Ook de albums verschenen tot in 1976 in afleveringen in het stripweekblad "Kuifje" en daarna als album; eerst bij uitgeverij Le Lombard en nadien bij Dargaud. Later zou Graton zijn strip in eigen beheer gaan uitgeven. Van de origineel Franstalige stripreeks zijn behalve in het Nederlands ook vertalingen uitgebracht in onder andere het Duits en het Italiaans. Merkwaardig aan de Duitse versie is dat Michel in de eerste albums die werden gepubliceerd niet Vaillant heet maar Voss. Verklaring hiervoor is dat hij in deze uitgaven de zoon is uit een eerste huwelijk van zijn moeder met een Duitser en zij pas nadien hertrouwde met Henri Vaillant. De strip is zeer realistisch getekend en in de strip is een belangrijke rol weggelegd voor bestaande personen die te maken hebben met de racesport. De verhalen zijn een combinatie van realiteit in de racesport en fictie daarbuiten.
Nieuw Seizoen (Nouvelle Saison).
Vanaf album nr.57 "Sporen van Jade" verschenen in 1994, begon Philippe Graton (zoon van Jean Graton) mee te werken aan de reeks als scenarist. Tot album nr.70 "24 uur onder invloed" uit 2007 worden beide als auteurs vermeld op de cover van de strips. De reeks ligt dan vijf jaar stil. In 2012 kent de reeks onder impuls van Philippe Graton een nieuwe start, nu zonder de ondertussen hoogbejaarde Jean Graton, bij uitgeverij Dupuis. Voor de scenario's laat hij zich assisteren door Denis Lapière en de tekeningen van personnages en auto's nemen respectievelijk Marc Bourgne en Benjamin Benéteau voor hun rekening. Van deze zogenaamde "nouvelle saison" (de oude albums krijgen als noemer "première saison"), zijn ondertussen vier albums verschenen die samen een eerste cyclus vormen, in 2016 en 2017 verschenen respectievelijk het vijfde en zesde album. Hoewel voortbouwend op de bestaande personnages is de breuk met het verleden zowel naar inhoud als tekenstijl erg opvallend.
Michel Vaillant op tv en in de filmzaal.
Op basis van de stripfiguur werd in 1967 een televisiereeks van 13 afleveringen uitgezonden door de ORTF. Een tekenfilmserie van 65 afleveringen, gebaseerd op de personages uit de reeks, liep in de Verenigde Staten van 1986 tot 1989 onder de naam "Heroes on Hot Wheels" (in Nederland getiteld "Michael Vaillant"). De langspeelfilm "Michel Vaillant" geproduceerd door Luc Besson in een regie van Louis-Pascal Couvelaire met Sagamore Stévenin in de rol van Michel Vaillant, kwam uit in 2003. Voor deze film werden opnames gemaakt tijdens de echte 24 uur van Le Mans in 2002. Het Franse DAMS-team schreef voor de wedstrijd een Lola Judd B98 in blauw-witte Vaillante outfit, en een Panoz LMP-1RS als rode Leader in. Het scenario van de film is gedeeltelijk geïnspireerd op het album "Nr. 13 aan de start" en werd na de film zelf tot het album "Voor David" verwerkt.
Vaillant in real life.
Echte Vaillante-wagens kwamen er in 2000 toen een 15-tal exemplaren gebouwd werden van de Vaillante Grand Défi, die ingezet werden tijdens de 3COM Star Challenge, wedstrijden waarbij de wagens gereden werden door een aantal Franse beroemdheden uit de sport en mediawereld. Het model vertoont een duidelijke verwantschap met de "Vaillante Le Mans" uit "Nr. 13 aan de start".
In 2004 werd een rijschool en een "Team Vaillante" opgericht dat met piloot Cristophe Laudat deelnam aan het Franse Formule Renault 2000 kampioenschap.
Overigens was er in een ver verleden al een Frans automerk actief onder de naam Vaillant.
"L'Intégrale".
Dit is een 20-delige reeks waarin per deel drie of vier albums van het "Eerste Seizoen" zijn opgenomen telkens aangevuld met een aantal bonussen zoals de vijf eerste kortverhalen die voorafgingen aan het eerste album van de reeks, extra info over de autosport tijdens de periode waarin de albums zich afspeelden etc. Deze reeks is tot nu toe enkel in het Frans verschenen.
Specials.
Dit zijn geen stripverhalen maar albums die de verschillende aspecten van de autosport belichten.
De Onuitgegeven toppers.
In deze serie waarin tot nu toe zestien delen verschenen zijn, wordt in twee albums een aantal Michel Vaillant-verhalen die enkel in tijdschriften verschenen samengebracht. De andere delen bevatten een aantal andere strips die Jean Graton ooit maakte of illustreerde en die, hoewel ze los staan van het personage, op de cover van deze uitgaven toch verwijzen naar Michel Vaillant.
Dossiers.
Deze zijn een combinatie van stripverhaal, fotodocumentatie en teksten.
Bordspel.
Ook is er een bordspel: het circuit Zandvoort spel met Michel in de f1
Bestaande personen.
Een overzicht van personen/coureurs die in het echt bestaan en een rol spelen in de Michel Vaillant-albums.
Een overzicht van personen/coureurs die in het echt bestaan en voorkomen in de Michel Vaillant-albums.
Een overzicht van personen (niet-coureurs) die in het echt bestaan en getekend zijn in de Michel Vaillant-albums.
Trivia.
Tijdens een veiling van een stripverzameling gehouden op 24 oktober 2015 bij Sotheby's in Parijs werd een oorspronkelijke door Jean Graton gerealiseerde zwart-wit tekening van pagina 30 uit het album nr.2 "Le pilote sans visage" ("De gemaskerde racer") verkocht voor een bedrag van 68.750 euro.
