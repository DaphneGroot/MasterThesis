	Criminoloog Van Dijk verwacht van therapeuten veel kritiek op nieuwe inzichten 'Collectieve opvang bij rampen werkt averechts voor slachtoffers'
	Van onze verslaggeefster
Janny Groen

DEN HAAG
'Nee, nee, nee. Het is beslist geen cultus van het grote lijden. We behandelen de slachtofferproblematiek op wetenschappelijk verantwoorde wijze.' J. van Dijk, hoogleraar criminologie in Leiden en adviseur van minister Sorgdrager van Justitie, reageert gedecideerd. De vrees dat het internationale symposium over victimology, dat de minister vandaag in Amsterdam opent, uitmondt in een litanie van zieligheid, is ongegrond.
'Die vijfhonderd wetenschappers uit zo'n zestig landen komen niet bij elkaar om te roepen dat het allemaal zo erg is in de wereld en dat alle slachtoffers moeten worden geholpen. Zeker, de rechten van het slachtoffer worden uitgediept en zelfs komt de vraag aan de orde of die rechten moeten worden opgenomen in de grondwet. Maar bovenal wordt gesproken over nieuwe trends, nieuwe inzichten. Welke hulp helpt, welke niet? Wat zijn de effecten van interventies? Daarbij komen ook de schaduwzijden van slachtofferhulp aan bod.'
Van Dijk wijst erop dat internationale deskundigen terugkomen van de zegeningen van het 'georganiseerd debriefen'. Amerikaanse en Isralische onderzoeken tonen aan dat collectieve opvang na een grote ramp een averechtse uitwerking heeft. Van Dijk: 'Een aantal jaren geleden werd het schandelijk gevonden dat we zo'n collectieve opvang nog niet hadden georganiseerd. Nu blijkt dat als hulpverleners te snel, te krampachtig met de opvang beginnen - zo van: morgenochtend om negen uur gaan we het allemaal herbeleven -, dat ze dan de problemen voor een groep mensen juist verergeren.'
Victimologen, concludeert Van Dijk, beseffen nu dat het menselijk brein altijd verstandig is omgegaan met trauma's. 'In die zin dat het brein de zaak in eerste instantie toedekt. Voor velen is het te pijnlijk om reeds de dag na de aardbeving, na het vliegtuigongeluk of de collectieve moordpartij te praten over het gebeuren. Het is vaak beter voor de stabiliteit van het slachtoffer om nog maar even niet aan de ramp te denken. Als je dat bijna instinctmatige toedekken georganiseerd gaat openbreken, dan maak je de problematiek alleen maar erger.'
Vanuit therapeutische hoek verwacht Van Dijk grote kritiek op deze bevindingen. De nieuwe inzichten zetten de huidige praktijk namelijk volledig op zijn kop. 'Georganiseerd debriefen na een ramp is tegenwoordig vaste prik. Ook de politie doet het. Er zullen zeker opmerkingen komen over de geringe kwaliteit van dergelijke onderzoeken. Er is vast ook wel wat op aan te merken, maar opvallend is dat alle evaluatieonderzoeken dezelfde patronen schilderen. Dus wordt de nieuwe leer wellicht: afwachten tot het slachtoffer zich uit zichzelf meldt.'
Betekent dat het einde van de traumateams, die nu onmiddellijk na rampen en ongelukken uitrukken? 'Daar is inderdaad discussie over. Neem de mensen van de NOVA, de National Organization of Victim Assistance, een soort Flying Doctors uit Amerika die met hun pakketten in een Boeing stappen en neerstrijken in Bosni, Rwanda of Zare. Die worden niet alleen gezien als barmhartige Samaritanen. Die ontmoeten ook kritiek. Ze zouden te naef zijn met hun hulpverlening, denken dat ze zonder de taal te spreken de mensen kunnen helpen.
'Misschien is het ook allemaal niet even effectief. Maar ik heb de mensen in Rwanda wel eens gevraagd wat ze nu vinden van die Flying Doctors. Ik kan niet anders zeggen dat de hulp werd gewaardeerd. Het was een teken dat de wereld de ramp waarnam, dat de mensen als slachtoffer werden erkend.'
Erkenning, zegt Van Dijk, is het sleutelbegrip. Erkenning vindt hij zelfs zo belangrijk dat aan de eisen van effectiviteit van een bepaald instrument mag worden getornd. Hij noemt de Waarheids- en Verzoeningscommissie in Zuid-Afrika en het Joegoslavi Tribunaal, die niet de beoogde doelstellingen bereiken, maar wel een belangrijke symbolische functie hebben.
'Een van de sprekers op het symposium is Glenda Wildschut, vice-president van de Waarheidscommissie. Ze geeft toe dat er veel kritiek is in Zuid-Afrika op die commissie, dat het verzoeningsinitiatief politiek is mislukt. Toch wil Wildschut van geen falen weten. Ze zegt dat de commissie op het individuele niveau enorm helend werkt. Het slachtoffer krijgt de gelegenheid te vertellen wat hem is overkomen, er wordt uitvoerig naar hem geluisterd door een officile vertegenwoordiging en daarmee wordt het persoonlijke leed gelegitimeerd. Aan dat laatste heeft ieder slachtoffer grote behoefte.'
De oorlogstribunalen, zegt Van Dijk, hebben een placebo-functie. Hij kent de kritiek: slechts de kleine vissen worden gevangen, de grote gaan vrijuit en het is buitengewoon lastig voldoende juridische bewijs te vergaren om tot veroordelingen te komen. 'Maar nutteloos zijn ze niet. Voor de slachtoffers zijn die tribunalen het signaal dat de wereld niet onverschillig blijft onder misdaden tegen de menselijkheid, dat anderen het vreselijke lijden hebben gezien.'
In Amsterdam is ook Zvonimir Paul Separovic, oud-minister van Buitenlandse Zaken van Kroati. Hij stelt de groepsverkrachtingen aan de orde en vooral het gevoel van machteloosheid en onrechtvaardigheid, omdat de daders vrijwel nooit worden bestraft. De Kroaat pleit voor de instelling van een International Criminal Court, dat in Den Haag zou kunnen worden gevestigd.
Van Dijk denkt dat Separovic wel bijval zal krijgen. Onder criminologen en victimologen ziet hij het draagvlak voor internationale rechtspraak groeien. 'Tien jaar geleden hoorde je daar niemand over. Nu ontluikt, heel voorzichtig, zelfs een discussie over de mogelijkheid de niet-intervenirende toeschouwers op hun verantwoordelijkheid aan te spreken.'
Hij zegt dat het besef doordringt dat de moreel-juridische consequenties van moderne communicatiemiddelen niet langer kunnen worden genegeerd. 'Fax, computer, televie, Internet, ze stellen de wereld in staat getuige te zijn van gruwelijke misdaden, van genocides. We kunnen niet meer zeggen dat we het niet hebben geweten. Want iedereen stond erbij en keek ernaar.'
Kan een internationale rechtbank wel uit de voeten met stille getuigen? Van Dijk: 'Juridisch niet, nee. Nog niet. Maar je ziet wel dat er behoefte is een debat te voeren over de morele aspecten van passiviteit. We hebben het dan over het Kitty Genovese-fenomeen. Zij werd op klaarlichte dag op het trottoir in New York verkracht en vermoord, terwijl honderden mensen haar passeerden en niet ingrepen. De maatschappij reageert meestal verontwaardigd op dergelijke kille onverschilligheid. De discussie is nu of er juridisch iets kan, of er iets moet worden gedaan met die maatschappelijke verontwaardiging.'

Foto
	J. van Dijk FOTO MARTIJN BEEKMAN

