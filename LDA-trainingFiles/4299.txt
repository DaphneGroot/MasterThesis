	Triomf van de cultuur; IN DE BIBLIOTEQUE NATIONALE HEERST EEN ANDER FRANKRIJK
	FRANOIS MITTERRAND was nog maar nauwelijks aan zijn tweede ambtstermijn als president van Frankrijk begonnen, zijn tweede septanat, of hij kondigde het grootste der grote projecten aan. Dat project moest de kroon worden op die bizarre reeks van Grote Werken die hij reeds 'voor zijn land', maar zeker niet in de laatste plaats ook voor zijn eigen nagedachtenis, tot stand had gebracht. Die eerste zeven jaar van Mitterrands presidentschap mochten dan, zeker gezien de hooggespannen verwachtingen die hij had gewekt, mager zijn geweest, die tweede zeven jaar zouden vette jaren worden - oogstjaren.
Oogstjaren: ook in cultureel opzicht, ook vanuit het oogpunt van de historische verplichtingen die hij op zich had genomen. 'Hij', dat is in Mitterrands geval een woord dat zindert van de symboliek en de symbolische associaties, zeker als zijn naam in verband wordt gebracht met het Grote Werk van de Grote Bibliotheek - hij de socialist, hij de intellectueel, hij de lezer en de schrijver beiden, hij de vriend van geleerden, van dichters en van romanciers, hij de bewoner van dat broeinest van aanstekelijk Frans intellectualistisch geredekavel, het vijfde arrondissement op de Parijse linkeroever, dat oord waar je nooit weet hoeveel hoofdletters er per hoogdravende volzin gedistribueerd moeten worden.
Alleen dat het er veel zijn: Meneer de President van de Republiek, Socialisme, Verlichting, Grote Werken, Zeer Grote Werken.En ten slotte dan die Zeer Grote Bibliotheek, die uiteindelijk de Nationale Bibliotheek van Frankrijk zou worden, en postuum zelfs de Nationale Bibliotheek van Frankrijk Franois Mitterrand zou gaan heten. Rijen hoofdletters - en ze zijn, blijkt nu het gebouw klaar is en de bibliotheek gestaag in haar functie groeit, stuk voor stuk terecht, die eigennaam incluis.
Gedurende zijn hele tweede regeerperiode, van het midden van 1988 tot aan de vooravond van zijn aftreden, mei 1995, heeft Mitterrand zich met die bibliotheek bemoeid - hij informeerde geregeld en zonder die belangstelling te hoeven veinzen naar de voortgang en ging op gezette tijden kijken op de bouwplaats, in zijn eentje, met de staf, met buitenlandse bezoekers. Terwijl zijn gouvernement op de ene Seine-oever er een werd van verval, van desintegratie en persoonlijke onttakeling, groeide op die andere oever het monument van behoud, van integratie en van opgetogenheid.
Dit project was bij uitstek z¡jn project, was het project van iemand die het socialisme en de republiek zag als de uitwerking van een oorspronkelijk Frans idee, van een idee dat in de Verlichting zijn wortels had, en meer in het bijzonder in de Franse Verlichting. Het was het project van iemand die een tempel wilde inrichten voor de gehele constellatie van vooruitgangsnoties die de Franse Verlichting en de Franse Revolutie in het leven hadden geroepen, een tempel van en voor het weten, ter conservering van het glorieuze verleden en zo mogelijk als gids naar de toekomst, die, als het aan hem lag, minstens zo glorieus mocht zijn.
Het communiqu waarmee Mitterrand indertijd zijn beslissing bekend maakte om een eind te maken aan de jarenlange, moeizame discussie over de toekomst van de Bibliothque Nationale aan de rue de Richelieu, die veel te krap behuisd was, en een nieuw gebouw te stichten, leest als het decreet van een god, als een scheppingstekst. 'Ik wil een bibliotheek die rekenschap kan geven van alle vruchten van het weten in alle disciplines en die bovenal dat weten door kan geven aan het geheel van hen die zoeken, hen die studeren, hen die moeten leren, alle universiteiten en middelbare scholen, alle onderzoekers die een modern en genformatiseerd apparaat nodig hebben en direct over de uitkomst willen beschikken van wat ze zoeken.'
Het moet hem nog zwaar zijn gevallen niet eenvoudigweg 'Er zij een bibliotheek' te zeggen - voor vroeger, voor nu, tot in alle eeuwigheid.
Mmoire de l'avenir is de oneliner die de bibliotheek inmiddels voor zichzelf is gaan gebruiken, en het zinnetje straalt de tevredenheid uit die de Fransen overvalt zodra ze een pakkende formule voor hun handelingen hebben gevonden, liefst een metafoor met licht paradoxale trekjes.
Het is het project van een lezer - van een hartstochtelijke lezer zelfs, van iemand die, hoe goed hij ook weet dat vandaag de dag niet eens het weten tot B meer mogelijk is, toch een visioen heeft van het complete weten, van A tot Z in elk denkbaar tekensysteem.
En dus is die bibliotheek de manifestatie van een droom, de droom van de alomvattendheid. Meer dan tien miljoen boeken zal ze mettertijd bevatten: een mensenleven is te kort om zelfs met stug doorlezen en een weinig socialistische werkweek van tachtig uur al was het maar de titels van al die banden te lezen. (Dat iemand dat heeft zitten uitrekenen, duidt erop dat Mitterrand die droom niet exclusief droomde.)
Alles eraan druipt van de symboliek. Vanaf de datum waarop Mitterrand het project aankondigde, 14 juli 1988, precies een jaar voor het tweede eeuwfeest van de Franse Revolutie, als moest er de balans van worden opgemaakt, tot aan de locatie die na veel gekissebis voor het gebouw gekozen werd, Tolbiac, op de linker Seine-oever, net iets oostelijk van het Gare d'Austerlitz. Alleen die linkeroever al - dat de bibliotheek van het eerste arrondissement op de rechteroever, de buurt van het voormalige koninklijk paleis en het huidige machtscentrum, verhuist naar de linkeroever, het domein van de universiteit, de cafs, de uitgeverijen, de boekwinkels, de biotoop, kortom, van de intellectuelen. Rue Raymond Aron heet een van de straatjes, haaks op de kade, waar de bibliotheek aan ligt, en niet rue Giscard d'Estaing of rue Mitterrand: het zijn de straten van het intellect en niet van de macht.
Het is allemaal even vrolijk als licht pathetisch - en zou het nu werkelijk toeval zijn dat het buslijn 89 is die het hart van die linkeroever, het Saint Germain des Prs en de omgeving van de Sorbonne, verbindt met de nieuwe bibliotheek? Met het jaartal van de Franse Revolutie spoedt men zich van school naar boekerij en weer terug: het is duidelijk waar Mitterrand de slagader van zijn cultuur zag.
Het gebouw roept ogenblikkelijk associaties op met een Egyptische piramide: piramidegewijs rijst de immense sokkel vanaf de kade en vanuit de omringende straten op, de piramide waarop de vier inmiddels befaamde glazen torens staan, die er elk voor zich uitzien als een voorzichtig opengeslagen boek - zo'n boek met een nog enigszins stugge lederen rug, een boek dat niet helemaal open kan en met enige plechtstatigheid gelezen wenst te worden. De lezer zal weten waar hij aan begint: hij moet eerst de piramide bestijgen voordat hij de bibliotheek kan binnengaan. Met goed weer of als de opstandige kolder weer eens in al die suf gelezen koppen slaat, kunnen die brede trappen mooi dienst doen als tribune, voor het theater of voor het theater van de verbeelding - zo die weer eens aan de macht zou moeten.
Op het plateau, dat in feite de begane grond van de bibliotheek vormt, het hoog boven de stad verheven tafelblad waar die opengeslagen boekentorens op staan, wordt de nieuwsgierige lezer tussen hoge kooien met planten door geleid. De doorgangen zijn nauw, ze dwingen de bezoekers een voor een te passeren - zich, met andere woorden, te individualiseren, precies zoals het een lezer betaamt. In die strenge, meer dan manshoge plantenbakken zien we de aan banden gelegde natuur - en dat is waar het hier om begonnen is, de triomf van de cultuur.
A AN GENE ZIJDE begint een andere wereld: het gebied tussen die hoektorens ligt veel lager, en er is een idyllische tuin in aangelegd. Het gebouw is een kasteel, naar buiten toe hoog opgericht en gesloten, van binnen open en met zicht op een schaalmodel van het paradijs. Roltrappen transporteren de lezers langs de binnenkant naar de hoofdingang, die een niveau lager ligt dan het plateau en een niveau hoger dan de tuin. De lezer beseft dat hij de piramide heeft beklommen en nu afdaalt naar de schatkamers.
En hij beseft dat hij te gast is in een cultuur waarin de retoriek als een deugd wordt gezien, zelfs in de architectuur. Wie er gevoelig voor is, schiet keer op keer in de lach bij het zien van de luidruchtige symboliek waarmee de ten tijde van de uitverkiezing nog zo jonge architect Dominique Perrault zijn gebouw heeft toegerust. (En dat zo'n man ook weer net Perrault moet heten en zijn naam gemeen heeft met de beroemde zeventiende-eeuwse auteur van de Sprookjes van Moeder de Gans: ik verdenk Mitterrand ervan dat hij hem heeft uitverkoren omdat zijn naam zo'n vertrouwde klank heeft voor de Fransen.)
Maar het eigenaardige is dat die retoriek en die symboliek binnen in n keer weg zijn. Daar, op het niveau van de leeszalen voor het publiek boven de tuin en op dat van de leeszalen voor de onderzoekers ter hoogte van de tuin, liggen de ruime, sobere schatkamers zelf - onmiskenbaar ingericht door iemand met hersens en met een zeker gevoel voor wat de lezer zou kunnen hinderen of afleiden.
Zes leeszalen zijn er, op beide niveaus - geordend naar geaffilieerde vakgebieden en naar toepassingen. De Franse literatuur staat bij de literatuurwetenschap en de taalwetenschap, de moderne vreemde talen staan bij elkaar, rechten, politiek en economie staan bijeen, kranten en tijdschriften, natuurwetenschap en techniek. Die laatste zaal is, net als de leeszaal voor de media toegerust met talrijke computers die direct toegang geven tot dat deel van de collectie dat al op cd-rom staat; de apparatuur is bovendien voorzien van een Internet-aansluiting en koptelefoon.
In de andere, voor traditionelere disciplines ingerichte leeszalen is de hoeveelheid computers beperkter - ofschoon het ook daar nog om ongekende hoeveelheden apparatuur gaat. De catalogus van de bibliotheek is daardoor voor talrijke onderzoekers direct vanaf hun werkplek toegankelijk, en ook aanvragen voor boeken uit het magazijn kunnen vanaf die werkplek worden doorgegeven. Maar wie er de voorkeur aan geeft te gaan staan dringen boven een kaartenbak, kan zijn hart ophalen: ook die kaartenbakken zijn er nog. En naast die computer kun je op de meeste bureaus eveneens beschikken over zoiets middeleeuws, maar onontbeerlijks als een lessenaar.
Per leeszaal zijn er uitgiftebalies, die vooralsnog bemand zijn door het vreemdste volkje dat ik ooit in enigerlei Franse publieke instelling heb aangetroffen: jongedames die min of meer normaal reageren op een vraag en je hooguit de stuipen op het lijf weten te jagen doordat ze welwillend, ja, soms zelfs uitgesproken vriendelijk reageren. Het verschil met de oorspronkelijke vestiging van de bibliotheek, aan de rue de Richelieu, is hemelsbreed.
Daar louter figuren die eerst 'nee' zeggen en bij luid en welsprekend aandringen hooguit melden dat zij dat niet kunnen beslissen en het aan iemand anders moeten vragen, die helaas voor onbepaalde tijd met verlof is. Hier lui die aan een half woord genoeg hebben. Daar alleen toegang voor mensen met een leespas, die je kunt aanvragen op een formulier dat vergezeld moet gaan van aanbevelingsbrieven van op z'n minst Voltaire en Diderot en dat je dan na een maand kunt afhalen - nee, zenden gaat niet, ook niet als u vijfhonderd kilometer verderop woont.
Hier een systeem met dagkaarten, op vertoon van een identiteitsbewijs verkrijgbaar. Daar zeshonderd zitplaatsen, bewaakt door een voormalige kampbewaarder die vermoedelijk een Duitse herder onder haar bureau verbergt, wachttijd op een doordeweekse dag vier tot zes uur, hier 3600 zitplaatsen, toegankelijk door een tourniquet die je met een magneetkaartje bedient, meteen in gebruik te nemen.
Zozeer als de naar boenwas en stof ruikende ovale leeszaal in het oude paleis aan de rue de Richelieu verschilt van de propere, heldere leeszalen in Tolbiac, zo verschillen vooralsnog de bedrijfsculturen. Het is aan alles te zien - tot aan de spijzen en dranken die het restaurant van de nieuwe bibliotheek, dat vlak achter de leeszalen ligt, aanbiedt: veel mineraalwater, weinig wijn, verschillende typen broodjes gezond, geen dagschotels tripe. Hier heerst een ander Frankrijk.
Maar uitlenen is er voorlopig niet bij in Tolbiac: de discussie over de vraag welke boeken er verhuizen moeten, is nog maar kort geleden beslecht - moesten alle boeken over en zo ja, wat dan te doen met de oude bibliotheek? Alleen de boeken van na 1900 of 1945 of 1960, alleen de boeken en niet de handschriften en de penningen? Het werden alle gedrukte boeken, met uitzondering van een aantal specifieke collecties. De verhuizing begint op gang te komen en moet medio volgend jaar voltooid zijn.
In de leeszalen is echter wel een handbibliotheek ingericht, bedoeld als faciliteit voor studerenden. Een open en toegankelijke collectie van 350-duizend naslagwerken, handboeken en de belangrijkste tekstuitgaven: het is inderdaad precies het aantal dat je nodig hebt om een beetje te kunnen werken. Bij Nederlandse literatuur staat wel Couperus in de nieuwe complete editie, en niet Zwagerman, wel Reve maar nog geen Grunberg, wel Knuvelder, geen Anbeek.
Je raadpleegt ze zelf, in de ruime en ruim opgestelde kasten langs de wanden van de leeszalen en op de mezzanine. Rond de trappen en bij de ingangen zijn zithoekjes ingericht, waar wie een stijve nek kreeg van het werken aan het bureau - erg onwaarschijnlijk, trouwens, gezien de staaltjes van ergonomie die daar staan opgesteld - onderuit kan hangen in een van de eigentijdse fauteuils.
M AAR HET MOOIST zijn de telefooncellen langs de wand van de leeszaal slavische talen en literaturen: zes duistere hokjes, die op slot zijn en het opschrift 'cabine de lecture pour les aveugles' dragen.
Leescellen voor blinden?!
Jawel, de bibliotheek is goeddeels voor blinden toegankelijk: in die hokjes bevinden zich scanners, die bediend kunnen worden door middel van een paneel dat knoppen heeft met tactiele tekens. Een opengeslagen boek op die scanner, mits geschreven in het Frans, Duits, Spaans of Engels, kun je door middel van een eenvoudige druk op de knop laten voorlezen door een nog niet eens zo monotone en onaangename computerstem. Er kan bovendien opnameapparatuur op worden aangesloten, om de blinden in de gelegenheid te stellen auditieve aantekeningen te maken. Door middel van een piepsignaal, dat onder de voorgelezen tekst kan worden geplaatst, kan die blinde ook nog eens aanstrepen in de teksten die hij las. Ik bekeek ze, ik beproefde ze - en besloot bij thuiskomst mijn euthanasieverklaring te herzien.
Een leescel voor blinden: het is, in al zijn tot grote dankbaarheid stemmende praktische genialiteit, misschien opnieuw een symbool, en het weerspiegelt op kleine, menselijke schaal wat die Bibliothque Nationale de France Franois Mitterrand op grote schaal is - een oord waar de blinde ziende wordt. Of het de realisatie is van een Verlichtingsideaal of een socialistisch ideaal laat zich moeilijk vaststellen - maar dat het uit respect voor lezers en weetgierigheid is opgericht, staat wel vast.
Michal Zeeman
Bruno Blasselle & Jacqueline Melet-Sanson: La Bibliothque Nationale de France.
Gallimard; 176 pagina's;  35,65.
ISBN 2 07 053406 5.
Bibliothque Nationale de France - Au seuil du vingt et unime sicle.
Mercator; 70 pagina's;  29,95.
ISBN 2 7177 1939 3.

Foto
	Interieur van de door Dominique Perrault ontworpen Bibliotheque Nationale. FOTO ALAIN OUSTAR/BNF

