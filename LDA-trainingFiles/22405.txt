Jennifer Lopez.
Jennifer Lynn Lopez (New York, 24 juli 1969) is een Amerikaanse zangeres, actrice, danseres, ontwerpster en mode-icoon. Ze gaat ook als J.Lo door het leven.
Beginjaren.
Lopez' ouders, een computermonteur en een peuterleidster, zijn afkomstig uit hetzelfde dorp in Puerto Rico. Ze leerden elkaar echter pas kennen toen ze beiden naar Castle Hill in de Bronx in New York verhuisden. De twee kregen samen drie dochters. De kinderen ondergingen een katholieke opvoeding, mochten geen lessen missen en werden aangespoord zo veel mogelijk in het Engels te communiceren, zodat ze later meer kans zouden hebben op een goede baan. Haar moeder draaide thuis vaak salsa- en latinmuziek. Ze moedigde Jennifer aan danslessen te nemen.
Lopez financierde op haar 16e zelf haar dans- en zanglessen en stopte met de middelbare school. Ze werkte eerst nog bij een advocatenkantoor waar ze succesvol was, maar ging na haar werk vaker naar haar zang/dans/acteerlessen. Later ging ze niet meer zo veel naar haar werk en was ze vaker 's nachts op pad om in nachtclubs te dansen. Lopez' moeder had dit door en was bang dat ze aan verkeerde invloeden zou worden blootgesteld. Ze gaf Lopez de keus: het huis uit of blijven en niet meer naar de nachtclubs en danslessen gaan. Ze ging uit huis en sliep op verschillende plekken; ze vond het een rottijd, totdat ze kon intrekken bij haar dansleraar. Ze kreeg door het vele werk in dansclubs aanbiedingen om in muziekvideo's als achtergronddanseres te spelen, onder andere in een clip van MC Hammer.
In het live comedyprogramma "In Living Color" kwam een plek vrij als danseres. Ze moest overvliegen naar Los Angeles voor opnamen van de show. Ze kreeg ruzie met een van de danseressen en ging weg na het tweede seizoen. Daarna deed ze een musicaltournee door Europa. Ze kreeg rollen aangeboden in sitcoms zoals "South Central", "Second Chances", ' en "Hotel Malibu". Haar carrière maakte een sprong toen ze in 1993 door Janet Jackson als achtergronddanseres gevraagd werd in haar videoclip "That's the Way Love Goes". Ze mocht daarna op wereldtournee, maar dat zei ze af, omdat ze een filmrol kreeg aangeboden.
Films.
Ze begon haar filmcarrière in 1995 met de Spaanse film "Mi Familia" ("Mijn Familie"). Het was geen groot succes. Ook speelde ze al in het begin van haar carrière samen met Wesley Snipes in "Money Train". Daarna speelde ze in 1996 in "Jack" en samen met Jack Nicholson in "Blood And Wine". Ze brak door in de film "Selena", waar de einddagen van de Mexicaanse zangeres werden gefilmd. Lopez vertolkte de titelrol en werd door haar salaris van 1.000.000 dollar de best betaalde latin-actrice. Ze werd genomineerd voor een Golden Globe, maar kreeg de prijs niet. Daarna speelde ze in de film "Out of Sight" samen met George Clooney. Eind jaren 90 piekte zowel haar muziek- als haar filmcarrière.
Lopez speelde aan het begin van de 21e eeuw in onder andere "The Cell", "Maid in Manhattan" en "The Wedding Planner". Haar salaris is door de jaren heen flink omhoog gegaan. Ze is nog steeds de best betaalde latin-actrice en qua salaris zit ze op vergelijkbare hoogte met bijvoorbeeld Julia Roberts. In 2003 kwamen de films "Gigli" en "Jersey Girl" uit, allebei samen met Ben Affleck, met wie ze een relatie had. Die films flopten in de V.S. en kregen veel kritiek. In Nederland kwam de film "Gigli" door slechte verkoopcijfers alleen op dvd uit. "Shall We Dance?" (Richard Gere, Susan Sarandon) en "An Unfinished Life" (Robert Redford, Morgan Freeman) kregen redelijke reviews.
Ze bereikte ook weer een kassucces met "Monster-in-Law" (2005), samen met Jane Fonda en Michael Vartan. Lopez speelde daarop in "Bordertown" en "El Cantante". Hierin speelde Lopez samen met Marc Anthony: hij als de overleden salsazanger Hector Lavoe en zij als zijn vrouw Puchi. Lopez co-produceerde allebei de voorgaande films. In 2013 speelde ze naast Jason Statham in de actiefilm Parker. Er gaan geruchten over een, door Jack Nicholson geproduceerde, nieuwe film ("Bridge And Tunnel", samen met Richard Gere) en over "Feel The Noise", een film over een jongen die zanger/rapper wil worden (gespeeld door R&B-zanger Omarion). Deze film zou worden geproduceerd door Lopez.
Muziek.
Vroeger danste Lopez op tafel in haar ouderlijk huis en ze was gek op salsamuziek, maar ook op andere stijlen. Door haar bekendheid als actrice kreeg ze ondanks haar beperkte zangkwaliteiten een platencontract bij Epic/Sony, wat resulteerde in vele nummer 1-hits en miljoenen fans. In 1999 kwam haar eerste album "On the 6" uit. Dit album werd mede-geproduceerd door Cory Rooney, die later ook andere albums van Lopez zou produceren. Als eerste single verscheen "If You Had My love" die meteen doorschoot naar de eerste plaats van vele charts rond de wereld, waaronder in de VS. Ook enkele volgende singles, zoals "Waiting For Tonight" en "Let's Get Loud", werden hits.
Begin 2001 kwam haar tweede album "J.Lo" uit. De naam van het album was door fans verzonnen. Op dit album stonden de singles "Love Don't Cost A Thing", "Play", "I'm Real" en "Ain't It Funny". Lopez zat in haar glorieperiode maar dat vond ze zelf niet genoeg. In 2002 kwam een remixalbum uit, getiteld "J to the L-O: The remixes". Van de singles van haar vorige album "I'm Real" en "Ain't It Funny" liet Lopez remixes maken door Murder Inc.. Door Ja Rule, Lopez zelf en Ashanti werden zowel de teksten als de melodielijnen compleet veranderd, net zoals andere songs van haar twee voorgaande albums. De remixes werden dance-hits en Lopez kreeg hierdoor een aantal nieuwe fans.
In december van 2003 kwam het album "This is Me... Then" uit. Het album bestond compleet uit soul, hiphop en R&B. De eerste single die uitkwam was de controversiële single "Jenny From The Block", waar de zangeres beweert dat ze gewoon gebleven is. Op het album staat onder meer "All I Have" met LL Cool J. Verder kwamen de singles "I'm Glad" en "Baby I Love U!" uit.
Na een pauze van Lopez in de muziekindustrie kwam in het begin van 2005 het album "Rebirth" uit. Aan dit album werkten producers als Rich Harrison (Beyonce "Crazy In Love") en Timbaland mee. Het hele album had een 'jazzy vibe', net als de eerste single "Get Right" die in meerdere landen nummer 1 behaalde. Ondanks dit succes werd het album wereldwijd geen succes. Er werden twee miljoen stuks van verkocht. De daaropvolgende single met Fat Joe ("Hold You Down") flopte, iets wat de verkoopcijfers van het album geen goed deed. "Rebirth" wordt gezien als Lopez' minst gewaardeerde album tot nu toe.
Op 27 maart 2007 kwam in Europa "Como ama una Mujer" uit. Een Spaanstalig album, mede-geproduceerd door Emilio Estéfan, Julio Reyes, Marc Anthony en Lopez zelf. Ook werkte Argentijns latinrock-artiest Fito Páez aan de single "Que Hiciste". De single en het album waren vooral gericht op haar Latijns-Amerikaanse publiek, maar werden ook gepromoot in de rest van de wereld. In februari 2007 werd "Que Hiciste" uitgezonden op zenders in Amerika en het steeg langzaam naar de nummer 1 op de Hot Latin Tracks Chart van Billboard, net zoals haar album. De single werd ook een succes in Zuid-Amerika en de zuidelijke delen van Europa. De muziekvideo van "Que Hiciste" is geregisseerd door Michael Hausmann. Het Spaanse album heeft Lopez zelf bekostigd en is opgenomen van 2004 tot 2006. Het nieuwe album bevat ook tracks met muziek van het London Symphony Orchestra.
Op 9 oktober 2007 kwam haar nieuwe Engelstalige album, "Brave" uit. In september 2007 verscheen de eerste single "Do It Well' met videoclip, die geregisseerd werd door David La Chapelle. Na "Do it well" was de tweede single "Hold it don't drop it". Lopez en Anthony begonnen op 29 september met hun tournee door Amerika genaamd: 'ING Presents Jennifer Lopez & Marc Anthony en Concierto'. Van ieder verkocht ticket gaat er een dollar naar het 'ING Run for Something Better'-fonds, waarmee op basisscholen in achtergestelde wijken hardloopclinics worden gefinancierd.
In 2011 brak het nummer "On the Floor" met de rapper Pitbull internationaal door en het stond in Nederland op nummer 7 in de top 40. Later in 2011 kwam haar 7e studioalbum, Love?, uit.
In 2012 ging Jennifer Lopez samen met zanger Enrique Iglesias op haar eerste wereldtournee.
Op 13 juni bracht Capitol Records "A.K.A." uit, Lopez' achtste studioalbum.
J.Lo Inc.
Naast haar werk als zangeres en actrice is Lopez zakenvrouw. Door haar succesvolle carrière zag ze aan het begin van de 21ste eeuw commerciële kansen.
J.Lo By Jennifer Lopez.
In 2001 begon ze een kledinglijn samen met haar man, die later over zou worden genomen door zijn broer. De kledinglijn was vooral bedoeld voor haar fans. De kledinglijn getiteld "J.Lo By Jennifer Lopez" werd gekenmerkt door 'street glamour' (hoe Lopez haar soort kleding noemde). Haar kledinglijn werd door de jaren heen uitgebreid met accessoires als zonnebrillen, hoeden, schoenen, tasjes en horloges. Ook heeft ze naast haar "J.Lo"-winkels in Amerika een winkel in Moskou geopend.
Madres & Nuyorican Productions.
In 2001 opende Jennifer Lopez haar eigen restaurant "Madres" in Pasadena, Californië. Het restaurant heeft een Spaanse stijl en werd een tijd gemanaged door haar ex-man Ojani Noa. Verder bezit ze haar eigen productiemaatschappij "Nuyorican Productions". Deze heeft onder andere haar eigen films zoals "Maid In Manhattan", "El Cantante", "Bordertown" en "The Cell" geproduceerd. Ook heeft "Nuyorican Productions" de soap "South Beach" geproduceerd en op 19 januari 2007 was op de Amerikaanse MTV 'Dance Life' te zien. Dit programma volgt een groep individuele dansers om te zien hoe het leven is als danseres.
Parfums.
In 2001 kwam naast de kledinglijn "J.Lo by Jennifer Lopez" een nieuw parfum van Lopez, genaamd "Glow". Ze zette een trend, want na "Glow" kwamen onder meer Celine Dion, Beyonce Knowles en Britney Spears met hun eigen parfum. In 2003 lanceerde Lopez een nieuw parfum "Still" onder het motto dat ze nog steeds gewoon is gebleven. Ook werd er een toepasselijke slogan gebruikt: "In eye of the storm I am still Jennifer Lopez". In 2004 kwam er een andere versie van "Glow" uit, "Miami Glow".
In 2005 kwam "Live" uit, haar vierde geur. Ze kwam ook weer met een uitbreiding van "Glow"-lijn met het parfum "Love At First Glow" en "Glow After Dark" in 2006. Lopez had in 2006 de start van een uitbreiding van een andere nieuwe parfumlijn genaamd "Live". De uitbreiding heette "Live Luxe". Lopez legde in een interview uit dat ze redelijk verdient met haar parfums en zo haar eigen projecten kan financieren, zoals haar Spaanse album en films als "El Cantante" en "Bordertown". Hierdoor is ze minder afhankelijk van filmproductiebedrijven, zoals New Line Cinema en platenproductiebedrijven, zoals Lopez' label Epic. Daarom plant Lopez begin 2007 weer een parfum genaamd "Deseo (Desire)". In totaal heeft ze dan acht verschillende soorten parfums uitgebracht.
Sweetface.
Na de successen van haar eerste kledinglijn en parfums wilde Lopez een nieuwe kledinglijn met hogere prijzen en meer kwaliteit. In 2005 eindigde "New York Fashion Week" met haar eigen modeshow en presenteerde ze haar nieuwe kledinglijn "Sweetface". De modeshow werd groots gehouden in een van de grootste tenten van de "New York Fashion Week". Ook werd er een making of van de modeshow uitgezonden door MTV. De modeshow kreeg verschillende goede en slechte kritieken van mode-experts. Maar hij kreeg ook slechte publiciteit door dierenrechtenorganisatie PETA. Die protesteerde tegen het bontgebruik in de kledinglijn.
In de modeweek van New York in 2006 kwam Lopez weer terug met haar kledinglijn "Sweetface", dit keer was de modeshow niet zo groots gehouden maar volgens Lopez zelf en vele critici was de kledinglijn met sprongen vooruit gegaan. Vooral door de elegante stijlen uit de jaren 50 en 60. Ook is anno 2007 al het bont verdwenen uit haar kledinglijnen. De "JLo By Jennifer Lopez" lijn had al geen bont
Privéleven.
Lopez is 3 maal gescheiden. In 1998 scheidde ze van haar eerste echtgenoot, na een huwelijk van nog geen twee jaar. In 2001-2002 was ze getrouwd met een voormalig achtergronddanser. Tussen beide huwelijken in had ze een relatie met P. Diddy en nachtclubeigenaar Chris Paciello en na haar laatste huwelijk met Ben Affleck. Het voorgenomen huwelijk met Affleck op 13 september 2003 ging op het laatste moment niet door en in januari 2004 ging het duo definitief uit elkaar.
Daarna kreeg ze een relatie met latinzanger Marc Anthony, met wie ze in 1999 een duet ("No Me Ames", dat op haar album "On the 6" staat) had gedaan. Ze trouwden in het geheim op 5 juni 2004. De trouwerij kwam in opspraak doordat Anthony kort voor het trouwen zijn scheiding meedeelde aan zijn toenmalige vrouw, ex-Miss Universe Dayanara Torres. Op 22 februari 2008 kreeg het echtpaar een tweeling, een zoon en een dochter. In juli 2011 zette het koppel een punt achter hun huwelijk van zeven jaar.
