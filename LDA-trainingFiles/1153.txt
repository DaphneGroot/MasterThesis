	Zeroual wijt terreur aan buitenlandse krachten
	AFP, AP, Reuter
ALGIERS
De Algerijnse president Zeroual wijt de terreurgolf die over Algerije spoelt, aan 'buitenlandse krachten'. Dat heeft hij vrijdagavond in een toespraak van 20 minuten voor radio en tv verklaard. Zeroual beloofde opnieuw de islamistische 'bendes' te zullen 'uitroeien', maar hij zei niet welke concrete maatregelen zijn regering daartoe denkt te treffen.
Zeroual was de eerste regeringsfunctionaris die zich in het openbaar uitliet over de toename van het politieke geweld, dat sinds 10 januari aan 210 burgers het leven heeft gekost. Het regime werd hevig bekritiseerd vanwege het uitblijven van een officiÃ«le reactie op de aanslagen. De fundamentalistische Gewapende Islamitische Groep (GIA) had aangekondigd haar acties tijdens de Ramadan, die op de tiende begon, te zullen opvoeren.
'Het zijn bendes criminelen, verraders en huurlingen die, gemanipuleerd door buitenlandse kringen, hun wreedheid uitleven om buitenlandse belangen te dienen', aldus Zeroual. De president gaf geen details. Algerije heeft meermalen gesuggereerd dat Iran en Sudan een factor zijn in de rebellie van moslim-fundamentalisten.
Gewapende commando's vermoordden in de afgelopen twee nachten 34 dorpelingen in de streek ten zuiden van Algiers. Vijftien bewoners van een boerderij in Baba Ali, onder wie tien vrouwen en kinderen, werden gisternacht met bijlen en messen gedood. Een paar kilometer verderop werd op twee andere boederijen in totaal negentien bewoners de keel doorgesneden.
Pagina 19: Commentaar

