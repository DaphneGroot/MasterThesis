	Instituut wil 'opvangkamer' oudere scholieren
	Van onze verslaggeefster
ZWOLLE
Er is een minder ge√Øsoleerde naschoolse opvang nodig voor oudere kinderen. Per buurt moet er een instelling komen met een ruim vrijetijdsaanbod en de mogelijkheid om buiten te spelen voor alle kinderen. Zo'n centrum moet ook een 'opvanghuiskamer' krijgen.
Dat voorstel deed L. Schreuder van het Nederlands Instituut voor Zorg en Welzijn (NIZW) maandag tijdens de conferentie Buitenschoolse Opvang in Beweging in Zwolle. De conferentie werd georganiseerd door het NIZW en het Europese Netwerk Schoolkinderopvang.
Het aanbod aan opvang voor kinderen boven de acht jaar sluit niet aan bij de behoefte. Van de acht- tot vijftienjarigen zit 15 tot 30 procent alleen thuis; nog geen 2 procent gaat naar de naschoolse opvang.
De naschaoolse opvang die probeert aantrekkelijk te zijn voor oudere kinderen, heeft bovendien vaak organisatorische zorgen en vervoersproblemen. Kinderen mogen dan wel naar een clubje of vriendje, maar hoe komen ze daar?
Schreuder ziet de oplossing in een opvanghuiskamer in de buurt, temidden van voorzieningen die ook voor andere kinderen openstaan, bijvoorbeeld in een buurthuis, een speeltuin, een school, een sportclub of een bibliotheek.
Sommige deelnemers aan de conferentie zagen praktische bezwaren, zoals verschillen in prijzen. Een uurtje sporten is duurder dan een uur opvang. En hoe vang je kinderen op in een buurthuis dat daarvoor niet is ingericht, of in een klas met tafeltjes en stoeltjes die eerst aan de kant moeten worden geschoven?
D. Pronk, directeur van de Stichting Kinderopvang in Baarn, overlegt al met buurthuizen en scholen hoe zij elkaars faciliteiten kunnen gebruiken.
De politiek moet eerst antwoord geven op de vraag waar het geld vandaan moet komen, vindt R. Meijvogel, voorzitter Netwerk Schoolkinderopvang Nederland. Voor kerst heeft de Kamer het kabinet gevraagd of er extra geld kan komen voor de naschoolse opvang.
Ook Meijvogel pleit voor samenwerking van voorzieningen voor kinderen. Zo kan ook worden voorkomen dat ouders na de naschoolse opvang nog het ren-je-rot-programma moeten afwerken van heen en weer naar de sportclub en de bibliotheek.
Belangrijk is dat kinderen na school vrij kunnen kiezen uit creatieve en sportieve activiteiten, buiten spelen of niets doen en dat er voldoende ruimte voor ze is.

