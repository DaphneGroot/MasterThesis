	Aardgasbedrijven wapenen zich tegen oprukkende elektrificering 'Een wasdroger op gas is voordeliger'
	Van onze verslaggever
AMSTERDAM
De Gasunie en andere aardgasbedrijven hebben een nieuw wapen ingezet in de strijd tegen de elektrificering van de huishoudens. In Helmond worden zestig woningen opgeleverd met speciale gasstopcontacten. De oplevering is het begin van een campagne die het gebruik van aardgas door particulieren moet bevorderen.
Nog niet eerder zijn zoveel huizen met een dergelijk stopcontact uitgerust. Het voordeel ervan is dat gemakkelijker allerlei huishoudelijke apparaten op het gasnet kunnen worden aangesloten. Wasdrogers en wasmachines werken op aardgas, maar ook speciale sfeerhaarden en buitenverlichting.
Voordelen te over, meent de Gasunie. 'Er wordt energie bespaard, dus is het goed voor het milieu', zegt woordvoerder P. Bakker. Het opwekken van elektriciteit in een grote centrale verloopt inefficiënt. Ongeveer de helft van de energie die erin gaat (gas, olie, kolen), verlaat de centrale als warme lucht of water. De andere helft is stroom. Als het gas in de woning wordt verbrand, is er nauwelijks verlies.
Het gasbedrijf Obragas, dat de nieuwe woningen in Helmond van gas voorziet, heeft voorgerekend dat de bewoners financieel voordeel hebben: bij een wasdroger scheelt het ongeveer 130 gulden per jaar. Het bedrijf subsidieert de aanschaf van de drogers, waardoor een droger op gas ongeveer evenveel kost als een elektrisch apparaat.
Het Centrum voor Energiebesparing bestrijdt niet dat het gebruik van gasapparaten in huis voordeel oplevert. 'Maar de meeste energiewinst in het huishouden is te behalen bij de verwarming van de kamers en het maken van warm water. Het vervangen van een elektrisch apparaat door een variant op gas weegt daar niet tegen op', zegt medewerker J. Verlinden.
Het centrum meent dat het meest milieuvriendelijke huis in de toekomst juist elektrisch zal zijn en geen gas nodig heeft. Verlinden: 'Als de energievoorziening over pakweg dertig jaar echt duurzaam is, ga je uit van zonne-energie en wind, waarmee je elektriciteit opwekt. De huizen die daarbij horen, zijn perfect geïsoleerde woningen, die elektrisch worden verwarmd en waar zuinige elektrische apparaten de bewoners van het nodige comfort voorzien.'
De Gasunie wil met de actie vooral duidelijk maken dat het gebruik van de gasstopcontacten veilig is. 'Mensen hoeven niet bang te zijn voor ontploffingen', verzekert Bakker. 'En bij brand sluit het systeem automatisch af.'
Voor de gasproducenten gelden niet alleen ideële motieven. Er komen meer en meer apparaten die werken op stroom en die aardgas overbodig maken. Fornuizen, magnetrons, boilers. Steeds vaker worden huizen opgeleverd zonder aansluiting op het gasnet. Ze worden verwarmd door middel van centrale stadsverwarming.
Voor de gasbedrijven is de verkoop van aardgas aan particulieren lucratief. Een elektriciteitscentrale betaalt als grootverbruiker veel minder voor een kubieke meter gas dan een huishouden. Gas leveren aan particulieren brengt twee keer zoveel op als elektriciteit. 'Ook financieel is het gebruik van meer gas thuis gunstig voor ons', erkent de Gasunie.
De opmars van het gasstopcontact verloopt echter traag. Er zijn nog drie woningen in Nederland met dit nieuwigheidje. 'Ik heb een wasdroger op gas', zegt N. Nauta uit Lienden, bij Tiel. 'Het drogen gaat lekker snel en het aansluiten is geen probleem.'
Zij heeft twee aansluitpunten in huis, één in de bijkeuken en één op het terras. 'In de zomer kunnen we daar lekker barbecuen op gas, we hoeven niet meer met houtblokken te slepen.' Nauta heeft niet bewust voor de speciale stopcontacten gekozen. Ze woont in een modelwoning waar de aansluitpunten toevallig zaten. 'Ik kook elektrisch hoor, ook omdat het er al zit.'

