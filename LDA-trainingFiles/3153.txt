	Wrede wereld Mulder bloedstollend mooi
	De Opmars van de Wilde Artisjok door Jaap Mulder. De Kleine Komedie Amsterdam 8 januari. Aldaar t/m 11 januari. Tournee.
Bijna een kwart van de voorpagina van het avondblad wordt in beslag genomen door een fraaie kleurenfoto van een luchtballon boven het Atlasgebergte. In het begeleidende artikel, dat op pagina 2 wordt voorgezet, wordt uitgelegd dat de ballonreis om de wereld al binnen 24 uur na vertrek is mislukt. Cabaretier Jaap Mulder grijnst tevreden. Als een serieuze krant met dit nieuws groot opent, dan moet het wel goed gaan met de wereld.
Mulder heeft begrepen dat er nog wel een paar dingetjes mis zijn. In Pakistan is gemengd volksdansen zondig, in Iran zien ze liever geen lingerie in de etalages, Gerard Cox zei laatst bij Ontbijt TV dat zijn grootste ergernis een verkeerd opgehangen toiletrol is, en de bevers in de Biesbosch hebben stress. Maar alles bij elkaar gaat het goed, en moeten die 'eco-kabouters in hun rubberbootjes niet zeuren'.
Met Mulder gaat het echter niet goed. Hij is een cultuurpessimist, ook al weet hij dat aanvankelijk aardig te verbergen. Met grappen en grollen en een degelijk huiselijk bestaan slaagt hij erin om zich staande te houden. Maar als hij beseft dat hij een half uur met de buren kletst over de voor- en nadelen van een bepaald type afwasmachine slaan de stoppen bij hem door.
Jaap Mulder heeft goed naar Freek de Jonge gekeken. Met knap opgebouwde allegorische verhalen schildert hij een wereld die van geen kant deugt. Veel cabaretiers hebben de verhaalvorm en een deel van de humor van De Jonge overgenomen, maar de inhoud en de grote compositie verwaarloosd. Mulder begaat die fout niet. Het verhaal over de Amerikaanse soldaat die in Vietnam bijna op een landmijn stapt, om vervolgens twintig jaar lang roerloos te blijven staan, is niet alleen bloedstollend mooi, maar legt ook een wrede wereld bloot.
Mulder voelt zich verloren. Door de restyling van de supermarkt, waardoor hij kattenbrokken eet in plaats van muesli. Door een cassettebandje in een kerk in Ivoorkust, dat het echte beieren van de klok vervangt. Hij weet niet meer of hij nou moet pompen of zich moet overgeven aan de verdrinkingsdood. Hopelijk blijft hij pompen, want een dode cabaretier kan niet van dit soort prachtige programma's maken.
Patrick van den Hanenberg

