	PERSOONLIJK
	Commandeur P.C. VAN DER GRAAF (50) wordt de nieuwe bevelhebber van de Stanavforlant, de permanente marinestrijdmacht van de NAVO in de Atlantische Oceaan. Van der Graaf neemt op 17 januari het commando over van de Britse commandeur Gough.
Gough zwaaide de afgelopen negen maanden de scepter over het NAVO-eskader; Van der Graaf zal gedurende vijftien maanden het bevel voeren. De NAVO-marine-eenheid bestaat momenteel uit vijf schepen, afkomstig uit Groot-Brittannië, de Verenigde Staten, Canada, Duitsland en Nederland.
Stanavforlant bestaat sinds januari 1968. Schepen van het NAVO-eskader namen van 1993 tot 1996 deel aan de operatie Sharp Guard in de Adriatische Zee en controleerden zodoende het handelsembargo tegen Servië en Montenegro en het wapenembargo tegen heel voormalig Joegoslavië.

