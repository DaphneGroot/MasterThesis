	Eks Aurora laat zich verleiden door vetkuif en door de herone
	The Sleeping Beauty door het Cullberg Ballet. Choreografie Mats Ek. In Theater Carr, Amsterdam. Herhaling: 23 juni.
Geen sprookje is heilig voor de Zweedse choreograaf Mats Ek, ook The Sleeping Beauty niet. Dat het een sad story zou worden, was bij voorbaat duidelijk. Sprookjes intrigeren Ek vooral vanwege hun mysterieuze, vaak duistere karakter. Dat dit soort balletten zich uitstekend lenen voor een psychologische benadering, bewees hij eerder met geniale bewerkingen van Giselle en Het Zwanenmeer.
Het vinden van de angel in The Sleeping Beauty bleek moeilijker. Ek maakte deze productie als gastchoreograaf bij het Hamburger Ballett en nu bij het Cullberg Ballet, waarvan Ek lang artistiek leider is geweest. De Cullberg-dansers dragen zijn stijl nog steeds in lijf en leden en de temperamentvolle Vanessa De Lignire bleek in haar vertolking van de hoofdrol Aurora een ware opvolgster van Eks dansmuze Ana Laguna. Alleen al vanwege hun uitvoering is deze Sleeping Beauty de moeite waard.
Maar ook wordt duidelijk waarom Ek met schroom aan dit sprookje begon. Vooral het deel na de pauze is dramaturgisch zwak. Voor de pauze is The Sleeping Beauty met zijn humor en drama, zijn spectaculaire en muzikale dansen onderhoudend en meeslepend. Daarna loopt het vast en komt er een grauwsluier over Eks regie te hangen.
Ek opent zijn versie nog voor de geboorte van Aurora, in dit geval de dochter van een doorsnee paar dat de liefde al gauw verruilde voor een auto en een tv. Een slecht voorteken bij de geboorte is natuurlijk de duistere gynaecoloog die met een grote injectienaald zwaait. Deze kwade genius (de fee Carabosse uit het sprookje) ontpopt zich als Aurora's minnaar. In haar verdriet over de dood van haar ouders, grijpt ze zijn troost in de vorm van herone aan. Pas na zijn dood en haar zelfmoordpoging kan ze de draad weer oppakken.
Verwarring zaait vooral rol van Prins Dsir. Eerst letterlijk, omdat hij als een querulante theaterbezoeker vanuit het publiek opkomt, vervolgens omdat uitgerekend de moordenaar van de pusher de ware prins blijkt te zijn.
Hoewel deze bewerking onderdoet voor Eks vorige twee sprookjesballetten, valt er nog genoeg te genieten. Een vondst is Eks aanpak van het Rozenadagio, dat traditioneel de seksuele volwassenwording van de zestienjarige symboliseert. Ek omringt zijn Aurora niet met cavaliers, maar laat haar versieren door drie gozers, een vetkuif, een lefgozer en een trendy type. Als de rebelse puber ze alledrie heeft gehad, draait ze als in extase om haar as, zoals Marius Petipa een eeuw terug zijn Aurora op haar teenpunt liet ronddraaien. Er is meer moois te zien: vier maffe feen die prachtig zijwaarts kunnen trippelen, een briljante pas de six, met danseressen die in bikini dansen met een transistorradio onder de arm.
Van alle sprookjesballetten kent The Sleeping Beauty de minste diepgang. Het aankaarten van racisme en rauw mannengedrag komt dan al gauw geforceerd over. Dat overwoekert ook het thema waar het misschien eigenlijk om draait: de zorg die ouders hebben om hun opgroeiende kinderen. Dat laatste blijkt het best uit een duet door Aurora's ouders (Gunilla Hammar en George Alkin) waarin Ek Tsjaikovski's muziek een diepgang meegeeft, die versteld doet staan.
Isabella Lanz

