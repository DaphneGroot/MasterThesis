Directoire.
Paul Barras was het machtigste en langstzittende lid van het Directoire
Het Directoire (Nederlands ook wel "Directorium" genoemd) was het vijfkoppige bestuur van Frankrijk dat het land tijdens een deel van de Franse Revolutie regeerde, van 1795 tot 1799. De term wordt ook gebruikt voor de periode in de Franse geschiedenis waarin het Directoire het land bestuurde.
Geschiedenis.
Nadat op 22 augustus 1795 een nieuwe Franse Grondwet was ingevoerd, werd op 26 oktober 1795 de Nationale Conventie opgeheven. Voor het opheffen van de Conventie werd op 26 oktober nog een algemene amnestie voor handelingen die uitsluitend met de revolutie te maken hadden afgekondigd.
De periode van het Directoire duurde van 2 november 1795 tot 9 november 1799. Zij volgde op het jacobijnse schrikbewind van Robespierre, met het Directorium als "Voorlopig Bewind". De uitvoerende macht bestond tijdens deze periode uit vijf directeuren. Elk jaar werd één van hen vervangen.
Het nieuwe regime maakte korte metten met het algemeen stemrecht van de Terreur. Het cijnskiesstelsel werd weer ingevoerd. Er blijven nog maar kiezers over, tweemaal minder dan onder de constitutionele monarchie van 1791.
De directeuren werden benoemd door de Raad der Ouden op basis van een lijst, opgesteld door de Raad van Vijfhonderd.
Het Directoire werd geplaagd door economische depressie, en Frankrijk kende nog een hongersnood in 1795, ten gevolge van een misoogst. De koers van het papiergeld was nog 1% van zijn nominale waarde. In de Vendée ging de burgeroorlog en de verschrikkelijke repressie voort, onderdrukt door het leger. De historicus Palmer spreekt van een "ineffectieve dictatuur". Brown beschrijft "chronisch geweld, dubbelzinnige justitie, en herhaalde toevlucht tot zware repressie."
Het Directoire, zonder steun van het Volk, wordt ook nog geplaagd door democratie, en blijft aan de macht door illegale kunstgrepen en vervalste verkiezingen. Wanneer de parlementaire meerderheid een aantal maatregelen uit de Revolutie - onder meer de priestervervolging - wil terugdraaien, plegen drie directeurs op 18 Fructidor (1797) een staatsgreep, waarbij Paul Barras door Napoleon naar voren werd geschoven. Een nieuwe golf van Terreur (de "directoriale Terreur" brak los, waarbij "militaire commissies" royalisten, priesters en politieke opponenten veroordeelden. Vaak bestond de veroordeling uit verbanning naar Guyana, hetgeen "de droge guillotine" genoemd werd. De nieuwe Directeurs gebruiken hun macht om een staatsbankroet te organiseren: de Staatsschuld wordt eenzijdig teruggebracht tot één derde (tiers consolidé). De worsteling van het Directoire met de volkswil leidt tot groeiende invloed van het leger.
Met de Staatsgreep van 18 Brumaire VIII (9 november 1799) nam Napoleon de macht over. Hiermee kwam er een eind aan het Directoire en aan de Franse Revolutie. De periode hierna is het Consulaat, eerst met drie consuls, vervolgens met Napoleon als levenslang consul. Deze periode eindigde door Napoleons kroning tot keizer op 2 december 1804, waarop het Keizerrijk ontstond.
