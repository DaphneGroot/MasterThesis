	Richard is echt top, in alle opzichten
	ZOON ROEPT kutwiel en gooit in het voorbijgaan woedend zijn zonnebril en handschoenen op de grond. Vader raapt ze op, poetst met zijn mouw liefdevol de glazen schoon en voelt dat de handschoenen nat zijn. Zoon is op de verharde weg gevallen. Zijn achterwiel is erdoor ontzet, zijn achterstand op de koploper bedraagt 1 minuut 15. 'Dat haalt hij nooit meer in', zegt vader.
De beste wensen weerkaatsen tegen de bomen in het bos bij Lieshout. Ze klauteren tegen de Duvelsberg op, ze springen over kunstmatige hindernissen en ze haasten zich naar de finish, want het is ijskoud in Brabant.
Supportersclub De Lieshoutse Wielrenners organiseert op Nieuwjaarsdag voor de achttiende keer een veldrit. De hele cyclowereld is present om de hoop uit te spreken dat het tweede deel van het seizoen net zo mooi mag zijn als het eerste.
Zelden werd het veldrijden zo gedomineerd door Nederlandse coureurs als deze jaargang. In de twee concurrerende klassementen die de cyclocross kent, geven Richard Groenendaal en Adri van der Poel de toon aan. Groenendaal leidt in de strijd om de Wereldbeker, Van der Poel staat bovenaan in het Super Prestige-klassement.
Zondag moet Van der Poel zijn koppositie verdedigen in Sint Michielsgestel, het Brabantse dorp dat dankzij vader Reinier en zoon Richard Groenendaal een reputatie heeft hoog te houden in de cyclocross.
Overal waar Richard rijdt, staat Reinier langs de kant. Ook in Lieshout. De Groenendalen vormen een merkwaardig span. Moeder/echtgenote moet van een bijzonder kaliber zijn. Richard heeft de wilskracht en verbetenheid van vader, het talent voor veldrijden moet dus van mevrouw Groenendaal komen.
Wielerorganisator Gerrie van Gerwen: 'In het begin heeft Richard erg tegen de schaduw van zijn vader moeten rijden. Maar ze zijn zo verschillend. Rein was een hardwerkende antiheld, geen flyer en dat is Richard wel.'
Vader en zoon lijken in de omgang wel op elkaar, allebei zuinig met superlatieven. Op de bijna vanzelfsprekende vaststelling dat dit seizoen Richards beste is, zegt vader: 'Ja, dat kun je wel stellen.' Zoon: 'Als beroepsrenner wel, maar bij de junioren heb ik wel eens een beter jaar gehad.'
In 1989 werd Richard Groenendaal wereldkampioen veldrijden bij de junioren. Dat is hem daarna nooit meer gelukt. In 1993 werd hij in België tweede achter de Belg Paul Herijgers. In 1994 werd hij in Zwitserland tweede achter de Zwitser Dieter Runkel. Vorig jaar in Frankrijk moest hij zich inhouden om land- en ploeggenoot Adri van der Poel niet in de wielen te rijden bij diens succesvolle jacht naar een regenboogtrui. Over vier weken in Duitsland zou het dus eindelijk Groenendaals beurt moeten zijn.
Richard Groenendaal: 'Ik richt zeker niet alles op het wereldkampioenschap. Eerst zondag bij ons in het dorp en dan zijn er voor het WK nog vier belangrijke wedstrijden. Ik sta nu eerste in het klassement voor de Wereldbeker. Dat is ook heel belangrijk.'
- Maar wordt het niet eens tijd voor goud?
Gerrie van Gerwen: 'Hij heeft het absoluut in zich om wereldkampioen te worden. Ik weet niet of-ie het dit jaar wordt, dat kun je nooit voorspellen. Maar ik denk wel dat hij nog een aantal keer wereldkampioen kan worden. Zeker weten.'
Richard Groenendaal: 'Wereldkampioen worden is gemakkelijker gezegd dan gedaan. Ik heb zeker kansen. Het is een snel parkoers, maar misschien moet je wel blij zijn met zilver.'
Bondscoach Martin van Dijk: 'De buitenwacht denkt vaak dat een tweede plaats een nederlaag is. Ik vind van niet en een crosser kijkt er ook niet zo tegenaan. Goud is van zoveel factoren afhankelijk.'
Reinier Groenendaal: 'Met die vorst zijn de parkoersen licht lopend. Iedereen kan er hard op rijden. Dat zie je hier in Lieshout ook. Op een zwaar parkoers zie je pas echt de verschillen. Toen staken Richard en Van der Poel ook ver boven de rest uit.'
Richard Groenendaal: 'De concurrentie in München zal een beetje hetzelfde verhaal zijn als vorig jaar: Bramati, Pontoni en Van der Poel.'
- Is het niet zo dat Van der Poel dit keer hand- en spandiensten verleent?
Richard Groenendaal 'Nee, zo werkt het niet bij Van der Poel. Trouwens, bij mij ook niet. Als ik zoiets zou denken, zou ik niet eens starten. Veldrijden is een individuele sport. Als je op elkaar gaat wachten en de ander is niet goed, rijdt de rest zo weg.
'De enige samenwerking is in het begin van de koers. Dat je elkaar niet in een lastige positie rijdt. Maar je kunt niet op een smal bospaadje zomaar stil blijven staan om een gat te laten vallen. Het moet wel sportief blijven. De beste moet winnen, zo is het altijd geweest.'
Vorig seizoen stonden de twee ploeggenoten tegenover elkaar. Van der Poel streek in Sint Michielsgestel met de eer en Groenendaal voelde zich zo te kort gedaan dat hij een week later op het NK zijn ploeggenoot een vernietigende nederlaag toebracht. Het vuurtje werd kort voor het WK gedoofd, maar echte vrienden zijn Van der Poel en Groenendaal niet geworden.
Richard Groenendaal: 'We hebben het niet echt uitgesproken. Daarvoor zijn we te verschillend. We blijven potentiële tegenstanders. Niet tegen elkaar rijden betekent niet dat we voor elkaar rijden. Ik rijd voor mezelf. Ik word er niks wijzer van als Van der Poel wint. Als sportman win je liever zelf. Het gaat om je eigen ego.'
Van Gerwen: 'Die ruzie vorig jaar was goed om een machtsverdeling te krijgen. Ik denk dat dat het laatste puntje op de i is geweest. De posities zijn betrokken en er is niet echt een verliezer of een winnaar uit gekomen. Nu zijn ze samen zo professioneel bezig dat ze de rest kunnen deklasseren.'
@@0IER@@0 AARVAN is op Nieuwjaarsdag in Lieshout geen sprake. Wim de Vos gaat er al in de eerste ronde vandoor. Van der Poel rijdt er een kleine minuut achter, op z'n gemak, zoals hij later verklaart. 'Voor mij was dit een trainingsritje.' Groenendaal probeert met de verbetenheid van zijn vader iets van de achterstand goed te maken.
Martin van Dijk: 'Dat typeert zijn winnaarsmentaliteit. Hij is gevallen, dan kan-ie niet goed verwerken en dan probeert hij toch nog wat goed te maken, ook al is het maar een cross als Lieshout. Het is een jongen die gedreven is voor de sport, met een eigen visie en eigen mening. Dat heb je nodig om jezelf te verbeteren. Je moet je steeds afvragen op welke punten kan ik me verbeteren. Anders blijf je onder de top hangen.'
Van Gerwen: 'Het is een geboren topsporter, qua uitstraling qua intelligentie. Dat heeft hem in het begin ook nog wel parten gespeeld toen het nog geen echte vedette was. Toen gold-ie nog als een dikke nek. In die periode zal er ook best wel tegen hem gereden zijn. Maar Richard is echt top. Altijd correct, in alle opzichten. Eentje om in te lijsten.'
Richards opvallende prestaties dit seizoen is volgens vader en zoon Groenendaal eenvoudig een kwestie van ontwikkeling. Junior: 'Weer een jaartje ouder geworden, sterker geworden, meer inhoud gekregen. En ik heb dit jaar alles op het veldrijden kunnen richten. Wedstrijden op de weg heb ik kunnen rijden zonder te hoeven presteren, zonder stress. Vroeger moest ik dat veel meer combineren. Nu ben ik fulltime crosser.'
Senior: 'Normaal gesproken moeten zijn beste jaren nog komen. Richard is nu 25 jaar en tot je 28ste groei je nog in de cyclocross. Van je 28ste tot je 32ste ben je op je sterkst.
'Het is ook een mentale kwestie. Het gaat vanaf de eerste wedstrijd goed en dan gaat Van der Poel ook nog eens goed rijden. Richard rijdt een niveau hoger dan voorgaande jaren, maar dat geldt voor Van der Poel ook. Die heeft nog nooit zo goed gereden als dit jaar.'
Van Dijk: 'Ze stimuleren elkaar, dat is wel duidelijk. Ze trekken veel met elkaar op.'
Richard Groenedaal: 'We trainen één keer per week samen, maar het is niet zo dat we steeds alles samen evalueren. Ik kan van hem leren, maar hij zeer zeker ook van mij.'
Van Dijk: 'Richard heeft een eigen wil en eigen ideeën. Die zal echt niet klakkeloos aannemen wat Adri allemaal zegt. Er is onderling een gezonde rivaliteit en dat is stimulerend voor de rest van de ploeg. Dat drijft het niveau omhoog. We hebben er alleen maar baat bij.'
Van Gerwen: 'Hun succes geeft stof tot nadenken. Het verschil met de rest dreigt te groot te worden. Ze zijn alletwee ambassadeurs van het veldrijden, maar ze zijn misschien wel te goed.'
Zoon finisht in Lieshout als achtste, een halve minuut achter Van der Poel, anderhalve minuut achter winnaar De Vos. Vader reikt hem de zonnebril weer aan en doet er het zwijgen toe, want zoon heeft nog steeds de pest in. De speaker roept: 'Maar Richard Groenendaal zien we zondag weer in Sint Michielsgestel.'

Foto
	Richard Groenendaal warmt zich op in Lieshout. FOTO MARCEL VAN DEN BERGH

