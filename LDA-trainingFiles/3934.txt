	Shakespeare op gympjes in Dieverse bos
	Leer om Leer van Shakespeare door Shakespearetheater Diever. Regie Wil ter Horst-Rep. Openluchttheater Diever tot en met 6 september.
In het Drentse dorp Diever is zelfs een straat naar hem genoemd, naar dokter Broekema, huisarts en oprichter van het Shakespearetheater in Diever. In 1946 werd het eerste Shakespearestuk opgevoerd, nu in de warme zomer van 1997 het 51ste: Leer om Leer (Measure for Measure). In het bos natuurlijk, want Diever beschikt over een van de mooiste openluchttheaters van het land.
Shakespeare is voor Diever ook commercieel interessant, de toeristen stromen toe. Diever is inmiddels een beetje het Stratford-on-Avon van Nederland geworden, met zijn restaurant The Shakespeare (op de kaart: 'Shakespeare in 't groen' en 'Two Gentlemen of Verona') en zijn Shakespearemarkt.
Regisseur Wil ter Horst-Rep wil met Leer om Leer een artistieke ommekeer in deze traditie bewerkstelligen. Voor het eerst wordt in moderne kostuums gespeeld. Dat is inderdaad een kleine revolutie in het Dieverse bos, waar authenticiteit voorop stond en Lear dus altijd een koningsmantel droeg en de elfjes doorzichtige vleugels.
Dit keer zien we agenten in uniformen van nu, hoertjes die zo lijken weggelopen uit de Travestieshow en pooiers in paarse pakken. Dit alles moet een eigentijdse draai geven aan waar het in Leer om Leer over gaat: de hypocrisie van rechtschapen machthebbers.
Het stuk speelt zich af in Wenen, dat aan bandeloosheid ten onder dreigt te gaan. De Weense hertog Vincentio geeft de macht tijdelijk over aan zijn neef Angelo, die bekend staat als een rechtlijnig man, die met straffe hand het zedelijk verval te lijf moet gaan. Zijn eerste slachtoffer is vrijbuiter Claudio, liefhebber van de liefde, die ter dood wordt veroordeeld omdat hij bij zijn vriendin een kind heeft verwekt zonder getrouwd te zijn.
Claudio wordt het symbool van de bandeloosheid, Angelo van de rechtschapenheid. Maar de zaken liggen ietsje genuanceerder. Angelo raakt volledig in de ban van de novice Isabella, de zuster van Claudio die bij hem komt pleiten voor vrijspraak voor haar broer. Die vrijspraak krijgt hij als Isabella haar lichaam aan Angelo schenkt.
Met een paar slimme nevenintriges geeft Shakespeare aldus een even vermakelijk als scherpzinnig inzicht in de belangrijkste menselijke drijfveer, de lust. De strijd tussen man en vrouw, tussen trouw en ontrouw en de niet te onderschatten kracht van de liefde die hoer en hertog bindt, maken van Leer om Leer een amusante en leerzame zomerzotheid.
In Diever, ook dat is traditie, wordt gespeeld door de oprechte amateur. Dat betekent dat het meisje dat Cole Porters Let's do it zingt dat eigenlijk beter niet had kunnen doen en dat de scnes met de agenten een hoog Bromsnor-gehalte hebben. Het is het soort toneel van 'Kijk daar, oom Piet met een snor'
Leer om Leer ontstijgt dat amateurisme ook, door de helderheid waarmee Wil ter Horst in haar regie het verhaal vertelt, door de pikante en bijdetijdse vertaling van Emmy Wijnholds-Schuster en door een paar individuele spelprestaties. Zo is Erik Hummel een prachtig-stocijnse Angelo met een voorbeeldige tekstbehandeling. Anne Peter van Muijen speelt een charmante edelman met losse tong en Ria Schoemaker kruipt met verve in de huid van de getergde Isabella, hoewel haar smart ook wel ietsje minder had gekund.
De moderniteiten van Wil ter Horst vallen verder wel mee. De spelers lijken ook nog niet helemaal klaar voor een Shakespeare op gympjes. In de pauze wordt als vanouds warme worst verkocht, ook al vallen de mussen van het dak. En op zondagochtend wordt het openluchttheater bezet door de Gereformeerde Kerk van Diever. 'Zo goed was God voor de mens, dat hij zijn eigen zoon offerde', galmt het tussen de bomen, waar een avond tevoren de hoertjes nog huppelden. Zo simpel is het leven.
Zo waar is ook de spreuk die in de kantine van de Dieverse toneelclub hangt: 'Want nooit is iets verkeerd of ongepast, wat eenvoud in oprechte ijver biedt.'
Hein Janssen

