	Taliban veroveren strategische luchtmachtbasis
	
Reuter, AP
KABUL
Strijders van de Afghaanse Taliban-militie hebben donderdag met een nachtelijke verrassingsaanval een strategische luchtmachtbasis ten noorden van Kabul veroverd op de troepen van de gevluchte president Rabbani. Taliban-leider Mullah Mohammad Omar kondigde een donatie aan de armen van de hoofdstad en drie andere steden aan om de overwinning te vieren.
De Taliban, die voor het offensief al tweederde van Afghanistan beheersten, hebben verschillende malen vergeefs geprobeerd de Bagram-basis te veroveren op de regeringstroepen. Donderdag konden ze zelfs doorstoten naar de noordelijke stad Charikar, ongeveer 50 kilometer ten noorden van Kabul. De beweging meldde vijfhonderd soldaten gevangen te hebben genomen.
Een woordvoerder van de commandant van Rabbani's troepen, Ahmad Shah Massoud, ontkende dat er enige verandering was gekomen in de frontlijn. Maar journalisten ter plaatse meldden dat Charikar door Massouds troepen was verlaten. De Taliban zijn volgens hen op weinig weerstand gestuit.

