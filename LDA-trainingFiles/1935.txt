	De portefeuille van Abraham Moszkowicz
	'Ik uit een rijk nest? Nee hoor, toen mijn vader Max uit het concentratiekamp kwam, heeft hij zijn praktijk vanuit het niets opgebouwd. Nog steeds kan hij er niet tegen als er brood wordt weggegooid of iets dergelijks. Die mentaliteit, die ook de mijne is, strookt dus niet met het poenige imago van de advocatuur.
'Sommige collega's, wier naam ik niet zal noemen, wensen hun rijkdom uitgebreid ten toon te spreiden. Zo blijft het beeld helaas in stand. Ik zal niets doen of zeggen dat dit kan bevestigen.
'Strafzaken waren in de jaren zestig en zeventig een vies deel van het recht. Dat was iets voor stagiairs van grote kantoren, die het pro-deo deden. Mijn vader was de eerste die er een honorarium voor durfde te vragen. En hij kreeg al snel veel navolging.
'Natuurlijk heb ik voordeel gehad bij het feit dat ik bij mijn vader kon ''instappen''. Ik hoefde niet te beginnen met pro-deowerk, zoals veel beginnende advocaten. Dat betaalt relatief slecht. De naam Moszkowicz is een merk geworden.
'Mijn vader, mijn broers David en Max junior en ik vormen een maatschap. Ik ben directeur van mijn eigen BV en die BV is maat. Wij verdelen het geld dat de maatschap binnenkomt volgens een bepaalde verdeelsleutel. Meer zeg ik daar niet over.
'M'n uurprijs varieert van 350 tot duizend gulden, afhankelijk van de omvang, de spoedeisendheid, de aard en het belang van de zaak. Ik zit daarmee in Nederland ongetwijfeld aan de top, maar ik heb dan ook bewezen dat ik mijn honorarium waarmaak. Nee, aan no cure, no pay doe ik niet.
'Wat Bouterse betaalt? Dat is beroepsgeheim, maar het betreft om te beginnen al een erg omvangrijke zaak. Daar gaan heel veel uren inzitten.
'Ik werk zes dagen per week en haal de zestig uur gemakkelijk. Maar geen enkele advocaat kan al zijn uren declareren. Zo'n 25 procent van mijn tijd ben ik bezig met zaken als het doornemen van de post.
'Niet alleen vermogenden vragen om mijn diensten. Zo waren er ooit mensen uit het buitenland die een inzameling hielden in hun dorp om mij te betalen. De zaak had met bloedwraak te maken. Nee, ik heb mijn prijs toen niet laten zakken. Als het slecht gaat met de Volkskrant, neemt u toch ook geen genoegen met een gehalveerd salaris?
'Ik weet beroepshalve veel van allerlei beleggingsconstructies, maar priv houd ik me daarmee totaal niet bezig. Dat heeft geen diepere reden. Het zit gewoon niet in mij.
'Zeven dagen per jaar ga ik op vakantie, naar Zuid-Frankrijk. En ik ga geregeld uit eten. Maar verder doe en heb ik weinig bijzonders. Goed, ik zal niet ontkennen dat ik een aardige auto bezit. Een Jaguar. Maar het is wel een tweedehandsje. Van tweenhalf jaar oud. Een nieuwe vond ik veel te duur. Bovendien wilde ik er een met een 12 cilinder motor. Die maken ze niet meer.'
Boudewijn Geels

