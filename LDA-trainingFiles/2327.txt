	Klimmers lieten alpinist stervend achter op gletsjer
	Van onze verslaggever
Rob Gollin
 AMSTERDAM
Op de top van de Dom, een Alpenreus van 4545 meter in het Zwitserse kanton Wallis, had hij tegenover zijn tochtgenoten al geklaagd over vermoeidheid. Halverwege de afdaling, midden op de Hohberggletsjer, was student Stijn Maas (23) uit Delft er aanzienlijk slechter aan toe. Uitputting en onderkoeling hadden toegeslagen.
In het alpinisme bestaat een ongeschreven regel: laat iemand nooit alleen. Maar de metgezellen van Maas namen een andere beslissing. Ze gingen verder zonder hem. Twee ervaren klimmers uit Rotterdam en Nijmegen, een kennis uit Nieuwleusen en twee Oostenrijkers daalden in de nacht van maandag op dinsdag af naar een berghut die ze in de vroege ochtend bereikten. Daar sloegen ze alarm. Die morgen vond de reddingsdienst van Randa, een dorpje in het Matterdal, het stoffelijk overschot van Maas op 3860 meter hoogte in een bivakzak.
Bij klimclub Yeti van de Delftse studentenvereniging Sanctus Virgilius, waarvan Maas lid was, overheerst de verslagenheid over het verlies. Maar ook knelt de vraag: waarom is Maas verlaten?
De tocht was zwaar. De Dom geldt niet als een extreem moeilijke berg, maar elke 'vierduizender' is verraderlijk wegens de snel wisselende weersomstandigheden. De afgelopen weken had het al gespookt in de Alpen; er traden grote schommelingen in temperatuur op, er vielen grote hoeveelheden neerslag.
Tijdens de afdaling is de groep klimmers overvallen door dichte mist en een felle sneeuwjacht. Ze besloten een bivak op te slaan en groeven een sneeuwhol. Toen het weer in de loop van de avond opklaarde en de groep haar weg wilde vervolgen, bleek Maas ondanks heftige en langdurige pogingen van de anderen niet meer bij bewustzijn te brengen. Ze zagen geen andere uitweg meer dan te vertrekken.
De Zwitserse autoriteiten zijn een onderzoek begonnen. 'Iemand achterlaten is zeer ongewoon', verklaart een woordvoerder van de politie. 'Dat doe je alleen als er geen enkele andere mogelijkheid bestaat. De rechter-commissaris hier zal het nagaan.' Volgens reddingswerker Jan Dupertuis uit Randa, die was betrokken bij de berging van het stoffelijk overschot, onderschat het gros van de toeristen nog altijd de gevaren in de bergen. Vaak ook schiet de conditie tekort.
De betrokken Nederlandse bergsportverenigingen zijn terughoudend met reacties, zolang de drie metgezellen van Maas nog niet zijn gehoord. Een commissie van de Koninklijke Nederlandse Alpen Vereniging (KNAV) zal een onderzoek instellen.
Volgens Yeti in Delft, waarbij zo'n 150 klimmers zijn aangesloten, hadden Maas en zijn tochtgenoten al meer expedities in de bergen achter de rug. De leden hadden bij de KNAV een cursus gevolgd tot 'voorklimmer', en waren bevoegd om bij een jeugdopleiding in de Alpen als begeleider op te treden.
Dat een klimmer nooit alleen mag blijven, is volgens bestuurslid Nico de Jong van de KNAV nog maar de vraag. 'Je kunt hooguit zeggen dat het sterk de voorkeur verdient zoiets te voorkomen. Maar er zijn omstandigheden denkbaar waarin je een andere keus moet maken. Zijn er anderen gewond? Is de plek te gevaarlijk om er met meer dan n te verblijven? De leidraad behoort te zijn: wat optimaliseert de veiligheid van de groep.'
Maas is de tweede Nederlandse student in korte tijd die om het leven komt tijdens bergsport in de Alpen. Afgelopen zondag verongelukte een lid van de Groninger Studenten Alpen Club in Bergell, toen een rots afbrokkelde.
De Jong van de KNAV ziet geen enkele reden kanttekeningen te plaatsen bij de training van studenten. 'Maar ongelukken als deze maken weer eens duidelijk dat aan deze sport grote risico's kleven.'

