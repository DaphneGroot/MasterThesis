Chantal Janzen.
Chantal Janzen als presentator van Sunday Night Fever
Chantal Janzen (Tegelen, 15 februari 1979) is een Nederlandse actrice, musicalster, presentatrice en zangeres die onder meer te zien was in "42nd Street", "Saturday Night Fever", "Beauty and the Beast", "Hij Gelooft in Mij" en "Tarzan". Ook presenteert ze sinds 2005 televisieprogramma's.
Achtergrond.
Janzen studeerde aan de Amsterdamse Hogeschool voor de Kunsten. Ze kreeg les in klassieke dans, moderne dans, jazzdans, acteren, spel en zang, tapdansen en musicalrepertoire. Ze speelde onder andere in de musicals "Crazy for You", "Kunt u mij de weg naar Hamelen vertellen, mijnheer?", "Saturday Night Fever" (Stephanie Mangano), "42nd Street" (eerste understudy voor 'Peggy Sawyer'), "Beauty and the Beast" (Belle), "Tarzan" (Jane), "Petticoat", "Wicked" (Glinda) en "Hij Gelooft in Mij" (Rachel Hazes). Verder trad ze als soliste op in "Musicals in Ahoy" (2002 en 2004), "Holland zingt Hazes" (2013) en "Musicals in Concert" (2014).
Bij de AVRO presenteerde zij onder andere het "Gouden Televizier-Ring Gala" (2008, 2009 en 2010), "Mies 80 jaar", "Pink Ribbon Gala" en "Weten zij veel". Bij haar huidige werkgever RTL presenteerde ze o.a. "Everybody Dance Now", "Holland's Got Talent", "Billy Elliot van auditie tot applaus", "Beatrix met Hart en Ziel", "Chantal blijft slapen" en "Dance dance dance."Ook is Chantal te zien in haar programma "Janzen en Van Dijk, voor al uw bruiloften en partijen"
Janzen was ook op het witte doek te zien. Ze speelde in de films "Fighting Fish", "De dominee", "Feestje!", ', "Volle maan", "Alles is Liefde", "Kicks", "Het Geheim", Pak van m'n Hart en de telefilm "Loverboy". In december 2002 verscheen haar cd-single "Achter de sterren", de titelsong van de speelfilm "Science Fiction".
In 2014 tekende Janzen een contract bij de Duitse commerciële zender Sat.1. Ze blijft naast Duitse ook Nederlandse programma's presenteren. Janzen maakte haar Duitse televisiedebuut in februari 2015 als presentatrice van "The Voice Kids" met Thore Schölermann.
Onderscheidingen.
Janzen kreeg de John Kraaijkamp Musical Award 2002 voor Aanstormend Talent voor haar hoofdrol in "Saturday Night Fever" en de Soetelieve Beurs voor Aanstormend Musical Talent. Ook ontving ze een Musical Award in 2005 voor Beste Vrouwelijke Bijrol in "Crazy for You". Ze was genomineerd voor Beste Vrouwelijke Hoofdrol 2006 voor "Beauty and the Beast" en in 2007 voor haar rol Jane in de musical "Tarzan". Voor haar rol als Rachel Hazes in de musical Hij Gelooft in Mij kreeg ze de Conny Stuart Musicalaward voor Beste Vrouwelijke Hoofdrol. In 2010 speelde Janzen de hoofdrol in de speciaal voor haar geschreven, uiterst succesvolle Nederlandse musical "Petticoat".. Janzen ontving in zowel 2014 als 2015 de Zilveren Televizier Ster Vrouw. In 2016 ontving zij wederom de Zilveren Televizier-Ster Vrouw.
Bij De TV-Beelden 2016 was Janzen de presentatrice met de meeste (6) nominaties. Zij won in de categorieën 'beste presentator' en 'beste nieuwe format' met "Dance Dance Dance".
Privéleven.
Janzen trouwde op 15 december 2014. Samen met haar man heeft zij een zoontje gekregen.
Moreira de Melo-incident en 'Mark Rutte'-incident.
Na een zangoptreden van voormalig hockey-international Fatima Moreira de Melo sprak Janzen in 2008 de woorden "Wat kan ze hockeyen, hè, die meid." Deze uitspraak leidde tot hilariteit bij de aanwezigen en het tv-publiek en werd genomineerd voor TV-moment van het Jaar 2008.
Tijdens het Gouden Televizier-Ring Gala 2016 kreeg Janzen de Zilveren Televizier-Ster voor beste presentatrice uit handen van Mark Rutte-imitator Remko Vrijdag. Na een negen minuten lange, slecht ontvangen impersonatietoespraak van Vrijdag pakte Janzen met één snedige opmerking het moment: "Genoeg gelachen."
MILF-verkiezing.
Janzen heeft verscheidene malen de 'De lekkerste MILF van Nederland'-verkiezing gewonnen. Deze titels werden haar toegekend door radiopresentator Ruud de Wild. Ze won de titel in 2011 en 2012. In 2013 ging Nicolette van Dam echter met de eer strijken. In 2014 won Janzen wederom de titel, na te zijn gekozen door de meerderheid van de Radio 538-luisteraars.
