Verdrag van Zaragoza.
Lijn van het verdrag van Tordesillas in het paars en die van het verdrag van Zaragoza in het groen.
Het Verdrag van Zaragoza was een verdrag dat de verdeling van de wereld tussen Spanje en Portugal regelde.
In het verdrag van Tordesillas was de wereld verdeeld in een Castiliaans en een Portugees deel. Nadat Elcano echter om de wereld was gevaren, leverde dit problemen op. In de Atlantische Oceaan was de grens wel ongeveer duidelijk, maar waar deze in de Grote Oceaan lag was volledig onbekend. Dit was van belang omdat afhankelijk van haar ligging, zowel Castilië als Portugal op de Specerijeneilanden (de Molukken) aanspraak konden maken.
Gedurende enkele jaren bestreden Castiliaanse en Portugese kapiteins elkaar deze buit, tot op 22 april 1529 het verdrag van Zaragoza de kwestie regelde. De lijn van Tordesillas werd doorgetrokken door de Grote Oceaan ten oosten van de Molukken, die daarom Portugees werden. In ruil kreeg Castilië een monetaire vergoeding.
Overigens werd het verdrag van Zaragoza later geschonden door de Spaanse kolonisatie van de Filipijnen.
