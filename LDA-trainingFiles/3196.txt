	Zwangerschap als gruwelijke ervaring
	In alle stilte van Karin Junger. In Desmet Amsterdam, Plaza Futura Eindhoven.
De films van Karin Junger gaan uit van een idee, een kwestie, die ze uitgezocht heeft en waar ze verslag van doet op een manier die soms de degelijkheid van een televisiedocumentaire overstijgt. In alle stilte is daar een goed voorbeeld van. De kwestie betreft het persoonlijke verhaal van de 47-jarige schrijfster Will van Sebille, moeder van twee kinderen, met een niets-aan-de-hand-leven.
Dertig jaar geleden werd zij verliefd en zwanger. Dertig jaar geleden, dat was midden jaren zestig, toen de provo's in Amsterdam de toon zetten voor een leven waarin alles kon. Niet bij Sebille thuis, in het roomse zuiden, waar haar zwangerschap niet werd getolereerd. Ze moest naar Zwitserland, het kind baren en er 'vrijwillig' afstand van doen.
In een reconstructie wordt deze gruwelijke ervaring in kaart gebracht. Al die tijd heeft de vrouw gezwegen, enige tijd geleden ging zij op zoek naar haar zoon. In alle stilte graaft met die vrouw in het verleden, onthult stapje voor stapje haar geheim en eindigt op het moment dat Will van Sebille op een foto haar zoon ziet: geen jongetje meer, maar een man van 29. Een mooie, zinvolle documentaire. PvB

