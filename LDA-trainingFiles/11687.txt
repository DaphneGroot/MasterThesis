Civilization (computerspelserie).
"Sid Meier's Civilization", kortweg "Civ" voor fans, is een serie strategische computerspellen. Deel 1 is in 1991 door Sid Meier bedacht en geschreven voor MicroProse. Het doel van het spel is een groot rijk vanuit het niets op te bouwen. Het spel begint in het jaar 4000 voor Christus met een enkele eenheid kolonisten die weinig meer kan dan een stad stichten. Afhankelijk van de versie van het spel kan het zijn dat er nog andere (militaire) eenheden aanwezig zijn waardoor de speler direct kan beginnen de omringende wereld te verkennen. Door wetenschappelijk onderzoek en uitbreiding krijgt de speler steeds meer en betere militaire eenheden, gebouwen en staatsvormen tot zijn beschikking. Er zijn verschillende manieren om het spel te winnen. Bij de eerste versie zijn die (1) als enige beschaving overblijven door de steden van alle andere te veroveren of (2) als eerste beschaving succesvol met een ruimteschip Alpha Centauri bereiken. Andere versies hebben ook diplomatieke en culturele overwinningen mogelijk gemaakt.
Delen en spin-offs.
De serie bestaat sinds 2016 uit zes officiële delen. In totaal zijn meer dan 35 miljoen kopieën van de verschillende delen verkocht.
Algemeen.
"Civilization" was oorspronkelijk een bordspel van de firma Avalon Hill. Sid Meier kwam via dit spel op het idee om een computerspel over dit onderwerp te maken. Avalon Hill heeft, kijkend naar het succes van "Sid Meier's Civilization", zelf een computerspel uitgebracht, "Advanced Civilization". Erg succesvol is dit niet geworden.
"Civilization" was bij uitkomen één van de meest diepgaande computerspellen die er waren. Het spel bestaat uit velerlei microspellen, waaronder het ontwikkelen van steden, het leiden van de wetenschappers, het bedrijven van diplomatie en het voeren van economisch beleid. De prestaties van de speler in deze microspellen heeft direct gevolg op de positie van de speler in de andere microspellen en het macrospel, waardoor de speler niet alleen bedreven moet zijn in het spelen van de microspellen, maar een globale strategie dient te hanteren. "Civilization" onderscheidt zich van andere strategiespellen doordat dit concept in "Civilization" veel beter uitgewerkt is dan in veel andere strategiespellen; vanwege de grote verwevenheid van de microspellen is het lastig om een ultieme strategie te verzinnen. In "Civilization" bestaat voor iedere strategie een betere strategie. "Civilization" zal spelers hierdoor langdurig blijven boeien.
"Civilization" ontstijgt de mogelijkheden van een bordspel sinds het eerste deel veruit. Toch is, ook in de nieuwste spellen, het oude concept bewaard gebleven. "Civilization" speelt men op een digitaal spelbord. Op dit spelbord bevindt zich terrein en hierop verschijnen steden, eenheden, en aanpassingen welke de beschaving aan het terrein heeft gedaan. Over dit spelbord beweegt de speler zijn eenheden. Dit gebeurt in spelbeurten. Nadat de speler zijn zetten heeft gedaan doen de computerspelers één voor één hun beurten, waarna de speler opnieuw aan zet is.
Bij "Civilization" speel je beurt voor beurt, snel reageren is dus niet nodig. De speler heeft alle tijd om rustig alle mogelijkheden af te wegen en de beste te kiezen. Veel spelers willen na een beurt "nog één beurt" spelen, tot diep in de nacht doorspelen is een veelvoorkomend fenomeen. Een potje kan makkelijk zo'n 24 uur duren en wordt dus doorgaans niet in één keer continu doorgespeeld.
"Civilization" werd oorspronkelijk voor het MS-DOS-besturingssysteem ontwikkeld. Er zijn meerdere, sterk doorontwikkelde versies van het spel, voor verschillende computersystemen. Vanaf "Civilization III" wordt het spel ontwikkeld door Firaxis Games en uitgegeven door Infogrames (welke tegenwoordig Atari als handelsnaam gebruikt). Eind 2004 verkocht Atari de rechten op de "Civilization"-reeks aan Take Two Interactive.
Zie ook.
Eagle Games heeft in 2002 een nieuw bordspel, "Civilization", ontwikkeld en op de markt gebracht dat gebaseerd is op het computerspel.
