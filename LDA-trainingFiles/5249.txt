	Van Velde vestigt record in Calgary op kilometer
 De Olympic Oval van Calgary staat bekend als een uiterst snelle schaatsbaan. De wereldbekerwedstrijden sprint van dit weekeinde bevestigden dat nog eens. Wereldrecords werden er net niet geklokt, wel scherpten veel deelnemers hun persoonlijke records aan.

Gerard van Velde finishte op de 1000 meter in 1.12,33. Daarmee verbeterde hij het Nederlands record, dat sinds maart vorig jaar al op zijn naam stond, met driehonderdste van een seconde. Van Velde eindigde met zijn prestatie als vierde.
Van Velde, deel uitmakend van de sprintploeg van bondscoach Peter Mueller, dook vorige maand tijdens de Canadese trials in Calgary al onder zijn eigen record. Hij reed toen een tijd van 1.12,24, maar aangezien het geen officiële wedstrijd betrof, werd die prestatie niet erkend.
Winnaar van de duizend meter werd de Amerikaan Casey Fitzrandolph in de op één na beste tijd ooit gereden: 1.11,75. Het wereldrecord is sinds maart 1996 met 1.11,67 in handen van de Japanner Manabu Horii.
Fitzrandolph verbeterde bovendien het Amerikaans puntenrecord na vier afstanden, dat net als de duizend meter, op naam stond van Dan Jansen: 144.090. Op de 500 meter reed Fitzrandolph een persoonlijk record. Daarmee manifesteerde hij zich als gedoodverfde opvolger van zijn illustere voorganger.
Op de 500 meter werd Van Velde twee keer dertiende. De Japanner Hiroyasu Shimizu imponeerde met overwinningen in 35,50 en 35,51 seconden. Daarmee klokte hij de tweede en derde beste tijd ooit gereden op die afstand. Het wereldrecord staat met 35,39 eveneens op zijn naam.
Jan Bos reed in Calgary twee persoonlijke records (37,07 en 1.12,97) en stelde zich daarmee net als Van Velde kandidaat voor het WK sprint in Hamar.
Bij de vrouwen won Franziska Schenk de sprintvierkamp in een nieuw Duits record: 157.720. Op de 500 meter bleef ze slechts eenhonderdste van een seconde boven het record van haar landgenote Christa Rothenburger.
Schenk won op de eerste dag beide afstanden in respectievelijk 39,13 seconden en 1.19,16. Op de tweede dag moest ze een stapje terugdoen. Op de vijfhonderd meter werd ze tweede, op de kilometer derde, achter haar landgenote Sabine Völker en de Amerikaanse Chris Witty.
Andrea Nuyt en Sandra Zwolle, beiden uit de ploeg van Mueller, stelden teleur. Ze werden voorbij gesneld door Marianne Timmer, uit de ploeg van Leen Pfrommer en allroundster Annamarie Thomas.
Thomas, die op de reservelijst staat voor de komende Europese titelstrijd allround in Heerenveen, lijkt op de weg terug. Ze liet op de 500 meter 40,66 en 40,51 noteren, op de 1000 meters waren haar tijden 1.20,85 en 1.20,31.
Geen van de vrouwen lijkt zich zorgen te hoeven maken over deelname aan het WK sprint in Hamar. Nederland mag vier deelnemers afvaardigen.
In Inzell bracht Tonny de Jong haar concurrente Gunda Niemann opnieuw een nederlaag toe. De Nederlands kampioene versloeg de Duitse op de 500 metermet een tijd van 41,73 seconden. Niemann eindigde in 42,15 seconden. Carla Zijlstra eindigde als derde in 43,83.
Niemann werd tijdens een training gesignaleerd met klapschaatsen. Op het moment dat ze leden van de Nederlandse kernploeg ontwaarde, verdween ze om even later met gewone schaatsen terug te keren op het ijs.

Foto
	Sabine Völker tijdens de door haar gewonnen race over 1000 meter. FOTO REUTER

