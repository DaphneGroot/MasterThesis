Pieter Daens.
Pieter Daens, of "Pie Donsj" in het Aalsters (Aalst, 10 juni 1842 - aldaar, 26 maart 1918) was een Vlaamse uitgever/"gazettenschrijver" in Aalst.
Hij had zijn eigen manier om alles te bekijken, en dit maakte zijn bladen zo populair.
Toen het socialisme naar zijn geboortestad kwam, begonnen Pieter en zijn broer, Adolf Daens, die pastoor was, te pleiten voor een christelijk socialisme. Uiteindelijk richtten ze zelf de Christene Volkspartij op (over oprichting: zie artikel Roelanders).
Aanvankelijk kregen ze veel tegenstand van de conservatieve katholieken, die al jaren heer en meester waren in de stad. Toen het meervoudig stemrecht aangenomen werd, kon Adolf Daens in 1894 in de Kamer verkozen worden voor het arrondissement Aalst.
In 1902 werd hij ook tot volksvertegenwoordiger verkozen en vervulde het mandaat tot aan zijn dood in 1918. Pieter werd vanaf 1912 ook gemeenteraadslid van Aalst.
Pieter Daens is ook de hoofdfiguur in "Pieter Daens" van Louis Paul Boon. Dit boek vormde de basis voor de film "Daens" van Stijn Coninx uit 1992 (met onder andere Jan Decleir als Adolf Daens), waarin de rol van Pieter Daens echter beperkter was.
Door het boek van Boon en vooral door de film werd het historisch belang van de broers Daens enigszins uitvergroot. Hoewel figuren als Henri Carton de Wiart eigenlijk belangrijker waren voor de vroege christendemocratie, zijn de broers Daens vergroeid geraakt met het symbool van de vroege christendemocratie.
In 2005 werd hij genomineerd voor de titel De Grootste Belg, maar hij eindigde op nr. 152 buiten de officiÃ«le nominatielijst.
Het daensisme is mede naar hem vernoemd.
