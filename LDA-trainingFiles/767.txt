	Amerikanen eren eindelijk zwarte oorlogsveteranen
	Van onze correspondent
Oscar Garschagen

WASHINGTON
Ceremoniële plechtigheden op het Witte Huis hebben doorgaans een routineus karakter, maar bij de uitreiking van de hoogste medailles aan zeven Afrikaans-Amerikaanse veteranen uit de Tweede Wereldoorlog hield nagenoeg niemand droge ogen. 'Een zeer ernstig verzuim is eindelijk gecorrigeerd', gaf president Clinton toe nadat hij tijdens een emotionele bijeenkomst aan de soldaten of hun nabestaanden de 'Medals of Honor' had uitgereikt die hen in de jaren veertig waren onthouden wegens hun huidskleur.
Ofschoon in de Tweede Wereldoorlog 1,2 miljoen Afrikaanse-Amerikanen dienden bij de strijkrachten, ontving niet één zwarte soldaat, matroos, vliegenier of marinier een van de 433 'Medals of Honor', de hoogste onderscheiding die een Amerikaanse militair kan ontvangen. De meeste zwarte militairen vervulden geen gevechtstaken, maar werkten in de kantines, in de bevoorrading en de transportonderdelen. Maar ook militairen in gevechtseenheden werden ondanks uitvoerig gedocumenteerde daden van moed en opofferingsgezindheid niet beloond.
Een van hen was Joe Baker, een tweede luitenant van de 92-de Infanteriedivisie. Tijdens de slag bij Viareggio in Italië schakelde hij eigenhandig twee Duitse machinegeweer-stellingen uit, leidde aanvallen op nog twee andere stellingen en hielp bij de evacuatie van gewonde kameraden. Baker, 77 jaar en woonachtig in Idaho, had in 1943 dienst genomen, omdat hij zoals vele zwarten geen werk kon vinden.
Hij had zijn twijfels over dat besluit, want waarom zou hij zijn leven op het spel zetten om een land te dienen waarin hij werd gediscrimineerd. 'We waren allemaal angry young men. Maar we hadden een job nodig en die hebben we goed opgeknapt', aldus Baker die nooit gedacht had ooit nog eens te worden erkend voor zijn bijzondere inspanningen.
David Williams, cavalerie-officier en commandant van het 'Zwarte Panter Batalljon', heeft zich meer dan twintig jaar ingespannen om een ere-medaille los te krijgen voor een van zijn omgekomen soldaten: 'De Duitsers waren de vijand die wij kenden', zegt hij, 'en waarvan wij met honderd procent zekerheid wisten dat wij hen zouden verslaan. Het bestrijden van racisme is een veel zwaarder gevecht gebleken. En ik ben er soms nog niet zeker van dat die strijd voorbij is'
Organisaties van oorlogsveteranen hebben zich decennia lang ingezet om de vergeten soldaten te eren. In het raciale klimaat van de jaren veertig, vijftig en zestig toonden presidenten en militaire leiders zich niet gevoelig voor hun argumenten. Pas in de afgelopen jaren is er dankzij de inspanningen van deze organisaties en de werken van enkele historici een kentering tot stand gekomen in het denken over de rol van zwarte soldaten in de Tweede Wereldoorlog. In 1993 gelastte de toenmalige onderminister voor het leger, John Shannon, een academische studie naar het decoratie-beleid. Daaruit bleek dat zwarte veteranen na de Burgeroorlog en de Eerste Wereldoorlog wel proportioneel werden beloond, maar na de Tweede Wereldoorlog niet. Racisme was de oorzaak, aldus het onderzoeksrapport
Voor de nog levende zwarte veteranen die destijds vochten op de slagvelden in Italië, Frankrijk, België en Duitsland en voor de nabestaanden van gevallenen was die conclusie geen verrassing. De uitreiking van de medailles had dan ook een bittere ondertoon. 'Mijn God, wat hebben wij lang moeten wachten op erkenning', zei Allene Carter, dochter van sergeant Edward Carter, die tijdens een tankslag in Duitsland zes Duitse infanterie-soldaten doodde en daardoor zijn gewonde ondergeschikten wist te redden. 'Toch is dit een grootse dag', zei Baker die met een betraand gezicht de medaille in ontvangst nam: 'Ik heb altijd geweten dat het voor ons beter zou worden in Amerika en ik ben blij dat nog mee te maken'.

