Fosfolipide.
Een fosfolipide is een lipide dat bestaat uit een fosfaatgroep, een glycerolgroep, een stikstof bevattende alcoholgroep (bijvoorbeeld ethanolamine) en een vetzuurgroep. Aan de fosfaatgroep kunnen verschillende soorten kleine moleculen gebonden zijn, zoals serine of choline.
Fosfolipiden hebben een hydrofiele kop en een hydrofobe staart
Een fosfolipide heeft door zijn samenstelling een hydrofiele kop en een hydrofobe (dubbel gevorkte) staart. Een dergelijke molecule is amfifiel. De hydrofiele kop wordt het liefst door water omgeven. De hydrofobe kant daarentegen wordt het liefst door vetachtige moleculen omgeven. De fosfaatgroep is hydrofiel omwille van zijn polariteit.
Fosfolipiden zijn structurele lipiden, dit wil zeggen dat het bouwelementen zijn in de cellen. Ze komen voor in membranen van cellen. Een membraan bestaat uit een dubbele laag fosfolipiden, waarbij de hydrofobe staarten naar elkaar toe liggen in het midden en de hydrofiele koppen aan de twee oppervlaktelagen. In de celmembraan komen vier soorten fosfolipiden voor: fosfatidylcholine; sfingomyeline; fosfatidylserine en fosfatidylethanolamine.
