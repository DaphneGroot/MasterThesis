	Ook Natal denkt eindelijk aan vrede
	Van onze correspondent
Phillip van Niekerk
 PIETERMARITZBURG
Een van Inkatha's beruchtste krijgsheren, David Ntombela, heeft een sleutelrol gespeeld in de beëindiging van de veertien jaar durende burgeroorlog in Kwazulu/Natal. Het was vanuit zijn kraal in de overbevolkte heuvels van de Edendalevallei, even buiten Pietermaritzburg, dat de oorlog zich midden jaren tachtig als een olievlek uitbreidde over deze Zuid-Afrikaanse provincie.
Maar de laatste twee jaar heeft Ntombela de vredespogingen in de provincie openlijk gesteund. Hij heeft samen met zijn ANC-tegenpool S'fiso Nkabinde bijeenkomsten toegesproken en hij heeft een zetel aanvaard in de wetgevende vergadering van KwaZulu/Natal, een duidelijk teken van zijn nieuwe burgerzin. Zelfs zijn thuisbasis, de Natal Midlands, begon eindelijk te begrijpen wat vrede inhoudt.
Maar nu hangt dat vredesproces weer aan een zijden draadje. Het moorden is tijdens de feestdagen weer eens verhevigd. In de Midlands vonden in Inchanga en Bulwer slachtpartijen plaats, gevolgd door de gebruikelijke wraakacties. Bovendien werden er grote vraagtekens geplaatst bij de rol van de Waarheidscommissie.
De opleving van de strijd begon in november, toen Ntombela weigerde als getuige op te treden voor de Waarheidscommissie in Pietermaritzburg. Hij werd uitgejouwd door een groep ANC-aanhangers, die hem dreigden te lynchen. Een woedende Ntombela verbrak alle contacten met het ANC en torpedeerde een massale terugkeer van vluchtelingen, die voor dat weekeinde was gepland. Sindsdien zit hij te mokken, zonder duidelijk te maken of hij nu oorlog wil of vrede.
Ntombela, een gedrongen, opvliegende zestiger, vertelde de Volkskrant dat hij niet voor de Waarheidscommissie wilde verschijnen omdat hij het nut niet inziet van al dat gewroet in het verleden. Hij wordt beschouwd als een van de grootste schuldigen aan het bloedvergieten. Maar hijzelf verloor zijn vader en twee zoons in de oorlog.
'Je kunt alleen van verzoening spreken als we vergeten wat er gebeurd is', aldus Ntombela. 'Ik heb mijn ouders en zoons verloren door het geweld. Ik wil daar niet meer aan denken. Maar als er vandaag de dag iemand zou opstaan die bekende dat hij ze vermoord had, dan zou dat zeker geen verzoening betekenen.'
Phillip Powell, een parlementariër van Inkatha en een voormalige leider van de paramilitaire vleugel, deelt de weerstand van zijn partij tegen de Waarheidscommissie. Volgens hem is die commissie niet meer dan een onderdeel van de overeenkomst waarmee het Afrikaans Nationaal Congres en de Nationale Partij een einde maakten aan hun lange en bittere strijd.
'De gedachtengang die van toepassing was op het conflict tussen het ANC en de NP geldt niet voor onze situatie', waarschuwt Powell. 'De strijd hier ligt ons nog vers in het geheugen. Hier moet eerst nog een einde komen aan de oorlog. We moeten een echte vrede bewerkstelligen, zodat de mensen zonder angst durven te spreken over wat ze doorstaan hebben. Deze provincie is daar nog niet aan toe.'
Inkatha's argument dat het aan het licht brengen van de waarheid de verzoening eerder belemmert dan bevordert, vindt ook weerklank onder de ANC-leiders in KwaZulu/Natal. Jacob Zuma, de provinciale topman van het ANC, heeft een speciale amnestieregeling voorgesteld: krijgsheren, 'soldaten' en agenten van de 'derde macht' hoeven hun misdaden niet op te biechten maar alleen hun wapens in te leveren en hun doodseskaders te ontbinden.
Maar sommigen hebben voor dit voorstel geen goed woord over. De vice-voorzitter van de Waarheidscommissie, Alex Boraine, vreest dat het een sfeer van straffeloosheid zal scheppen en zelfs de rechtstaat zal ondermijnen.
De meeste protesten gelden het voorstel om de termijn voor amnestie opnieuw op te rekken, zodat ook het geweld rond de lokale verkiezingen van vorig jaar eronder valt. Roger Burrows van de Democratische Partij vindt het onjuist amnestie te verlenen voor misdaden die in het democratische Zuid-Afrika zijn gepleegd. 'Alleen al de suggestie dat politieke leiders ongestraft kunnen doorgaan met barbaarse daden is weerzinwekkend.'
ANC-woordvoerder Dumisani Makhaye verdedigt het voorstel: 'We zullen al het mogelijke doen voor de vrede in de provincie.' Hij staat daarmee dicht bij de plaatselijke leiders van Inkatha. Beide kampen erkennen zich schuldig te hebben gemaakt aan geweld en pogen hun verstandhouding te verbeteren.
'Wat je hier in de provincie voor het eerst ziet, is een ANC dat zich op het hoogste niveau neerlegt bij de noodzaak met ons samen te werken', zegt Inkatha-parlementslid Philip Powell. 'We hebben een flinke achterban, die niet zomaar zal verdwijnen. We hebben de mythe ontkracht dat we niets anders zijn dan een product van de apartheid, dat gedoemd was te verdwijnen.'
Beide partijen lijken echter de noodzaak te erkennen dat het tijd wordt vrede te sluiten. 'Aan de onderkant van de samenleving zal het geweld niet vanzelf ophouden', zegt Powell. 'We zullen voortdurend met de bevolking moeten praten om problemen op te lossen en meningsverschillen uit de weg te ruimen.'
Het gewroet in het verleden van de Waarheidscommissie zou de vredesinitiatieven in dit gevoelige stadium kunnen schaden, zoals de plaatselijke leiders zeggen. Maar tegelijke bestaat ook het vermoeden dat politici als Ntombela en Powell, en hun evenknieën bij het ANC, proberen hun eigen straf te ontgaan.

