	Kok, Santer, Jannah, heel Europa is tegen racisme
	Van onze verslaggever
DEN HAAG
Alle aanwezigen zijn tegen - de Europeanen Wim Kok en Jacques Santer omdat 'het volledig indruist tegen alles waar de Europese gemeenschap voor staat'. Minister Dijkstal van Binnenlandse Zaken is eveneens tegen, zelfs wanneer het wordt verpakt in grappen of moppen. 'Als daarin geen minimum aan echt respect is, mogen die nooit'
Jazz-zangeres Denise Jannah zingt haar tegen vanwege 'we've got to remember, we are all the same'. Waarna ook atlete Letitia Vriesde formeel tegen is. Ze leest, in het Engels, een splinternieuwe Europese inentieverklaring voor. Als daaronder de handtekeningen van premier Kok, voorzitter Santer van de Europese Commissie en voorzitter Gil-Robles van het Europees Parlement worden gezet, is donderdagmiddag de hele Europese gemeenschap tégen racisme.
Met de ondertekening van het document in de Haagse Ridderzaal werd het Europees 'Jaar tegen Racisme' formeel geopend. Zoals op veel andere gebieden zal Europa ook bij de strijd tegen het racisme beter moeten samenwerken, luidt de oproep van de Europese prominenten. Waarbij, waarschuwde Kok in zijn openingsrede, 'er veel méér gedaan zal moeten worden dan beginselverklaringen aannemen'.
Minstens één groot project zal onder Nederlands voorzitterschap tot stand moeten komen, vindt de premier. Het advies van de Europese Raad van Dublin om een Europees 'observatorium' voor racisme en vreemdelingenhaat in te stellen, zou volgens hem het komend jaar van de grond moeten komen.
Het 'observatorium' wordt een Europees meldpunt voor racisme, in navolging van de meldpunten die nu al bestaan in verschillende Europese landen. Het instituut is volgens Kok belangrijk om snel informatie te kunnen uitwisselen. 'Door schade en schande wijs geworden, weten we dat racistische activiteiten niet stoppen bij de landsgrens.'
Volgens de Europese Commissie is tot dusver één land niet bereid daaraan mee te doen. Groot-Brittannië is óók hartstochtelijk tegen racisme en heeft een nationaal meldpunt, maar wil niet dat Europa zich mengt in zaken die uitsluitend nationale regeringen aangaan.
Een sluitende Europese wetgeving tegen racisme ligt buiten de horizon, zo bleek. In de meeste Europese lidstaten zijn uitingen van racisme en discriminatie verboden, maar eenduidig zijn de regels niet. Volgens het Landelijk Bureau Racismebestrijding (LBR) zijn de Europese voorstellen om daarin verbetering aan te brengen 'van goede wil, maar niet verstrekkend genoeg'. Europese burgers krijgen bijvoorbeeld niet de mogelijkheid om in geval van discriminatie naar de rechter te stappen.
Kok is voorstander van gedragsregels voor politieke partijen, zei hij. 'Dergelijke gedragsregels zijn ook in de politiek geen overbodige luxe nu extreem-rechtse partijen zich steeds nadrukkelijker profileren en hun verwerpelijke ideeën aan de kiezer trachten te slijten. In een democratie dient men opvattingen met opvattingen te confronteren. Het is dan ook de taak van verantwoordelijke politici om het racistisch karakter van de populistische denkbeelden van extreem-rechts te ontmaskeren.'

Foto
	Prominenten tijdens de opening van het Europees 'Jaar tegen Racisme'. Vooraan, van links af: premier Kok, voorzitter Santer van de Europese Commissie en Mario Soares, ex-president van Portugal. FOTO GUUS DUBBELMAN - DE VOLKSKRANT

