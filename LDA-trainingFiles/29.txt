	WRR wil banen voor lager opgeleiden tegen sociale tweedeling
	Van onze verslaggever
DEN HAAG
De overheid zal op grote schaal banen voor lager opgeleiden moeten creëren om een blijvende tweedeling in de samenleving te voorkomen. In dat geval zal er geen onoverbrugbare kloof tussen arm en rijk ontstaan. Anders dan vaak wordt gedacht, nemen de kansen op een harmonieuze sociaal-culturele ontwikkeling juist toe.
Dit stelt de Wetenschappelijke Raad voor het Regeringsbeleid (WRR) in zijn gisteren verschenen toekomstschets Tweedeling in perspectief. Volgens de raad zal de werkloosheid de komende decennia dalen. In de midden- en hogere regionen van de arbeidsmarkt kan na 2005 zelfs krapte ontstaan.
De laagst opgeleiden zullen hier echter nauwelijks van profiteren, verwacht de raad. Volgens een toekomstprojectie zullen er in 2010 ruim tweehonderdduizend banen te weinig zijn voor deze groep.
Het heeft geen zin deze groep bij te scholen, aldus de raad, omdat er altijd een categorie bestaat aan wie scholing niet is besteed. Voor deze mensen zullen eenvoudige banen gecreëerd moeten worden, bijvoorbeeld als conducteur.
Hiervoor kan geld gebruikt worden dat nu aan sociale uitkeringen wordt besteed. De beloning voor zulke banen zal op, of wellicht iets boven het sociaal minimum liggen.
Vaak gaat het om banen die de afgelopen decennia zijn wegbezuinigd, aldus de raad. De prijs daarvoor is te hoog gebleken. Niet alleen is de kwaliteit van voorzieningen gedaald, ook zijn lager opgeleiden uitgesloten van de arbeidsmarkt.
De sociale zekerheid zou erop gericht moeten zijn mensen aan een baan te helpen. De raad laat zich echter niet uit over de manier waarop dat zou moeten gebeuren, omdat hij dit voorjaar een uitgebreid rapport over een nieuw sociaal stelsel zal publiceren. Een van de mogelijkheden, geopperd door het CDA, is mensen tegen een laag salaris te laten werken, en vervolgens een aanvullende uitkering tot het sociaal minimum te geven.
De WRR relativeert de cijfers waaruit blijkt dat de inkomensverdeling de afgelopen jaren veel schever is geworden. De laagste inkomens worden veelal verdiend door mensen die eerst geen baan hadden. Door deze toestroom ziet de inkomensverdeling er schever uit, maar gaan mensen aan de onderkant van de arbeidsmarkt er juist op vooruit.
Tegelijk met het rapport heeft de WRR een studie uitgebracht naar sociale ongelijkheid in Nederland. Die wordt vooral bepaald door opleiding. Volgens de auteurs is zelfs sprake van nieuwe verzuiling: 'Hoger en lager opgeleiden vormen afgesloten groepen, zoals van oudsher godsdienstige groepen.'

