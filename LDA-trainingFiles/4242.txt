	Redster van de orang-oetang  DE MILIEUKRUISTOCHT VAN 'LEAKEY-ENGEL' BIRUT GALDIKAS
	HET MAG EEN godswonder worden genoemd dat Tanjung Puting nog bestaat en de status van nationaal park heeft gekregen, hetgeen een verdere aantasting van het natuurgebied moet voorkomen. Tanjung Puting is een van de weinige nationale parken in Kalimantan (het voormalige Nederlands Borneo) die betrekkelijk gemakkelijk te bereiken zijn, hoewel de bezoeker talrijke administratieve plichtplegingen - en als het tegenzit een overnachting in een stierlijk vervelend stadje - voor lief moet nemen.
Het natuurreservaat dankt zijn bekendheid aan neusapen en orang-oetangs en meer in het bijzonder aan de Canadese onderzoekster Birut Galdikas, die al 25 jaar strijd levert tegen stropers, goudzoekers, houtkapmaatschappijen en de alom aanwezige bureaucratie.
In De spiegel van het paradijs beschrijft zij haar vaak frusterende gevecht tegen de bedreigingen van een uniek natuurgebied en haar overrompelende liefde voor de hoofdbewoner van Tanjung Puting, de orang-oetang. Galdikas, een vermoeid ogende vijftiger, heeft haar eigen paradijs geschapen, maar het is de vraag of het natuurpark die naam ook waard is.
Tanjung Puting bestaat voor het grootste gedeelte uit veenbossen en -moerassen met een zurige voedselarme ondergrond. Veenbossen kennen bij lange na niet de soortenrijkdom van het regenwoud elders in Kalimantan en bereiken ook een aanmerkelijk geringere hoogte. Het bos herstelt zich niet van een al te drastische houtkap, doordat de humus in de bodem snel oxideert.
Birut Galdikas is een van de drie vrouwen die, genspireerd door de Britse paleo-antropoloog Louis Leakey, wereldfaam kregen als primatoloog. De Britse Jane Goodall dankt haar reputatie aan haar jarenlange onderzoek naar het gedrag van de chimpansees in Tanzania. De Amerikaanse Dian Fossey (Gorilla's in the Mist) werkte onder de berggorilla's van Rwanda en werd in 1985 door stropers vermoord. De derde 'Leakey-engel' vertrok in 1971 met haar eerste echtgenoot naar een godverlaten oord in het uiterste zuiden van Centraal-Kalimantan om de orang-oetangs te bestuderen.
Birut Galdikas en Ron Brindamour nemen hun intrek in een halfvergane hut; in een mensonvriendelijke omgeving waar zij constant worden belaagd door mieren, bloedzuigers en muskieten. Dagelijks trekken zij eropuit en vaak waden zij tot hun borst door het water in een soms wanhopig makende speurtocht naar wilde orang-oetangs.
Vrijwel onmiddellijk na haar aankomst gaat Galdikas haar onderzoek combineren met tijdrovende pogingen om verweesde en gevangen orang-oetangs opnieuw op te voeden. Zij ontpopt zich als een milieu-kruisvaarder die voortdurend ten strijde trekt om de natuurlijke leefomgeving van de orang-oetangs in stand te houden. In wat zij eufemistisch de 'houtbelangen' noemt, ziet zij een samenzwering van houtmagnaten en corrupte bureaucraten tegen haar inspanningen om Tanjung Puting van de ondergang te redden.
Vrij snel krijgt haar onderzoekcentrum Camp Leakey vermaardheid. Maar met de roem komt ook de verguizing. 'Als een soort met uitroeiing wordt bedreigd, dan begrijp ik niet hoe iemand kan beweren dat onderzoek naar die soort belangrijker is dan de redding ervan', zo pareert zij haar critici, die bezwaar maken tegen de geringe wetenschappelijke diepgang van haar studies in de afgelopen jaren.
De kritiek blijft niet beperkt tot de wetenschappelijke kwaliteit van haar onderzoek. Haar tegenstanders richten hun pijlen ook op de methode die zij hanteert om orang-oetangs opnieuw op te voeden. Zij benadrukken dat zij orang-oetangs in haar woning in Camp Leakey heeft opgenomen, waardoor de dieren hun gewoonten hebben aangepast en een bijna menselijk gedragspatroon zijn gaan vertonen; leuk voor de toeristen die Tanjung Puting beginnen te ontdekken, maar niet bevorderlijk voor terugplaatsing van de dieren in het oerwoud.
De ironie wil dat bijna tien jaar geleden in Oost-Kalimantan een Indonesisch-Nederlands project van start ging dat exact het tegendeel beoogt van wat Galikas nastreeft. Het Wanariset-model - genoemd naar het gelijknamige onderzoekcentrum in Oost-Kalimantan - is gebaseerd op een concept van de Nederlander Rijksen, die studie heeft verricht onder de orang-oetangs van Noord-Sumatra.
Rijksen is voorstander van een strikte scheiding tussen de wilde populatie en de heropgevoede orang-oetangs; al was het maar omdat altijd de kans bestaat dat heropgevoede orang-oetangs ondanks een nauwgezette medische begeleiding menselijke ziekten op de wilde populatie overbrengen. In het laagland-regenwoud bij Wanariset worden de heropgevoede apen losgelaten onder het motto: zoek het nu zelf maar uit; terwijl in Tanjung Puting de orang-oetangs de mogelijkheid behouden in tijden van schaarste terug te keren naar Camp Leakey en terug te vallen op bijvoeding.
Tijdens de presentatie van de Nederlandse vertaling van haar in 1995 verschenen Reflections of Eden wekt Galdikas de indruk dat het haar om het even is hoe orang-oetangs die als huisdier of kermisattractie hebben gefungeerd, worden opgevoed,  ls ze maar worden gered.
Galdikas: 'De afgelopen vijfendertig jaar zijn in Sumatra en Borneo achthonderd orang-oetangs gerehabiliteerd. Ik heb nog nooit gehoord dat gerehabiliteerde orang-oetangs menselijke ziekten als tbc en hepatitis op een wilde populatie hebben overgebracht. De vernietiging van hun natuurlijke leefomgeving is verreweg de belangrijkste bedreiging voor het voortbestaan van de twintig-, wellicht dertigduizend orang-oetangs die er in Sumatra en Borneo nog over zijn.'
Galdikas heeft een boodschap en draagt die met verve uit in haar fascinerende boek, waarin zij met veel gevoel voor dramatiek haar pogingen beschrijft om het vertrouwen van wilde orang-oetangs te winnen. De apenstreken van de exemplaren, die een nadrukkelijke plaats in haar gezinsleven innemen, vergden een aan masochisme grenzend inlevingsvermogen van haar eerste man. De lezer zal er minder moeite mee hebben.
Cees Gloudemans
Birut M.F. Galdikas: De spiegel van het paradijs - Mijn jaren bij de orang-oetans van Borneo.
Uit het Engels vertaald door Peter Out.
Atlas; 527 pagina's; f 59,90.
ISBN 90 254 0959 8.

Foto
	Het voederen van orang-oetangs. FOTO LIA VAN VELZEN

