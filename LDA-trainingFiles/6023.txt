Frans Boermans.
Frans Boermans (Venlo, 8 juni 1917 – 11 maart 1999) was een Nederlandse liedjesschrijver uit Venlo. Hij schreef vooral vele carnavalskrakers.
De bijna 500 teksten van Frans Boermans zijn bewaard in het Gemeentearchief van Venlo.
In het jaar 2000 schreef Adri Gorissen, op verzoek van Veldeke kring Venlo, het boek " 't Theater van 't laeve " over het leven en werken van Frans Boermans.
Bekendheid.
Nationale bekendheid kreeg hij vooral met zijn door Johnny Hoes vertolkte liedje "Och was ik maar bij moeder thuisgebleven" (vertaald uit het Venloos, originele titel: "Och waas ik maar beej moder thoês gebleve", later opgenomen door Huub Stapel samen met Minsekinder).de muziek werd geschreven door Will Kranen musicus te Venlo
Carrière.
In 1951 won het liedje" 't Fleske (van d'n dokter)" waarvoor Frans Boermans de tekst schreef (de muziek was van Thuur Luxembourg) het Venlose liedjesconcours, georganiseerd door de Venlose carnavalsvereniging Jocus.
Frans Boermans is de tekstdichter van het door sommigen als beste Limburgse carnavalsliedje betitelde "Twieë bein", ook wel getiteld "De Veuroêtgank", dat in humoristische bewoordingen het lopen op twee benen beschrijft.
Door de jaren heen heeft Boermans (in Limburg) menig succesvolle carnavalskraker geschreven, voornamelijk met Thuur Luxembourg en later veel met Giel Aerts en met Wim Roeffen.
In 2000 won Frans Boermans met het liedje "Josefien" voor het laatst het Limburgs Vastelaovesleedjes Konkoer. De muziek was ditmaal van Wim Roeffen.
Het is in grote mate aan Boermans te danken dat Venlo nu een rijke traditie heeft op het gebied van het lied, vergelijkbaar met het Napels van na 1860.
Levensinstelling.
Hij bagatelliseerde zijn werk zelf altijd en meende, dat hij moest oppassen om niet van trots naast zijn schoenen te lopen als hem lof werd toegezwaaid. Dat verklaarde hij tenminste bij de toekenning van de Jo Hansenprijs in 1997.
Maar bij diezelfde gelegenheid gaf hij, de draak met zichzelf stekend, aan dat hij er over dacht "um, net wie iddere VIP, allewiels zien memoires in elf deile oêt te gaon gaeve, maar gennen oêtgaever woel aan de oêtgave wat oêtgaeve waeges de hoeëge oêtgave". (om, zoals iedere VIP, nu eindelijk zijn memoires in elf delen te gaan uitgeven, maar geen enkele uitgever wil aan de uitgave iets uitgeven wegens de hoge uitgaven.)
De werkelijkheid was dat Frans Boermans, hoewel Vereniging Veldeke hem hiervoor meerdere malen benaderde, zijn eigen werken niet belangrijk genoeg vond om ze anders dan als lied of revue-productie te publiceren.
Frans Boermans is de vader van acteur en regisseur Theu Boermans.
Het Volkstheater Frans Boermans organiseert theaterproducties in onder meer het Venloos dialect.
