	Gewipte VN-gezant in Somalie naar gebied grote meren
	
Reuter, AP, AFP
NEW YORK
De Algerijnse diplomaat Mohammed Sahnoun zal waarschijnlijk de speciale VN-gezant voor het gebied van de Grote Meren (Rwanda, Burundi en Oost-Zaïre) worden, hebben zegslieden op het VN-hoofdkantoor in New York gisteren gezegd. Sahnoun leidde in 1992 de VN-missie in Somalië, maar vertrok na onenigheid met de toenmalige secretaris-generaal Boutros Ghali.
Het voornemen van de nieuwe secretaris-generaal, Kofi Annan, om Sahnoun te benoemen op een gevoelige en gezichtsbepalende missie, betekent eerherstel voor de Algerijn. Boutros Ghali stoorde zich in 1992 aan de onverbloemde kritiek van Sahnoun op de laksheid van de VN in Somalië.
Sahnoun verweet zijn voorgangers bovendien geen idee te hebben van het krachtenspel in de Somalische burgeroorlog. Hij won sympathie bij de strijdende partijen in Somalië en hulporganisaties met zijn pogingen te bemiddelen. Zijn onderhandelingen werden echter teniet gedaan door het besluit van Boutros Ghali en de toenmalige Amerikaanse president Bush om over te gaan tot een militaire interventie op humanitaire gronden, buiten de Somalische facties om.
De interventie maakte een eind aan de hongersnood, maar niet aan de oorlog en geldt als een van de ernstigste mislukkingen onder de VN-vredesoperaties. Annan was hoofd van de VN-vredesoperaties tot hij vorige maand tot opvolger van Boutros Ghali werd gekozen. Sahnoun zal, volgens VN-diplomaten in New York, zowel als gezant van de VN als van de Organisatie van Afrikaanse Eenheid (OAE) optreden.

