	'Laat Europa zich beperken tot een klein aantal taken'
	
Van onze verslaggever
AMSTERDAM
Veiligheid, milieu en 'nieuwe ambities op het terrein van de gerechtigheid' moeten de politieke kernthema's worden voor Europa. H. Wijffels, directievoorzitter van Rabobank, pleit er - met de Europese top in Amsterdam in het verschiet - voor dat er slechts voor die kerntaken een Europees beleid wordt uitgestippeld.
Het Europa dat Wijffels voorstaat vergelijkt hij met de Republiek der Verenigde Nederlanden uit de zeventiende eeuw. 'Het verbond van de zeven provinciÂ‰n die autonoom waren en slechts de grote zaken zoals het buitenlands beleid gezamenlijk deden - zo'n soort structuur komt in de buurt van wat ik voor ogen heb als ik naar Europa kijk.'
'Het is volstrekt helder', zegt Wijffels in een interview, 'dat je in een veel ruimere kring dan die van de natiestaat de hoofdlijnen van een beleid moet uitstippelen. Want we hebben het over vraagstukken die de regelgevende capaciteit van de natiestaat overschrijden.'
Maar daarna houdt het wat Wijffels betreft op. Europa moet meer aan de burgers overlaten, minder van bovenaf opleggen. Alles wat mensen zelf kunnen doen, nemen zij voor hun eigen verantwoordelijkheid. Alleen als andere mensen nodig zijn om iets voor elkaar te krijgen, wordt een grotere schaal gekozen.
'In mijn optiek', zegt Wijffels, 'is de slag die we met onze maatschappelijke ontwikkeling aan het maken zijn dat mensen, ondernemingen, regio's, steden en dorpen primair de eigen problemen oplossen.'

Zie ook pagina 4

