Welsh (taal).
Percentage van Welsh sprekers per gebied in Wales bij de census van 2011
Welsh of Kymrisch ("Cymraeg") is een Keltische taal, voornamelijk gesproken in Wales door (een deel van) de Welsh. "Welsh" is de Engelse naam van de taal, de Nederlandse naam luidt "Wels", maar veelal wordt tegenwoordig in het Nederlands de Engelse term gebruikt.
Het is bekend door glossen vanaf de 9e eeuw. De taal behoort tot de Keltische talen en is verwant met het Gaelisch, het Bretons en het Cornisch. Het wordt geschreven in de Welshe variant van het Latijnse alfabet.
Over de hele wereld zijn er ongeveer 800.000 mensen die het Welsh spreken, voornamelijk in Wales (611.000), Engeland (naar schatting 150.000) en Chubut in Argentinië (5000). Er zijn ook kleine gemeenschappen in de Verenigde Staten en Canada. In 2004 werd het door 21,7% van de bevolking van Wales gesproken, een stijging met 2% sinds 1991. Steeds meer mensen spreken het Welsh, alhoewel men altijd tweetalig is - men spreekt ook Engels of, in Argentinië, Spaans. Het Welsh wordt vooral gesproken op het platteland van Wales, in het noorden en in het westen. Daar is deze taal vaak ook gedeeltelijk de onderwijstaal op basisscholen. Het hoogste percentage Welshsprekers vindt men in het gebied Gwynedd, waar 76,1% van de bevolking het Welsh als moedertaal heeft. Deze taal mag niet worden verward met de Kymrische dialecten, die in Wales gesproken Engelse dialecten zijn en dus niet Keltisch.
Het Engelse woord "Welsh" is verwant met de Nederlandse woorden "Waals" en "Walachen", alsmede ook met Poolse woord voor Italiaan, "Włoch". De oorspronkelijke betekenis van deze woorden is "vreemd, buitenlands". In het Oudengels betekent 'Wealh' naast "vreemdeling" ook "slaaf". Uiteindelijk gaat de naam "Welsh" terug op de naam van de Gallische stam de "Volcae". Ook de naam van het Zwitserse Wallis (Valais) heeft dezelfde etymologische oorsprong.
De Welshe grammatica en uitspraak zijn zeer consequent. De op twee na langste plaatsnaam ter wereld is in het Welsh: Llanfairpwllgwyngyllgogerychwyrndrobwllllantysiliogogogoch. Het is een samenstelling die staat voor: "De kerk van de heilige Maria in de luwte van witte hazelbomen bij de draaikolk bij Sint Tysilio's rode grot."
Literaire teksten in het Welsh bestaan sinds 1100. Op dit ogenblik is er een bloeiende literatuur in het Welsh.
Geschiedenis.
De oudste nog bekende bronnen van het Welsh gaan terug tot in de 6e eeuw. De taal uit die periode wordt ook wel Vroeg-Welsh genoemd. Hiervan is weinig overgebleven. Van de 9e tot de 11e eeuw situeren we het Oud-Welsh. Van de 12e tot de 14e eeuw kunnen we spreken van het Middel-Welsh. Daarna komt het Modern-Welsh, dat in twee periodes kan worden ingedeeld. Van de 14e tot de 16e eeuw een Vroeg-Modern-Welsh en daarna een Laat-Modern-Welsh dat begon bij de Bijbelvertaling van William Morgan in 1588.
