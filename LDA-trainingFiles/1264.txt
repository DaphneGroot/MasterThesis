	Koreanen blijven voorlopig praten over Fokker
	Van onze verslaggever
AMSTERDAM
Dat de overname van Fokker door Samsung niet doorgaat was sinds eind november al duidelijk. Maar de Koreanen onderhandelen onderling nog druk met elkaar over de mogelijkheden, zelfs al zeggen de curatoren van Fokker dat die onderhandelingen feitelijk niet meer bestaan.
De berichten die naar buiten komen zijn bijna lachwekkend, en zeker verwarrend. Het persbureau DPA meldde op de laatste dag van 1969 dat het Koreaanse ministerie van Handel en Industrie het definitieve einde van de onderhandelingen had bekendgemaakt. De beoogde partners van Samsung zouden er niets in zien.
Het persbureau Bloomberg citeerde het Koreaanse persbureau Yonhap, die schreef dat de drie partners van Samsung er definitief de brui aan zouden hebben gegeven. Drie uur later citeerde Bloomberg een woordvoerder van Samsung Aerospace: 'Het ministerie van Handel en Industrie en de ondernemingen zijn nog steeds met elkaar in gesprek', aldus Lee Kwang Moon.
De bij het consortium betrokken bedrijven zijn Hyundai Space and Aircraft, Daewoo Heavy Industries en Korean Air. De kans dat de overname nog door kon gaan was al verkeken toen het Noord-Ierse Shorts, dat de vleugels bouwt voor Fokker-viegtuigen, eind november besloot die activiteit te staken.
De curatoren meldden toen al dat feitelijk de hoop op een doorstart van Fokker toen was verkeken. De curatoren van Fokker, die in de afgelopen maanden intensief met Samsung hebben onderhandeld, wilden dinsdag geen commentaar geven. 'Een dergelijk officieel bericht hebben we nog niet ontvangen', aldus een Fokker-woordvoerster.

