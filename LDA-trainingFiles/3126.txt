	ARTI ET AMICITIAE Lowtech-kunst met een filmprojector
	De kunstenaarsfilm bestaat allang, maar de afgelopen jaren is het aantal kunstenaars dat gebruik maakt van film, video en andere projectietechnieken opvallend toegenomen. De Brit Damien Hirst maakt sinds kort videoclips, zijn Amerikaanse collega's Julian Schnabel en Cindy Sherman zelfs lange, commerciële speelfilms. Weer anderen, zoals de Canadees Stan Douglas, verwerken filmfragmenten en televisie-scènes in installaties of ze presenteren korte loops als kunst, zoals Marijke van Warmerdam.
Op de tentoonstelling Lumen ex machina in Arti in Amsterdam gaat het om verschillende manieren van projectie in het werk van hedendaagse kunstenaars. 'Van peertje tot cd-rom', grappen de makers, en dat is bijna letterlijk zo.
In plaats van cd's is er een laptop-computer van Paul Groot, die nonchalant als beeldscherm aan de wand is geschroefd en met woord, muziek en een enkel fragment een imaginaire film 'verbeeldt'. Een vondst om de laptop te gebruiken als presentatievorm. Plat als hij is produceert hij beeld èn geluid met behulp van een minimum aan snoeren en techniek.
Het 'peertje' dient als lichtbron bij de installatie van Rietveld-student Sebastian Sanders. Om deze 'machine' in werking te zien, moet de bezoeker zelf een slinger aan dit lampje geven. Pas dan komt de rij grillig ingeknipte vellen dun karton, die als theedoeken aan een waslijn hangen, tot leven. Flikkerend verschijnt het beeld van een jongen op handen en knieën of een vrouw met haar benen wijd. Sanders' installatie is tegelijkertijd een fascinerend schouwspel en het toppunt van lowtech. Je hebt direct door hoe het werkt, maar dat verstoort de illusie niet. Integendeel.
Juist nu er in technisch opzicht met projecties zoveel mogelijk is, vinden sommige kunstenaars oude, illusionistische technieken die eenvoudig te begrijpen zijn, weer extra interessant. Dat geldt zowel voor de beroemde 'ouwe rotten' die deelnemen, zoals Lawrence Weiner, Maarten Ploeg en videokunstenaar van het eersteuur Nan Hoover, als voor de onbekende 'jonge honden' zoals Sanders, Oskar Luyer en Florian Göttke.
Lumen ex machina toont opvallend weinig techniek. Het is er wel, maar het treedt niet op de voorgrond. Dus geen stapels monitoren of rijen computers, maar eenvoudige dia-apparaten en gezellig ratelende filmprojectoren. Als er al beelden door de ruimte zweven, zoals de vliegende mannen van Volker Licht, dan is dat simpelweg bereikt met behulp van twee diaprojectoren en drie draaiende spiegeltjes. Het effect is er overigens niet minder om.
De enkeling die ingewikkelder technieken gebruikt, heeft die aan het oog onttrokken. Oskar Luyer bijvoorbeeld, die het beeld projecteert van een man in onderbroek. Of je hem maar wilt betasten, dan reageert hij wel. Natuurlijk is zijn gedrag voorgeprogrammeerd, of je hem nu kietelt, streelt of in zijn kruis grijpt. Toch blijf je geloven dat hij zelf beslist wanneer hij zich na een aanraking krabt, knielt of wegloopt. Luyer zelf blijft graag in de buurt van zijn videoman. Op zijn beurt bestudeert hij het gedrag van de bezoekers.
Ineke Schwartz
Lumen ex Machina, t/m 4 februari in Arti et Amicitiae, Amsterdam, open dinsdag t/m vrijdag 15-22 uur, zaterdag en zondag 12-17 uur. Speciale voorstellingen: 5 februari toverlantaarnvoorstelling, 6 februari kunstenaarsfilms (van o.a. Lawrence Weiner en Barbara Visser), 7 februari multiple screen en filmperformance (van o.a. Ian Kerkhof en Dick Verdult), reserveren 020-6260839.

Foto
	Resdnance 1997, Sebastian Sanders. FOTO BEN VAN DUIN

