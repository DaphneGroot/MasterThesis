	Ginjaar is beoogd fractievoorzitter van VVD in senaat
	Van onze verslaggeefster
DEN HAAG
De VVD-fractie in de Eerste Kamer zal waarschijnlijk oud-minister Ginjaar op 11 maart tot haar voorzitter kiezen, als de huidige fractievoorzitter Korthals Altes de PvdA'er Tjeenk Willink opvolgt als senaatsvoorzitter. Ginjaar (68) is nu vice-fractievoorzitter en woont in die hoedanigheid al regelmatig overleg in de partijtop bij. Hij was van 1971 tot 1981 minister van Volksgezondheid en Milieu en van 1986 tot 1991 VVD-voorzitter.
Tjeenk Willink neemt op 4 maart afscheid van de Eerste Kamer om zich voor te bereiden op zijn nieuwe functie als vice-president van de Raad van State, die hij per 1 juli gaat bekleden. In coalitieverband is al eerder afgesproken dat de voorzittershamer in handen van de VVD komt, die ook de grootste fractie is in de senaat. De fractie kandideert Korthals Altes.
Andere kandidaten die werden genoemd als opvolger van Korthals Altes, waren de oud-bewindslieden Dees, Van Eekelen en Wiegel. Wiegel bleek niet beschikbaar.


