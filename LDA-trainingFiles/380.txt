	Zuigen
	DE STOFZUIGER is vooral een stofblazer. Ik had een oom die in Canada huis-aan-huis stofzuigers verkocht. Als de zon scheen ging hij daarin zitten suffen. Als de wolk verscheen, drukte hij op een deurbel en demonstreerde zijn apparaat door een hele woonkamer schoon te zuigen. 'Als de zon schijnt', verklapte hij mij zijn beroepsgeheim, 'zie je alle stofjes in de kamerlucht en dan valt het op dat de stofzuiger het aantal stofjes verhonderdvoudigt. Dus dan koopt niemand een zuiger van je.
De stofzuiger is vooral een kabaalschopper. Iedereen in huis en bij de buren moet het horen: 'Daar wordt schoongemaakt' De zuigster zelf vergaat horen en zien maar dat geeft juist het idee dat je wonderwat aan het schrobben bent. De fanatieker zuigster kan in het helse kabaal zo opgaan dat stofzuigen een vorm van mediteren wordt.
De stofzuiger is vooral een lang ding. Je hoeft niet te bukken of op de grond te gaan liggen om onder het bed te komen of op een stoel te gaan staan voor een spinnenweb in een bovenhoek. Je arm is met anderhalve meter verlengd en dat geeft een machtig gevoel. Wie stofzuigt heeft een wapen in de hand en geen struikrover kan onder de bescherming van het lawaai de stofzuigster onverhoeds aanvallen en van haar struiken beroven.
De stofzuiger is vooral een elektrisch apparaat zonder de bij een elektrisch apparaat gebruikelijke bezwaren. Je doet hem in het stopcontact en hij begint te razen en te zuigen. Er zit geen gebruiksaanwijzing bij. Er zijn geen knoppen, geen keuzen, geen mogelijkheden om een fout te maken. Je betaalt tweehonderd gulden en je kan er tweeduizend keer de technische huishouder mee uithangen.
Als je gezogen hebt, is de stilte een zegen, en ook dat het ene papiertje op de grond weg is, en dat alle meubelen weer op scherp staan. Dat laatste doe je zelf maar zonder de stoten van de stofzuiger zou je het niet gedaan hebben. Dat de hele kamer stikvol fjn stof hangt, dat merk je niet, tenzij de zon fel schijnt. Een kapotte stofzuiger die wel raast en stoot maar niet zuigt en blaast, dat zou een ideaal werktuig zijn. Een bezemsteel met een sirene, dat is de beste stofzuiger. Maar die is te goedkoop, en mijn oom zei het al: 'Te goedkoop, dat verkoopt niet goed.'

