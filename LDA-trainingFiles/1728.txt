	Ook PepsiCo trekt zich terug uit Birma
	Van onze verslaggever
AMSTERDAM
PepsiCola trekt zich volledig terug uit Birma (Myanmar). Dat heeft het Burma Centrum Nederland bekendgemaakt.
Eerder had de frisdrankgigant het land al gedeeltelijk de rug toegekeerd. Het merk Pepsi werd in Birma alleen nog door een lokale joint-venturepartner geproduceerd. Nu heeft de multinational ook de banden met deze partner verbroken. Uiterlijk eind mei moet de productie en distibutie zijn gestaakt. In een verklaring zegt de bedrijfsleiding van PepsiCo dat ze met deze stap het buitenlands beleid van de Amerikaanse regering volgt.
Het Burma Centrum Nederland (BCN), dat campagne voert tegen de militaire dictatuur in het Aziatische land, zegt blij te zijn dat Pepsi gehoor heeft gegeven aan de steeds luider wordende roep om niet meer in Birma te investeren. Volgens woordvoerder G. Hillenius 'wordt het tijd dat Europa wat gaat doen'.

