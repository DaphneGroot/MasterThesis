	Heb je die rare man met z'n sterfscènes weer
	VOORJAAR 1994. Huib Schreurs, groepsredacteur culturele en verstrooiende televisieprogramma's van de VPRO, voert een gesprek met een sollicitant. Hij stelt geen inhoudelijke vragen over diens capaciteiten. In een schriftje schrijft hij: God. Katholiek. Gezin. Respect. 'Dat zijn belangrijke begrippen. Ik hou van ideeën. Gesprekken moeten ergens over gaan.' Maar is er wel sprake van een gesprek, en noteert hij niet vooral de begrippen die hem zélf fascineren? 'Als jij niks weet te bedenken reken ik dat ook mezelf aan. Onverwachte zaken brengen mensen uit hun evenwicht. Dan ben ik benieuwd hoe de ander reageert: bedenkt hij iets of klapt hij dicht? Misschien zeg jij wel iets waar ik nog nooit aan heb gedacht. Heb ik meteen een mooie dag. Ik hoop altijd iets op te steken.' Daarin draaft hij, geeft hij toe, soms een beetje door. 'Maar alles is beter dan spiritualiteit te verknallen, of op een verkeerde manier onaardig te zijn.'
Soms grijpt Schreurs (48) genadeloos in. In 1993 riep hij de makers van Kreatief met kurk op het matje. Een aflevering van Poppenstory - de rubriek waarin hoofden van bekende Nederlanders, gestoken op saté-prikkers, een eigen leven leidden - mocht niet worden uitgezonden. 'Een heel vervelende beslissing, maar ik sta er nog steeds achter.' Op de SM-hobbyzolder van Henk Molenberg hing oud-VARA-coryfee Joop Koopman, in zwart leren broekje met open kruis, ondersteboven aan het plafond. En Sonja Barend kwam, in SM-pakje, vragen of ze alsjeblieft óók mocht meedoen. 'Op pesten is moeilijk de vinger te leggen, pesten kan heel genuanceerd. Maar de lichamelijke integriteit dien je niet aan te tasten. Niet zolang Huib Schreurs in de buurt is.
'Overtuigingen zijn er om gekoesterd te worden. En als je ze wilt realiseren zul je, net als ik, nogal halsstarrig moeten zijn.'
Zijn positie bij de VPRO bleek, tot zijn eigen verrassing, onhoudbaar. Na tweeënhalf jaar ruimde hij eind 1994, in wederzijds overleg, het veld. 'Ik lees nooit roddels - ik wist niet wat er binnen de VPRO gaande was. Er moesten machtsspelletjes worden gespeeld om een positie te verwerven, en dat vond ik overbodig. Dat heb ik verkeerd ingeschat. Naïef ja, maar zo zit ik nu eenmaal in elkaar.' Was het niet lastig dat hij, zoals hij indertijd zelf meer dan eens te kennen gaf, geen verstand had van het medium televisie? Monter: 'Nee hoor. En dat ik niet zelf programma's kon maken, was voor mij óók het probleem niet. Een directeur van een museum hoeft niet zelf te kunnen schilderen.'
'Ik had genoeg ideeën, ik had wel 240 plannen. Normaal gesproken worden er van de honderd dingen die je bedenkt zo'n vijf uitgevoerd. Hier was de oogst nul komma nul. Ik wist niet dat je, als je een mooi idee hebt, niet alleen hemel en aarde moet bewegen, maar ook een beetje gemeen moet zijn. Als ik wat zei, was het net of niemand luisterde.' Waren zijn ideeën wel goed genoeg? 'Ze waren niet eens aan de orde'
Voorbeeld van een niet-gerealiseerd plan: 'Een serie over sterfscènes - beroemde sterfscènes, nagespeeld door acteurs, van beroemde kunstenaars als Schubert en Tolstoj. Om het sterven bespreekbaar en begaanbaar te maken. Dat dit idee niet werd uitgevoerd, zit me nóg dwars. Ach, zag je ze denken, daar heb je die malle man weer met z'n sterfscènes.'
Terwijl hij dit zegt, krijgt Schreurs van pure opwinding rode konen - maar rancuneus wil hij niet zijn. Liever herinnert hij zich, met enige weemoed, de uren met Cherry Duyns, die hem op zijn kamertje leerde pijproken. Lekker achterover leunen, filosoferen over het leven, en ondertussen maar hopen dat ook nog eens iemand anders zijn hoofd om de deur zou steken. 'Mijn zelfvertrouwen is bij de VPRO ondermijnd geraakt. Eigenlijk voor het eerst in mijn leven: vijfentwintig jaar lang was ik gewend geweest iets te bedenken, en altijd voelde ik dat er een káns was dat een plan zou lukken. Nu dacht ik als ik 's avonds thuis zat en een idee kreeg: o god, laat ik er niet aan hechten, dit loopt niet goed af, bedenken heeft geen zin.'
Na zijn VPRO-tijd krabbelde hij langzaam weer op. 'Mijn ideeën zitten in mapjes, op stápels losse velletjes. Ik heb ze vaak overgelezen. Om me ervan te vergewissen dat ik niet gek geworden was.'
Hij lacht maar eens, Schreurs is er de man niet naar om bij de pakken neer te zitten. Sinds zijn vertrek bij de VPRO stelde hij - met John Jansen van Galen - een jubileumboek over het Stedelijk Museum samen, hij publiceerde pamfletten en het Klein vademecum van de dagelijkse moraal, hij zat in de jury van de NPS-cultuurprijs. Af en toe treedt hij, met onder anderen Ernst Jansz en Joost Belinfante, op met CCC Inc., de band die vooral eind jaren zestig populair was. 'Een mooie compensatie voor het chagrijn tijdens mijn VPRO-tijd.' Op dit moment denkt hij na over een kennisdebat voor minister Ritzen, en een Reve-project, waarbij, op teksten van de auteur, liederen gezongen zullen worden.
Schreurs wil het bijna niet zeggen, maar de voormalige directeur van Stichting de Beurs van Berlage en Paradiso is een soort cultureel adviseur geworden, die zich, als het even kan, met plezier laat inhuren. Is hij werkelijk zo enthousiast, of hapert daar iets? 'Er is een verschil tussen de dingen die je echt zelf wil en de dingen die je doet omdat ze zo te pas komen. De laatste tijd verkeer ik in de positie dat ik tegen een ander zeg: ''Meneer, dit is mooi''. Vroeger was ik zelf die Meneer. Dat is wel eens moeilijk. Helemaal gelukkig ben ik niet. Als ik een zaal zou hebben zou ik daar bij voortduring m'n dingen kwijt kunnen. Soms mis ik Paradiso.'
Luister, hij heeft een idee. 'Ik zou nu graag, maandelijks, een avond over het menselijk leed willen organiseren. Twee jaar al verzamel ik foto's die ik op dia zou kunnen zetten, iemand zou kunnen vertellen wat hij in de oorlog van Rwanda of Joegoslavië heeft meegemaakt. Heel simpel, aan een tafel - klets maar, klets maar, de wereld heeft verhálen nodig.'
Het mag ook iets ludieker. Schreurs richtte alweer een paar jaar geleden een belangenvereniging voor rokers op. 'Men probeert rokers in een kwaad daglicht te stellen. Ze worden gezien als representanten van de duivel. Dat gaat te ver. Het morele ongenoegen over het milieu wordt op de roker geprojecteerd, niet op de automobilist, want van een auto heb je veel te veel plezier.'
Ook was hij de initiatiefnemer van de eerste Rai Uno-Landdag, een onlangs in de Amsterdamse discotheek RoXY georganiseerde manifestatie die, wat Schreurs betreft, geldt als een aubade aan het eerste publieke Italiaanse tv-kanaal. 'Zo prachtig, zo bizar. Ik zie de paus, ik zie idiote spelletjes - onderschat ze niet, goede spelletjes bedenken is heel erg moeilijk -, ik zie heel veel leuke meisjes. In dit protestantse land zullen wij nooit leuke meisjes vinden. Om die reden mislukt elke show. Leuke meisjes zijn dansmeisjes, majorettes bijna, die plotseling kunnen lachen.'
Aan dat soort mededelingen heeft Schreurs niets toe te voegen, hij kijkt je in opperste verbazing aan als je om tekst en uitleg vraagt. Schreurs-feiten spreken voor zichzelf, hij schuwt grote woorden. 'Ik ben als de dood voor schoonheid. Altijd ben ik bang dat iemand mij iets moois presenteert, en dat ik het niet zie.
'Ik weet niet wat ''mooi'' is, schoonheid is veelkoppig. De kunsten lijken soms overgeorganiseerd: zolang alles maar in orde is, en wij allemaal kunnen zeggen dat het mooi is. Er wordt veel te veel moeite gedaan ons in te peperen dat het vreselijk belangrijk is wat er staat te gebeuren. Dat zie je aan de artiesten, dat zie je aan het publiek. Het publiek is niet onbevangen meer, de toon is niet lekker, het is niet spannend.'
'In mijn Paradiso-tijd heb ik waanzinnig veel popconcerten gezien - ik sta zeker op nummer 6 in de Top-10 van Nederlanders die het meest naar concerten gingen - en daar voelde ik de spanning vaak wél: haalt die band het vanavond? Wordt het mooi? Zal het ooit mooi worden? Laat ik me meevoeren?'
'Laatst, toen ik in de RoXY was, proefde ik die sfeer weer even. Het enthousiasme van de theatertechnici, de marges die mij sympathiek zijn. Het is er rommelig en vies, maar álles is mogelijk: hier kun je verzinnen wat je wilt en iedereen doet mee.'
Hij glimt, hij gloeit, hij noemt de wapenfeiten uit de periode 1975-1990, toen hij directeur van Paradiso was. De popconcerten die hij organiseerde - The Stranglers en Blondie boekte hij als eerste -, de kickbokswedstrijden, de discussies en thema-avonden, over Chili, over Het Kwaad, over de Joodse cultuur. Dit zegt hij over het huidige Paradiso (dat wordt geleid door de voormalige WVC-ambtenaar Pierre Ballings): 'Je beschikt altijd over een soort rancune ten opzichte van je opvolger, je bent te betrokken om afstand te kunnen nemen. Wat voeren ze uit, wat doen ze met je erfenis? Meer wil ik er niet over kwijt.'
Het is Schreurs ten voeten uit: altijd de angst voor harde mededelingen en te duidelijke statements. 'Het heeft iets engs om in de openbaarheid te treden. Ik opereer graag vanuit mijn eigen kleine wereldje.' Hij is, zegt hij, geen analyticus. Maar dat belet hem niet om steeds weer nieuwe theorieën te verkondigen. Vooral als het over morele dilemma's gaat, brandt hij los. 'Ik heb iets van een zendeling, mijn toon is sterk moraliserend. Ik hoop - ach!, ik schaam me diep voor dit soort uitspraken - op een betere wereld. Zie de uniciteit van de ander, heb respect voor 'm - dat soort lullige dingen.
'Let wel: een hoogstaand mens ben ik niet, ik zou niet durven beweren dat ik heel geëngageerd ben. Maar ik schep er vreselijk veel plezier in te laten zien dat de wereld niet is wat hij lijkt. Dat wil ik stiekem aan de orde stellen.'
Om succes gaat het hem niet. Maar soms krijgt hij achteraf gelijk. 'Ik ben intens geduldig.' Al tien jaar geleden organiseerde Schreurs lezingen in Paradiso over de bijbel en werden er katholieke missen opgedragen. En zie: 'De bijbels vliegen nu als warme broodjes over de toonbank, het christendom staat eindelijk in het brandpunt van de discussie. Ik ben innig tevreden. Het Is Vervuld.'
Toch weer een kanttekening: 'Mensen zullen zichzelf in toenemende mate in religieuze termen definiëren. Religiositeit is mooi, en bovendien onontkoombaar - maar ik weet niet of het onder alle omstandigheden wenselijk is. Het gevaar is dat het ten slotte betekenisloos wordt.'
Waar zijn de jonge denkers die dit signaleren? 'Mijn generatie heeft zich uitgesproken over de wereld. Na ons is de stilte gevallen. Op zijn minst een paar mensen van, laten we zeggen, de RoXY-generatie heeft de plicht zich uit te spreken anders dan alleen in de eigen, beperkte kring.
'In mijn tijd roerden vooral de bandjes zich, in de jaren tachtig de beeldend kunstenaars, nu gok ik op de verhalenvertellers. Misschien ligt er veel talent verborgen op zolder.
'Ik doel niet op de Serge van Duijnhoven-achtigen. Die roepen hard, maar ze komen zelden met een mooi idee. Ze spreken in clichés, clichés die verzonnen zijn door mijn generatie en door hen op hun kop worden gezet. Maar het blijven dezelfde clichés.
'In de krant mis ik jonge, interessante stemmen. Ik ken eigenlijk maar twee uitzonderingen: Arnon Grunberg en Bas Heijne. Zij gaan, ieder op hun eigen manier, de discussie aan met de iconen van deze tijd. En ze doen dat met ironie en elan. Daar heb ik grote waardering voor.'
Schreurs houdt de blik graag op de toekomst gericht. Hij wil niet omzien met vertedering, hij wil geen oude hippie zijn. Maar hij is wel degelijk een kind van zijn generatie. Hij wantrouwt de gevestigde smaak en mijmert over de kansen die je vroeger kreeg, ook als je niet zo begaafd was. 'Als je Pekinees wilde studeren, ging je dat gewoon doen, en de rest kon de klere krijgen. Dat besef staat nu op de tocht.' Het is tegenwoordig, zegt hij, harder en zakelijker. 'Mijn zoon van 23 is daarop ingesteld. Hij scharrelt wat rond in Frankrijk. Jammer dat hij niet aan een voor hemzelf herkenbaar idee werkt. Zijn vriendenkring en zijn generatie missen passie. Misschien wel omdat ze te weinig kansen krijgen om hun ideeën te realiseren.'
Zijn zoon ziet hij weinig, voor zijn dochtertje van zes ruimt hij veel tijd in. Als zijn ouders ter sprake komen, is Schreurs zichtbaar geëmotioneerd. De woordenstroom stokt, hij is verlegen. 'Ik kan filosoferen over onbevangenheid, over de zucht naar het onbekende, maar wat mij in laatste instantie voortdrijft, is misschien dít: de geborgenheid van mijn jeugd terug te vinden en alles wat die geborgenheid bedreigt aan te vallen of op zijn minst ter discussie te stellen.'
Hij spreekt met liefde over dat grote katholieke Amsterdamse gezin van vroeger. Vader was directeur van een fabriek in plastic en metaalmeubelbeslag, moeder had de zorg voor acht kinderen. 'We waren altijd samen, er was overal geluid. Het was er veilig, alles was geregeld, alles stond vast.'
'Op een gegeven moment wordt dat benauwend en stap je uit die veilige orde. Maar wat mij nu, met terugwerkende kracht, begint op te vallen is dat dat afscheid mij misschien veel zwaarder is gevallen dan ik toen dacht.'
Hij aarzelt. 'Toen mijn vader overleed, werd mijn moeder, binnen de orde waarin ze verkeerde, erkend als weduwe. Die status hielp haar in haar verdriet. Geborgenheid biedt troost. Wij herkennen dat in deze moderne tijd nauwelijks meer.
'Misschien ben je voorgoed lost als je buiten de orde komt te staan. De benauwdheid van, bijvoorbeeld, een dorpsgemeenschap heeft als voordeel dat het mensen een plek geeft. Binnen een religieuze gemeenschap krijg je ook zo'n plek, en vind je erkenning voor het leed dat het lot je verschaft. Geen enkel ander systeem is dat duurzaam gelukt. Misschien verklaart dát de hang van mensen naar religiositeit.'
Een uitspraak met de kracht van een eye-opener: hij is er zelf verbaasd over. Maar Schreurs is de man die beweert niks zeker te weten. Voorzichtigheid is dus geboden. Hij zegt, in alle bescheidenheid: 'Als ik al een vak heb is het de kracht van het onbekende op waarde te schatten.'
En daarom gaat Theodor Holman, op Schreurs verzoek, binnenkort in een etalage zitten. Holman zal in 24 uur een boek schrijven, Scheurs zal hem verzorgen, en passanten te woord staan. Onduidelijk is - zoals altijd - wat er van komt. 'Méésterlijk, toch? Al die uren aan het werk, tot je tolt, tot je dood-en-doodmoe bent.' Stralend: 'Maar je houdt het vol'

Foto
	Huib Schreurs FOTO MAARTEN CORBIJN

