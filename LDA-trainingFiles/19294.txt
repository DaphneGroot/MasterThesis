Sieuwert Bruins Slot.
Jan Albertus Hendrik Johan Sieuwert Bruins Slot (Drachten, 8 januari 1906 - Haarlem, 4 april 1972) was een Nederlands advocaat, antirevolutionair politicus, verzetsstrijder tijdens de Tweede Wereldoorlog en hoofdredacteur van het dagblad Trouw.
Jeugd en opleiding.
De gereformeerde Bruins Slot, zoon van Albertus Bruins Slot die burgemeester van Schiermonnikoog en van Smallingerland was en Antje Hoogeboom, ging in 1918 naar het Christelijk Marnix Gymnasium in Rotterdam waar hij in 1924 eindexamen deed en studeerde daarna van 1924 tot 30 mei 1928 rechten aan de Vrije Universiteit van Amsterdam waar hij op 13 maart 1931 promoveerde tot doctor in de rechtsgeleerdheid op een proefschrift over Guillaume Groen van Prinsterer.
Werk en verzetswerk.
Van 1928 tot 1933 was Bruins Slot advocaat en procureur te Amsterdam. In 1933 werd hij benoemd tot burgemeester van Adorp in de provincie Groningen. Hij probeerde tijdens de bezetting zo lang mogelijk aan te blijven om zo de invloed van de Duitsers te beperken, maar in 1942 lukte dat niet meer, zodat hij op 24 februari 1942 op verzoek eervol ontslagen werd. Hierna vestigde hij zich als advocaat te Sauwerd (Groningen) en begon in januari 1943 met zijn redactiewerk aan het dan illegale blad Trouw, onder de schuilnaam "Zwart". Hij was één van de steunpilaren binnen de organisatie van het illegale dagblad. Ook gaf hij leiding aan de toentertijd illegale ARP van 1943 tot 1945.
Werkzaamheden na de oorlog.
Na de bevrijding werd hij hoofdredacteur van het dagblad Trouw wat hij tot 1971 zou blijven. In dat jaar werd hij ook aangezocht voor de positie van Minister van Binnenlandse Zaken, wat hij weigerde. Op 4 juni 1946 werd hij wel lid van de Tweede Kamer namens de ARP, waarvan hij op 3 oktober 1956 fractievoorzitter werd. Tevens was hij van 10 september 1952 tot 22 februari 1955 lid van de Gemeenschappelijke Vergadering van de Europese Gemeenschap voor Kolen en Staal (de voorloper van de Europese Unie). In het parlement was hij behalve fractievoorzitter ook de woordvoerder buitenland namens de ARP en een groot voorstander van Europese samenwerking. Hij hield zich tevens bezig met defensie, binnenlandse zaken, onderwijs en omroepzaken. Hij was een hoofdrolspeler in de "bouwcrisis" over de woningbouwproductie in 1960 en kwam daarbij met zijn fractie recht tegenover de eigen bewindslieden Van Aartsen en Zijlstra te staan. Op 4 april 1962 verklaarde hij in een politieke ommezwaai van de ARP in de Tweede Kamer dat bij de zaak Nieuw-Guinea naast behartiging van de belangen van de Papoea's overeenstemming met Indonesië doelstelling moest zijn. Hiermee werd afgeweken van de eerdere lijn die uitging van het zelfbeschikkingsrecht van de Papoea's. Door deze twee kwesties moe gestreden en uit de gratie geraakt van zijn partij legde hij op 16 mei 1963 zijn fractievoorzitterschap neer en even later, op 5 juni 1963 trok hij zich geheel terug uit de politiek en kwam hij weer dagelijks op zijn kantoor bij Trouw, waarvan hij hoofdredacteur was gebleven gedurende zijn politieke carrière. Hij verliet Trouw in 1971 en overleed in 1972.
Verdere personalia.
Op 29 juni 1933 trouwde Bruins Slot met Cornelie Catherine Hermance Rutgers, een dochter van oud-minister van Onderwijs, Kunsten en Wetenschappen Victor Henri Rutgers. Zij kregen twee zonen en vier dochters. Cornelie Bruins Slot-Rutgers overleed op 20 november 1947. Op 25 maart 1953 hertrouwde Bruins Slot met Wilhelmina Chardon, met wie hij één zoon kreeg.
Eén van de dochters van Bruins Slot, de juriste en theologe Anneke Bruins Slot, is getrouwd met Jan Nico Scholten, voormalig Kamerlid van het CDA en ex-senator voor de PvdA.
Sieuwert Bruins Slot werd op 29 april 1957 benoemd tot Ridder in de Orde van de Nederlandse Leeuw. Van de Amerikanen ontving hij de Medal of Freedom in 1946.
