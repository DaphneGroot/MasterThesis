Zondagswet.
De Zondagswet is een onderdeel van de Nederlandse wetgeving waarin de zondagsrust geregeld wordt.
Ook de Winkeltijdenwet bevat regels met betrekking tot de zondag: deze wet bepaalt dat winkels niet op zon- en christelijke feestdagen open mogen zijn, tenzij de gemeenteraad bij verordening vrijstelling verleent.
Achtergrond.
De wet kwam tot stand op 15 oktober 1953 omdat de bestaande Zondagswet uit 1815 niet voldeed. Overtreders riskeerden namelijk - in theorie - een gevangenisstraf van drie dagen. Diverse pogingen om een vernieuwde Zondagswet te maken waren mislukt. Daarbij verdween de drang ook door de Arbeidswetgeving van 1919 die voorzag in de achturige werkdag, de vrije zaterdagmiddag en de vrije zondag. De Winkelsluitingswet van 1932 voorzag in de sluiting van winkels op zondag, maar had een uitzondering voor Joodse winkels die hun winkels vanaf zondagmiddag twee uur mochten openstellen. De katholieken stemden voor, de meeste protestanten tegen. Samen hadden ze een meerderheid in de Tweede Kamer, maar dachten verschillend over de zondagsrust. SGP-leider ds. Pieter Zandt vond de Zondagswet van 1953 te slap en stemde tegen. Het was derhalve vooral aan de PvdA, die opkwam voor de rechten en vrijheden van mensen die op zondag niet naar de kerk gingen en tegelijk voor de wensen van katholieken en protestanten, dat de wet werd aangenomen. Tijdens kerktijd op zondagmorgen moesten rust en vermijden van gerucht gegarandeerd zijn en waren de openbare vermakelijkheden pas toegestaan na 13.00 uur. Bij het tot stand komen van de vernieuwde Winkeltijdenwet in 1996 was de zondagwetgeving een complicerende factor.
Toekomst.
De regering komt in 2016 met een wetsvoorstel voor het intrekken van de wet. Er is een internetconsultatie geweest over het concept van "Intrekking van de Zondagswet en wijziging van de Gemeentewet in verband met de bescherming van sportbeoefening en andere vormen van ontspanning op zondag (Intrekkingswet Zondagswet)". Daarbij is gebleken dat het wetsvoorstel bezwaren oproept bij een groot aantal respondenten. Deze bezwaren lijken mede te berusten op onduidelijkheden over het karakter en de consequenties van het wetsvoorstel. Dat is voor het kabinet aanleiding geweest om in de consultatieparagraaf van de memorie van toelichting het wetsvoorstel (nog niet openbaar) te verduidelijken.
Daarnaast is aanhangig het "Voorstel van wet van het lid Ko≈üer Kaya tot intrekking van de Zondagswet", dat aanvullend bedoeld is te voorkomen dat na intrekking van de Zondagswet gemeentebesturen zonder meer bevoegd worden tot het nemen van alle maatregelen die nu bij en krachtens de Zondagswet genomen zijn, en kunnen worden.
