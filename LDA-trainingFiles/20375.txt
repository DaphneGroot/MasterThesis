NPO 3FM.
Bart van Leeuwen tijdens Bart en De Zwart op Veronica Radio 3 (1987)
Erik de Zwart tijdens Bart en De Zwart op Veronica Radio 3 (1987)
Klaas van Kruistum (rechts) tijdens Jouw Weekendfinale! op 3FM (2009)
NPO 3FM is een nationale radiozender van de Nederlandse Publieke Omroep, die zich richt op de doelgroep 15 tot en met 35 jaar. Het station zendt nieuwe muziek uit. Dit kan commerciële rock- en popmuziek zijn, met aanvullend elektronische, house- en dancemuziek.
Radio 3.
3FM startte op 11 oktober 1965 onder de naam Hilversum 3. Opvallend was de zogenoemde verticale programmering. Bestaande omroepverenigingen hadden een eigen dag waarop ze programma's mochten uitzenden. Elke dag klonk hierdoor anders, wat als nadeel had dat het station geen duidelijke identiteit creëerde. De NOS zond van maandag t/m zaterdag wel iedere avond horizontaal uit tussen 18:00 en 19:00 uur.
Twintig jaar later vonden er grote veranderingen plaats in het schema van alle publieke radiostations. Vanaf zondag 1 december 1985 ging het station verder als "Radio 3" en werden ook diverse FM frequenties aangepast.
In januari 1992 gingen de AVRO, KRO en NCRV onder de omroepnaam AKN het programma "Station 3" maken, dat iedere zaterdag-, zondag- en maandag was te horen tussen 6:00 en 24:00 uur. Datzelfde jaar volgde er vanaf 5 oktober een uitgebreidere horizontale programmering, waardoor de stelregel "elke dag een andere omroep" grotendeels verdween. Alleen Veronica (zaterdag) en de TROS (zondag) hielden nog even een 'eigen' dag over.
De opkomst van commerciële radio aan het begin van de jaren negentig zorgde voor een lager marktaandeel. Ferry Maat, destijds programmaleider van de TROS op Radio 2 en 3, vreesde al eerder voor slechtere luistercijfers door de verhuizing van de TROS van de donderdag naar de zondag. Paul van der Lugt werd in 1992 benoemd als centrale zendercoördinator en deze moest ervoor zorgen dat Radio 3 een duidelijker identiteit kreeg. Het station kreeg een slogan "(de jongste zender van Nederland)" en een logo "(een kuiken, wat 'De Jongste' moest benadrukken)". Verder werd er meer relatief onbekende muziek tussen nieuwe en gouwe ouwe hits gedraaid (sandwichformule) en werd er meer aandacht besteed aan livemuziek en popfestivals.
Radio 3FM.
Radio 3 verkreeg in 1994 een volledig landelijke dekking op de FM-band. Om dit extra te bekrachtigen werd het label "FM" aan de naam toegevoegd. De middengolfzender was niet meer nodig en ging over naar Radio 10 Gold. Ondanks alle vernieuwingen verloor de publieke popzender in 1995 de jarenlange nummer één positie aan Sky Radio.
Er werd steeds meer samengewerkt tussen de diverse omroepverenigingen om Radio 3FM als één geheel te laten klinken. Veronica verliet per 1 september 1995 echter het publieke bestel. De TROS verhuisde daarom naar de zaterdag ("de zinderende zaterdag"). De zendtijd voor de zondag werd verdeeld over meerdere omroepen met veel aandacht voor album-muziek of alternatieve klanken.
Per 1997 kwam er, los van de omroepen, een speciale muziekredactie. Deze bepaalt tot op heden in samenwerking met de dj's welke muziek er overdag op de zender gedraaid mag worden, wat de zender herkenbaar, maar ook voorspelbaar maakt.
3FM.
In 2003 werd Florent Luyckx als nieuwe zendercoördinator aangesteld, die mede verantwoordelijk is voor een aantal (controversiële) veranderingen. Om de geschikte doelgroep aan te spreken moest het station een vloeiender toon voeren. De naam werd kortweg "3FM" met een nieuw logo in graffiti-style en bijbehorende kreet "Serious Radio". Het vernieuwde imago is meer gericht op muziek, blijkend uit het motto "Als je van muziek houdt, dan luister je naar 3FM". Dit betekende ook het ontslag van Henk Westbroek, Cobus Bosscha en Isabelle Brinkman, wat bij het publiek niet onverdeeld enthousiast werd ontvangen. Hierdoor kwamen er wel kansen vrij voor jonge radiomakers om landelijk te kunnen doorbreken.
Na de frequentieverdeling voor commerciële radio in 2003 nam de concurrentie in de doelgroep toe en leidde in de tweede helft van 2004 mede tot het vertrek van Rob Stenders, Patrick Kicken en Ruud de Wild. Velen voorspelden de ondergang van 3FM. De programmering werd in twee jaar tijd minstens drie keer veranderd. Stenders werd opgevolgd door Giel Beelen en De Wild door Wouter van der Goes, welke in 2006 3FM verruilde voor Q-Music en werd opgevolgd door Coen Swijnenberg en Sander Lantinga. Het marktaandeel daalde, maar 3FM wist het tij te keren en behoort sinds enige jaren weer tot de top 5 van best beluisterde radiostations. In de periode november/december 2013 was het na jaren weer het best beluisterde radiostation van Nederland.
Van 2006 tot 2013 werd bij de NTR Ekstra Weekend uitgezonden, dit behoorde tot een van de populairste programma's in die tijd.
De invloed van de 'muziekpolitie' is door de jaren heen steeds sterker geworden. Presentatoren van het VPRO-avondprogramma 3VOOR12 vertelden in 2005 op de zender dat ze zich beknot voelden in hun vrijheid.
In 2007 sleepte men een aantal Marconi Awards in de wacht voor "Beste Radiozender"; "Beste Presentator" (Giel Beelen); "Beste Programma" (GIEL) en "Aanstormend Talent" (Domien Verschuuren). In datzelfde jaar keerde ook Rob Stenders terug bij de zender. In 2009 werd 3FM wederom genomineerd voor een Marconi Award voor beste radiozender. In de zomer van dat jaar stopte Florent Luyckx als zendercoördinator en werd in oktober 2009 opgevolgd door Wilbert Mutsaers.
Op 1 december 2011 was 3FM de grote winnaar bij de uitreiking van de Marconi Awards bij het Radio Gala 2011. Met beide Zilveren RadioSterren (Annemieke Schollaardt en Gerard Ekdom), De Gouden RadioRing (Ekstra Weekend) en de Marconi Talent Award (Sander Hoogendoorn) gaf 3FM concurrenten zoals Q-music en 538 het nakijken.
In oktober 2015 vierde de landelijke publieke popzender de 50ste verjaardag door vier dagen rechtstreeks vanaf het eiland Pampus radio te maken, een speciaal televisieprogramma over 50 jaar 3FM uit te zenden op NPO 3 en een concertavond in Paradiso te organiseren. Arjan Snijders bracht een boek uit getiteld "50 jaar 3FM: van Vrolijke Puinhoop naar Serious Radio".
NPO 3FM.
Op 19 augustus 2014 werden de letters NPO aan de naam 3FM toegevoegd. De officiële naam is nu NPO 3FM. In november 2014 maakte Claudia de Breij bekend te stoppen met haar radioprogramma op de vrijdagmiddag. Ook Bart Arens stopte met zijn programma's in het weekend. Hij stapte over naar NPO Radio 2. In december 2014 maakte daarnaast Eric Corton bekend te stoppen met zijn programma 'That's Live'. Hij werd opgevolgd door Sander Hoogendoorn.
Op 3 februari 2015 werd bekend dat Coen Swijnenberg en Sander Lantinga (van de Coen en Sander Show) per 17 augustus 2015 overstappen naar Radio 538. Hun tijdslot werd vanaf 1 juni 2015 overgenomen door Frank van der Lende. Ten slotte maakte Gerard Ekdom op 18 maart 2015 bekend ook het radiostation te verlaten, door per 5 oktober 2015 over te stappen naar NPO Radio 2, om daar de nieuwe ochtendshow te gaan presenteren. Daarmee verliest 3FM in korte tijd veel belangrijke dj's. 3FM probeert het vertrek van deze dj's op te vangen met jonge talenten uit de eigen dj-school. Ook werd Eva Koreman van Q-music naar NPO 3FM gehaald.
Vanaf september 2016 zet de leegloop voort door onder meer het vertrek van Paul Rabbering (naar NPO Radio 2) en Timur Perlin (welke voorlopig stopte met radio maken en vanaf januari 2017 op maandag tussen 00:00 en 02:00 uur een nieuw programma kreeg op NPO Radio 2, die per november zouden stoppen op NPO 3FM met hun programma, Op 7 november 2016 werd de nieuwe 3FM-programmering bekendgemaakt. Kenmerkend aan deze wijziging is dat slechts 3 dj's hun programma behouden op hetzelfde tijdstip en dat alle programmatitels zijn te komen vervallen deze zijn vervangen door de voornamen (behoudens "3voor12Radio" en de "Mega Top 50") van de dj's, ook is de slogan "Serious Radio" na 13 jaar geschrapt, verder betekende het dat Giel Beelen na 14 jaar met zijn ochtendshow GIEL zou stoppen, hij werd opgevolgd door Domien Verschuuren tussen 6:00 en 9:00 uur.
Beelen zelf presenteert vanaf januari 2017 een programma in de avonduren van vrijdag tot en met zondag dat "On Stage" heet.
Omroepen.
De omroepen die anno 2016 programma's maken op 3FM zijn AVROTROS, BNN en VARA, EO, KRO-NCRV, NOS, NTR en de VPRO. De omroep Human maakt 3FM Tussenuur op internet.
Format.
Vanaf 14 november 2016 zijn de meeste programmanamen vervangen door de voornaam van de dj. Op doordeweekse dagen presenteert Domien Verschuuren de ochtendshow van 6 tot 9 uur, gevolgd door Michiel Veenstra. Mark van der Molen en Rámon Verkoeijen presenteren het lunchprogramma. Wijnand Speelman volgt hierna tussen 14.00 en 16.00 uur. Van 16.00 tot 18.00 presenteert Frank van der Lende de middagshow. Van 18.00 tot 21.00 uur zit Sander Hoogendoorn achter de microfoon. Tussen 21.00 en 0.00 wordt het programma 3VOOR12 Radio uitgezonden, gepresenteerd door Roosmarijn Reijmer. In de nacht is de presentatie in handen van Lieke de Kok of Jorien Renkema (0.00 tot 2.00 uur), wisselende talenten (2.00 tot 4.00 uur) en Kevin van Arnhem (4.00 tot 6.00 uur).
Vrijdag is het programma enigszins aangepast. Frank van der Lende en Sander Hoogendoorn presenteren tussen 16.00 en 19.00 uur het programma Sander & Frank. Op alle weekenddagen presenteert Giel Beelen tussen 19.00 en 22.00 uur het programma On Stage.
In het weekend presenteert Angelique Houtveen tussen 6.00 en 9.00 uur haar ochtendprogramma. Herman Hofman volgt daarop tussen 9.00 en 12.00 uur. Eva Koreman presenteert van 12.00 tot 14.00 uur en op zaterdag wordt daarna de 3FM Mega Top 50 uitgezonden met Rob Janssen. Op beide dagen is om 16.00 uur Annemieke Schollaardt te horen. Ook Saskia Weerstand, Olivier Bakker, Lex Uiting, Joram Kaat, Kaj van der Ree en Lieke de Kok maken deel uit van de weekendprogrammering.
Tussen 6.30 en 23.00 uur wordt het laatste nieuws voorgelezen in NOS op 3, een kort bulletin van de NOS. Om 8.00, 17.00 en 18.00 uur is er een iets langere uitzending. In 2002 ontving dit programma, toen nog onder de naam "3FM Nieuws" en later "NOS Headlines", een Marconi Award voor "Beste Informatieve Radioprogramma". De uitzendingen worden per dag door drie verschillende presentatoren gepresenteerd. Tijdens de ochtend- en middagshow is er om het halve uur een korte nieuwsuitzending. 's Nachts wordt het algemene bulletin "NOS Journaal" doorgegeven, dat ook op de andere radiozenders van de publieke omroep wordt uitgezonden. De ANWB brengt iedere dag tussen 6.00 en 22.00 uur om het halve uur de laatste verkeersinformatie.
Presentator Edwin Diergaarde was tot maart 2009 de station-voice van de zender. Na zijn vertrek bij de zender waren Eric Corton en Annemieke Schollaardt de zender-stemmen. De ingezongen jingles kwamen van Astrid Kunst, de zangeres van Stereo. Het ging hier om de jingles waarin de naam van de presentator hoog gezongen wordt. Nu wordt er geen gebruik meer gemaakt van zang in de jingles. Vanaf november 2016 zijn Tim Bloemers en Hester Marijnis de zender-stemmen. Eind juni 2017 nemen Sander Hoogendoorn en Eva Koreman deze rollen over.
Schijven.
De meeste van deze schijven zijn inmiddels verdwenen. De TROS Paradeplaat verhuisde naar Radio 2, waar deze tot in 2008 werd gebruikt. De Alarmschijf is sinds april 1993 op Radio 538 te horen. Op 3FM wordt sinds 31 januari 1993 de Megahit als tipschijf gebruikt.
Hitlijsten (singles).
De TROS nam per september 1974 de Veronica Top 40 en Tipparade over onder de naam Nederlandse Top 40 en Tipparade, maar stopte daarmee toen Veronica die lijsten terugeiste in mei 1976. De TROS startte toen de Europarade. De Nationale Hitparade (tot 1978 nog met de Tip 30 onder zich) begon in juni 1974 bij de NOS en bleef daar tot in de 90-er jaren. Later zond - oh ironie - Veronica de opvolger Mega Top 100 uit, toen de Top 40 naar Radio 538 verhuisd was. De TROS begon in juni 1978 de TROS Top 50 die in 1985 weer verdween. De AVRO begon in 1978 "AVRO's Toppop Hitparade".
Verscheidene dj's begonnen eigen lijstjes. De Adje Bouman Top 10 was een solo-voorkeurslijstje, maar de andere waren populariteitslijstjes, waarvan bij de meeste tevoren bepaald werd uit welke platen een keuze gemaakt kon worden.
In 1985 nam de TROS de Nationale Hitparade over, de hitparade die de zender al sinds 1969 onder diverse namen heeft gebracht. Naderhand werd de naam nog tweemaal veranderd naar "Nationale Hitparade Top 100" (1987) en "Nationale Top 100" (1989). Van 1986 tot 1988 werd de Toppop 20 uitgezonden op radio en tv. Midden jaren 90 brachten de VARA en de TROS op vrijdagmiddag de "Interactieve Cyber Top 50", waarbij luisteraars via postkaarten, per telefoon en later ook via internet op hun favoriete plaat konden stemmen.
Bij de horizontalisering van de zender verdween per 11 december 1993 de Nederlandse Top 40 om meer eenheid in de zender te krijgen. De Nationale Top 100 werd op 6 maart 1993 hernoemd van Top 50 naar Mega Top 50. In 1997 werd de lijst uitgebreid en heette toen de Mega Top 100. Vanaf januari 2003 werden alleen nog de bovenste 50 van de lijst uitgezonden.
Vanaf 1 mei 2004 werd op verzoek van de zender een nieuwe hitlijst samengesteld op basis van airplay op 3FM, TMF en MTV en verkoop onder de naam Mega Top 50. De bestaande "Mega Top 100" moest genoegen nemen met de naam "B2B Top 100" ofwel "Single Top 100".
Tegenwoordig bestaan (afgezien van enkele themalijsten) alleen nog de Mega Top 50 (elke zaterdagmiddag) en de Freak 11.
Begin 2010 (van zaterdag 23 tot vrijdag 29 januari) is de "Zeroes Top 1000" samengesteld door de luisteraars van 3FM. De lijst wordt uitgezonden tussen 9.00 uur 's ochtends en 22.00 uur 's avonds. Alle reguliere programma's staan tussen deze tijd in het teken van het uitzenden van deze lijst.
De lijst wordt geleid door Coldplay met 22 notaties (waaronder de nummer 1 en nummer 2). De nummer 1 van de Zeroes is het nummer Viva la vida, gevolgd door Clocks. De hoogst genoteerde nationale artiest is de band Krezip genoteerd op nummer 3 met het nummer I Would Stay. Ook de anthem van 3FM Serious Request 2009 "It gets better" van Ryan Shaw heeft met nummer 235 tevens een hoge notatie, aangezien dit nummer pas in de laatste weken van 2009 is uitgebracht.
Sindsdien wordt jaarlijks de "Zeroes Request Top 100" samengesteld en uitgezonden. Hieronder in de tabel staat weergeven welke hits op nummer 1 stonden in het betreffende jaar.
Ook wordt elk jaar de gestemd voor de "3VOOR12 Song van het Jaar"
Studio's.
Bij de start van Hilversum 3 was de presentatie en techniek nog gescheiden. De presentator/dj zat in een spreekcel, en de platen en jingles werden ingestart door een technicus. Op 9 september 1971 werd in de RAI in Amsterdam bij de opening van de Firato de allereerste "self supporting" discjockey-tafel van Hilversum 3 in gebruik genomen. De uitzendingen van Hilversum 3 zijn dan nog in mono. Herman Stok is de eerste die een uitzending verzorgt met de nieuwe mono-tafel. Op 3 september 1975 wordt in het Muziekpaviljoen tijdens het "prime time"-programma "Joost Mag Niet Eten" officieel de Hilversum 3 stereo-tafel in gebruik genomen. Vanaf dat moment zendt Hilversum 3 in stereo uit.
In augustus 1976 stunt Felix Meurders in een nachtprogramma door met hulp van radiotechnici de uitzendingen via de middengolf en FM te ontkoppelen: op de middengolf draaide "Let's work together" van Canned Heat, op de FM-frequenties de coverversie "Let's stick together" van Bryan Ferry. Pas in 1978 besluit het Commissariaat voor de Media dat de NOS niet meer alle uitzendingen op middengolf èn FM hoeft te doen.
Op woensdag 14 oktober 1987 werd tijdens het programma de Avondspits het "Radio 3 Centrum" door Frits Spits officieel geopend op het Media Park in Hilversum. In augustus 1999 verhuisde Radio 3 naar een nieuwe studio, die werd gebouwd op dezelfde plek waar vanaf september 1975 de eerste stereostudio was gevestigd die tot 1987 in gebruik was. Deze studio was een tussenfase waarin gebruik werd gemaakt van deels analoge apparatuur zoals bandrecorders en draaitafels en deels digitaal. Zo ging 3FM definitief over op het automatiseringssysteem Dalet. Ook werd in deze studio aandacht gegeven aan live optredens van bands. Vanwege ruimtegebrek moesten deze plaats vinden in dezelfde ruimte als waar de dj presenteert.
Vanwege de wens van de Publieke Omroep om de studio's in eigen beheer te hebben, en uit kostenbesparing werd besloten om te verhuizen naar de overkant van het Mediapark. 3FM zond vanaf 19 januari 2004 uit vanaf de derde etage van de Peperbus op het Mediapark. Deze nieuwe studio bevatte betere faciliteiten voor de dj's en er was meer ruimte voor live-acts (De "3FM-Gang"). Het wekelijkse programma That's Live werd, ondanks de ruimte, gemaakt in de BNN-bar. Vanaf 29 december 2010 om 06.00 zond 3FM uit vanuit de eerste etage van de Peperbus. Barend van Deelen stopte de uitzending op de derde etage waarna Michiel Veenstra het stokje overnam op de eerste etage. Domien Verschuuren had een dag van tevoren tussen 09.00 en 12.00 uur al een uitzending gemaakt vanaf de eerste etage om de studio te testen. De nieuwe studio van 3FM heeft modernere apparatuur en een afgesloten ruimte waar artiesten kunnen optreden.
Na de verhuizing diende de derde etage eerst als back-up voor alle publieke radiozenders, om op 13 december 2011 door Radio 6 in gebruik genomen te worden.
3FM Serious Request.
3FM Serious Request is een liefdadigheidsactie waarbij geld wordt ingezameld voor projecten van het Rode Kruis. Drie deejays bewonen zes dagen (in 2004 vijf dagen) lang een Glazen Huis op een plein ergens in Nederland. Gedurende de actie eten de DJ's in het huis niets. Tegelijkertijd draaien ze, in ruil voor een donatie, verzoeknummers voor luisteraars. Verder worden bekende Nederlanders ingezet en worden er objecten geveild. De actie wordt sinds 2004 gehouden, in de week voor Kerstmis. Tot en met 2006 bevond het huis zich op de Neude in Utrecht. Daarna bevond het glazen huis zich achtereenvolgens op het Plein in Den Haag (2007), de Grote Markt in Breda (2008), de Grote Markt in Groningen (2009), de Markt in Eindhoven (2010), de Beestenmarkt in Leiden (2011) en op de Oude Markt in Enschede (2012). In 2013 stond het glazen huis op het Wilhelminaplein (Zaailand) in Leeuwarden.. In 2014 stond het glazen huis in Haarlem. Op 27 mei 2015 werd bekendgemaakt dat het Glazen Huis in 2016 in Breda zal staan. Het Glazen Huis stond in 2008 ook al in Breda. Voor 2017 is Apeldoorn aan de beurt.
3FM Awards.
3FM reikt sinds 2005 elk jaar in april de 3FM Awards van de Nederlandse pop uit. Deze zijn voor Nederlandse artiesten. Wie de prijzen krijgen, wordt bepaald door de luisteraars. Een uitzondering hierop vormt de Schaal van Rigter. Deze prijs – vernoemd naar de in 2004 overleden presentator Wim Rigter – wordt uitgereikt aan de artiest wiens single het voorafgaande jaar het meest op de zender te horen is geweest.
