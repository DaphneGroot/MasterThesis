	Officier wil psychiatrische behandeling ex-student Van E. Celstraf geëist tegen sekstoerist
	Van onze verslaggeefster
DEN HAAG
Tegen de 25-jarige man die wordt beschuldigd van ontucht op de Filipijnen met minderjarige meisjes, is dinsdag voor de Haagse rechtbank twintig maanden cel geëist, waarvan tien voorwaardelijk. De officier van justitie wil ook dat ex-student Lennart van E. een verplichte psychiatrische behandeling ondergaat.
De officier houdt slechts zijdelings rekening met de verminderde toerekeningsvatbaarheid van de verdachte. Volgens de opstellers van een psychologisch rapport van het Leger des Heils is Van E. een zeer onzekere, zwaar gestoorde persoonlijkheid. Hij zou voor detentie 'minder geschikt zijn'.
Mr. J. Knap, raadsheer van Van E., vindt dat met de negatieve publiciteit rond zijn cliënt het afgelopen jaar diens 'strafwaardigheid' al was weggesmolten. Knap vindt dat het OM Van E. gebruikt als 'proefkonijn' in een 'strafrechtelijk experiment' tegen wereldwijd seksueel kindermisbruik.
De verdachte zelf, die met zijn breedsprakige betogen in hulpverlenersjargon onbedoeld zijn psychische stoornissen onderstreepte, erkende volledig de fout te zijn ingegaan. 'Volwassenen moeten met hun poten van kinderen afblijven, weet ik nu. Ik wil de meisjes graag schadevergoeding betalen, al moet ik krantenwijken lopen of me doodwerken.'
Van E., volgens de rapporten een 'naiëve pedofiel', werd een jaar geleden op de Filipijnen aangehouden. Hij en zijn Duitse reisgenoot Thomas B. werden beschuldigd van ontucht met twee minderjarige prostituées: een meisje van acht jaar en een meisje van twaalf jaar.
Nadat zij op borgtocht waren vrijgelaten, wist het tweetal de Filipijnen te ontvluchten. Aanvankelijk gebeurde er niets, totdat organisaties als Terre des Hommes en Defence for Children bij minister Sorgdrager van Justitie aandrongen op strafvervolging van Van E.
Op de Filipijnen zou Van E. ter dood veroordeeld kunnen worden. In maart verzocht minister Sorgdrager om het dossier van de Nederlandse student; in juni werd het vanuit Manilla overgedragen met het verzoek in Nederland de strafvervolging ter hand te nemen.
Om de vervolging te laten sporen, is samenwerking tussen politie en justitie van de betrokken landen vereist. In de zaak Van E. is dat gebeurd doordat de destijds twaalfjarige Marlin een klacht tegen hem heeft ingediend. Ook is een Nederlandse rechter-commissaris afgereisd om ter plekke nader onderzoek te doen en de meisjes te horen.
Officier van justitie Den Os stelde dinsdag dat met deze procedure het openbaar ministerie kon overgaan tot vervolging. Raadsheer Knap stelde dat eerst een 'netwerk van verdragen' nodig is.

