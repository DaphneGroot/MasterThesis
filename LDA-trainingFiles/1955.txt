	Computerfabrikant wil winkelketen liefst handhaven Commodore hoopt nog steeds op geldschieters
	Van onze verslaggever
AMSTERDAM
Computerfabrikant Commodore heeft maandag bescherming gekregen tegen zijn crediteuren, nadat onder personeelsleden, klanten en leveranciers twijfel was gerezen over de financile kracht van het bedrijf. Sommige leveranciers stonden al klaar om hun spullen te komen ophalen.
De surseance van betaling is volgens directeur G. Lindhout verleend net voordat een overeenkomst met geldschieters kon worden bereikt. 'Ik denk nog steeds dat de gesprekken binnen een paar dagen kunnen worden afgerond,' zei hij maandag. Commodore bestaat uit een assemblagefabriek in Nieuw-Vennep en 35 winkels.
De surseance was nodig, omdat het Algemeen Dagblad zaterdag een artikel publiceerde dat onderhandelingen met geldschieters waren gestrand. 'Dat heeft onrust veroorzaakt. Zonder die publicatie hadden we geen surseance hoeven aanvragen', zegt Lindhout.
De identiteit van de geldschieters is niet bekend, maar het gaat om banken en risicokapitaalbedrijven, zegt de directeur. Na de berichtgeving over de surseance hebben zich volgens Lindhorst nog enkele bedrijven gemeld die geld willen stoppen in Commodore. 'Dat is een geluk bij een ongeluk,' verzucht Lindhout.
Commodore heeft 27 miljoen gulden nodig om het eigen vermogen uit te breiden. Daarnaast is werkkapitaal nodig. Het bedrijf is in de problemen gekomen door de tegenvallende verkopen van desktop computers. Commodore, dat in juli 1996 werd opgericht uit de Nederlandse restanten van het failliete Escom, had gehoopt op een minder negatief eerste kwartaal.
De prijzen van zijn pc's waren te hoog als gevolg van de in waarde gestegen dollar, en dat is funest in de consumentenmarkt waar verkopen sterk worden gestimuleerd als prijzen onder de 2000 of 3000 gulden zakken. Voor het tweede halfjaar verwacht Commodore groei ten opzichte van een jaar geleden.
De zwakke financile positie kwam vorige maand aan het licht toen de overname van Commodore door Tulip werd afgeblazen. 'Ik begreep toen al dat de financile basis van Commodore behoorlijk smal was', zegt vakbondsbestuurder G. van Hees van de FNV Dienstenbond. Tulip wilde geen commentaar geven.
Het voortbestaan van de winkelketen onder het bewind van Commodore is nog niet helemaal zeker. 'Bij voorkeur gaan we door inclusief de winkels', zegt Lindhout voorzichtig. De 35 winkels zijn voor Commodore een belangrijke voorpost van de computerassemblage. De directeur omschrjft ze zelf als 'redelijk cruciaal' voor zijn bedrijf. 'Alleen in de winkels kunnen we direct horen en voelen wat de consument wil', zegt hij. Tegelijkertijd is het uitbaten van een winkelketen echter een kapitaalintensieve bezigheid, en heel wat anders dan het in elkaar schroeven van pc's.
Lindhout verwacht dat de bewindvoerder zich niet al te zeer zal bemoeien met zijn strategische onderhandelingen. 'En als wij denken dat we weten waar de toekomst ligt voor het bedrijf, en de bewindvoerder heeft een andere mening, dan is er altijd nog de rechter.'

Foto
	Een Commodore-vestiging aan de Amsterdamse Ceintuurbaan. BERT VERHOEFF - DE VOLKSKRANT

