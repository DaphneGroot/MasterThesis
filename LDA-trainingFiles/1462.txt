	Zweden voldoet volgens OESO aan normen EMU
	ANP
PARIJS
Zweden heeft sinds 1994 aanzienlijke vorderingen geboekt bij het saneren van zijn economie. Het land verkeert daardoor in een goede positie om profijt te trekken van het aantrekken van de wereldhandel. Ook zal Zweden kunnen voldoen aan de voorwaarden voor toetreding tot de in 1999 te vormen Economische en Monetaire Unie (EMU).
Dat zegt de Organisatie voor Economische Samenwerking en Ontwikkeling (OESO) in een woensdag gepubliceerd rapport over de Zweedse economie. Deze club van 29 industrielanden signaleert dat in Zweden een 'opmerkelijke verbetering' is opgetreden wat betreft de overheidsfinanciën en de geloofwaardigheid van het monetaire beleid. Het begrotingstekort daalde de afgelopen jaren flink. Ook de financiële positie van het bedrijfsleven verbeterde aanzienlijk.
De OESO verwacht dat de groei van de Zweedse economie zal toenemen van 1,7 procent in 1996 tot ruim 2 procent dit jaar en in 1998. De inflatie zal ook iets oplopen, maar blijft de komende twee jaar beperkt tot omstreeks 2,5 procent.
Wat betreft het begrotingstekort en de inflatie zal Zweden volgens de OESO kunnen voldoen aan de voorwaarden voor toetreding tot de EMU. Maar of het land ook daadwerkelijk meedoet aan de gemeenschappelijke Europese munteenheid, de euro, is nog zeer de vraag. De regering vormt zich in de loop van dit jaar een oordeel, waarna het parlement in het najaar moet beslissen.
Ondanks de gunstige economische ontwikkeling kampt Zweden net als de meeste andere Europese landen nog steeds met een grote werkloosheid. Het percentage werklozen onder de beroepsbevolking zal wel omlaag gaan van 7,9 in 1996 tot 7,4 dit jaar en 7,2 in 1998. Maar als de mensen worden meegeteld die vallen onder banenprogramma's, komt het percentage voor 1998 op 12,5.
De oorzaak van de hoge werkloosheid ligt volgens de OESO voor een deel in de onverantwoord hoge loonstijgingen. Om verslechtering van de situatie op de arbeidsmarkt en de economie in het algemeen te voorkomen, zal loonmatiging moeten plaatsvinden, aldus de organisatie.

