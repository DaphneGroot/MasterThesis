	Kinderrechter dringt aan op meer controle en regels van ouders en scholen 'Toezicht voorkomt ontsporing jongeren'
	Van onze verslaggeefster
Mirjam Schttelndreier

ZEIST
Scholen hebben wat het spijbelen betreft vaak 'boter op hun hoofd', en veel ouders niet minder. 'Op papier is er wel een fraai spijbelbeleid, maar in de praktijk weten scholen helemaal niet dat een kind een week op straat zwerft. En dat geldt net zo goed voor ouders. Terwijl toezicht op kinderen van het grootste belang is, in ieder milieu', aldus mr. A. Quik-Schuijt, al 22 jaar werkzaam als kinderrechter in Utrecht.
Toezicht op kinderen is belangrijk omdat het ontsporen van jongeren vaak begint met spijbelen, waarop niet zelden definitieve schooluitval volgt. Een aantal jongeren belandt vervolgens in circuits waar de stap naar crimineel gedrag niet meer zo groot is.
De jeugdcriminaliteit neemt weliswaar in omvang niet veel toe, maar het staat wel vast dat de delicten steeds gewelddadiger worden. Die boodschap werd begin dit jaar ook weer uitgedragen door het Openbaar Ministerie, dat de afgelopen vijf jaar 85 procent meer geweldsdelicten telde.
Quik-Schuijt herkent dat beeld uit de praktijk. 'Werden jongeren vroeger betrapt bij een inbraak, dan renden ze weg. Tegenwoordig hebben ze een mes bij zich en gebruiken dat op zo'n moment ook.'
Hard aanpakken dus, die klanten. Dat is niet alleen de reactie in de publieke opinie, maar ook een benadering die terug te vinden is in het hernieuwde jeugdstrafrecht. Jongeren die zich inlaten met volwassen misdaad, mogen volwassen worden gestraft. Quik-Schuijt is niet zo blij met deze veranderde, minder pedagogische visie.
'Aan die wetswijziging ligt de toegenomen mondigheid van jongeren ten grondslag. Maar ik geloof helemaal niet in die grotere mondigheid, al hebben veel jongeren een grote mond en tonen ze veel bravoure. Ik zie minderjarigen die niet weten hoe ze zich moeten handhaven, ik zie vooral angstige kinderen voor m'n neus staan.'
De Utrechtse kinderrechter meent dat die angst is geworteld in falend toezicht en gebrek aan regels in het moderne opvoedingspatroon. 'Alles kan en alles mag. Je ziet dat kinderen al op veel jongere leeftijd worden behandeld als individu, dat eigen keuzes moet maken en eigen verantwoordelijkheid moet dragen.'
Te vroeg, vindt zij. 'Die houding tegenover kinderen vloeit tevens voort uit de individualisering van de ouders, die beiden carrire willen maken en buitenshuis actief zijn; die zich ook willen ontplooien in hun relaties, dus weer scheiden, nieuwe relaties aangaan. Alles moet kunnen.'
Als door al deze maatschappelijke factoren het toezicht en de controle op het kind gaan ontbreken, zo betoogde Quik-Schuijt onlangs op de Nationale Onderwijs Tentoonstelling in Utrecht, krijgt het kind het gevoel op zichzelf aangewezen te zijn, een gevoel van onveiligheid en angst.
'Een kind, ook in het voortgezet onderwijs, is zich die angst waarschijnlijk niet bewust en kan zeker niet benoemen waar die vandaan komt. En vanwege zijn onbegrensde loyaliteit jegens zijn ouders zal het die angst buiten het gezin plaatsen. De buitenwereld is bedreigend en dus is een mes op zak nooit weg. Als de angst maar groot genoeg is, hoeft er maar iets te gebeuren of je voelt je bedreigd.'
Kant en klare oplossingen om de onderlinge betrokkenheid in en rond het gezin weer te versterken heeft ook Quik-Schuijt niet. 'Bij allochtone ouders zie je dat een bepaald opvoedkundig instrumentarium tekortschiet, maar wij kunnen nog geen alternatieven aanbieden.'
Ze maakt zich wel boos als bijvoorbeeld de Tweede Kamer 'zonder slag of stoot' een wetswijziging aanneemt die het kinderen van dertien jaar mogelijk maakt om betaalde bijbaantjes aan te nemen. 'Dat bevordert een consumptief leefpatroon, want kinderen raken gewend aan bergen geld.' Boos is ze ook op een overheid die alleenstaande bijstandsmoeders dwingt te gaan werken zodra hun jongste kind vijf jaar is. 'De overheid zendt tegenstrijdige signalen uit, want die moeders kunnen geen toezicht op hun kinderen kopen.'
Buitenschoolse opvang en kinderdagverblijven, waarvan vooral de meer welgestelden profiteren, vindt ze prima. 'Maar er moet wel een grens aan worden gesteld. Wat dat betreft geloof ik in een kortere werkweek van 25 uur, waarin man en vrouw tijd genoeg overhouden om samen de zorg te delen.'

Foto
	Mr. Quik-Schuijt: 'Bijstandsmoeders die moeten werken, kunnen geen toezicht op hun kinderen kopen.' FOTO MARCEL MOLLE - DE VOLKSKRANT

