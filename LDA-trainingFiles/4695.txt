	De keerzijde van het celibaat KENNIS VAN HET MILIEU INSPIREERDE ALPHONSE BOUDARD TOT ROMAN OVER BIJZONDER BORDEEL
	ALPHONSE BOUDARD praat zoals hij schrijft. La taule, zegt hij - de lik -, als hij het heeft over de jaren die hij doorbracht in de gevangenis. Tot sana kort hij het penitentiaire sanatorium af, waar 'ze d'r een long hebben uitgehaald' die was aangetast door tbc.
Boudard (1925) schrijft spreektaal, doordrenkt met een soms wat ouderwets argot en een niet altijd even gebruikelijke zinsbouw. Het heeft hem de reputatie bezorgd lastig vertaalbaar te zijn. Hij heeft meer dan twintig titels - romans, scenario's, theaterstukken - op zijn naam staan, maar De Madam van Saint-Sulpice is zijn eerste boek dat in het Nederlands werd vertaald.
'Vertalers zijn toch vaak op een klassieke manier geschoold', zegt hij, terwijl hij zijn schouders ophaalt en de indruk wekt dat vertalen niet zo serieus te nemen. Er is wel wat van hem vertaald, ja. In het Duits. En van L'ge d'or des maisons closes ('De gouden tijd van de bordelen') bestaat een Japanse versie. 'Waarschijnlijk waren ze in het onderwerp genteresseerd', reageert hij.
In Frankrijk kenden de 'gesloten huizen' gouden tijden tot 1946, toen het parlementslid Marthe Richard er een wet doorkreeg, die leidde tot de algemene bordeelsluiting. Aan het eind van die ge d'or speelt De Madam van Saint-Sulpice zich af, het verhaal van een bijzondere bordeelhoudster die een bijzonder bordeel exploiteerde, een hoerenkast gespecialiseerd in het animeren van geestelijken, een huis waar lust, zondebesef, straf en absolutie onontwarbaar met elkaar verweven waren.
Op verzoek van de Parijse uitgever Robert Laffont maakte Boudard in 1986 een studie van de bordeelsluiting, La Fermeture. 'Laffont wist dat ik door mijn verschillende contacten enige kennis van de kwestie bezat', zegt Boudard. Kennis, die hij had opgedaan bij criminele vriendjes, n door zijn mooie, geparfumeerde moeder, die steevast verscheen aan de arm van weer een andere oom. Hij beschrijft haar in zijn autobiografische boek Mourir d'enfance, waarvoor hij in 1995 de Grand Prix de l'Acadmie Franaise kreeg. 'Mijn moeder werkte in dat milieu.' Hij weet niet wie zijn vader is. Het maakt hem ook niet meer uit, zegt hij.
Boudard is een verhalenverteller met een povere scholing. Hij leerde zichzelf de techniek van het schrijven en debuteerde toen hij 35 was. 'Ik kon goed vertellen en ik had voorbeelden. Andere lui die in de lik zaten en die boeken hadden geschreven, detectives vaak.'
Hij heeft veel gelezen in de gevangenis, waar hij in totaal zes jaar zat. Hij geeft laconieke standaardantwoorden op de vraag hoe hij in de cel belandde. 'Na de oorlog en het verzet, begon ik met strafbare activiteiten', zegt hij. Of: 'Voor ik debuteerde had ik diverse bezigheden die me in de nor brachten.' Bezigheden als het vervalsen van geld - hij had in de oorlog in een drukkerij gewerkt, was vooral daardoor bij het verzet gekomen - en 'toestanden met mensen die kluizen kraakten'.
Zijn boeken herinneren aan de schelmenromans uit de zeventiende, achttiende eeuw, met een ik die zijn avonturen opdist en zich soms rechtstreeks tot de lezer wendt. Waar gebeurd, al die verhalen, ook het verhaal van Blandine, de hoerenmadam van Saint-Sulpice, dat hem in handen werd gespeeld door een voormalige commissaris van de zedenpolitie, die hij ontmoette in de tijd dat hij La Fermeture schreef.
Hij kreeg zes hardgekafte schriften, luxecahiers waarin Blandine over haar leven schrijft. 'Ik heb besloten alles te zeggen. Alles. Niets te verbergen zoals op de dag des oordeels wanneer ik voor de Heer zal verschijnen. . .'
'Het boek is in grote lijnen waarheidsgetrouw', zegt Boudard, 'alleen de details zijn van mij. Ik wist natuurlijk waar het over gaat, ik heb voor La Fermeture zoveel documenten doorgenomen, met zoveel mensen gepraat.' Vaak scrabeus zijn ze, die details, maar nooit ranzig. Boudard beschrijft, hij veroordeelt niet, hij geeft een staalkaart van seksuele aberraties, maar altijd op een wat achteloze, laconieke manier.
Het was niet mogelijk de schriften integraal te publiceren, daarvoor was Blandine's stijl te houterig, te bombastisch. Boudard vertelt haar verhaal, vult in wat zij onhandig of niet formuleert. Hij maakt er zijn eigen tekst van, want ook al is alles w  r, hij vergeet niet te melden dat Blandine zich vergist, wanneer ze denkt alles te vertellen. 'Ze weet niet dat de pen wellicht het meest geperfectioneerde instrument van de leugen is', schrijft hij in een terzijde dat ook een beginselverklaring is.
Waarom zet een hoerenmadam haar herinneringen op papier?
'Ja, waarom? Waarom schrijven mensen? Om een spoor achter te laten van hun bestaan.'
Met die woorden doelt hij op haar, maar ook op zichzelf, Alphonse, die in het verhaal over Blandine voorkomt. Met hem begint het boek, in 1946 vlak voor de bordeelsluiting, wanneer hij op bezoek gaat bij een Blandine aan het eind van haar carrire, in een tent waar een meisje oneindig veel meer kost dan Alphonse in een maand als loopjongen verdient.
De oudere Blandine ziet er streng en gereserveerd uit, keurig en formeel als de taal die ze in haar schriften hanteert. 'Er waren natuurlijk heel veel meisjes die hoer werden, er waren andere meisjes die opklommen tot bordeelhoudster. Wat Blandine, Marie-Gertrude heette ze toen nog, interessant maakt, is haar afkomst. Ze kwam uit een bemiddeld, aristocratisch milieu. Ze kreeg een streng-katholieke opvoeding in een klooster voor gegoede meisjes, het Couvent des oiseaux. Het was een mooi meisje met een eigen wil. Ze gooide haar kont tegen de krib toen haar ouders haar wilden laten trouwen met iemand die ze niet mocht. Dat gebeurde toen nog, gearrangeerde huwelijken.'
Marie-Gertrude wordt als surveillante naar een nonnenschool gestuurd en raakt daar zwanger van een jonge monnik, die nog voor de geboorte van het kind het leven laat in de Eerste Wereldoorlog. De baby, een jongetje, gaat naar boeren op het platteland - net zoals Boudard zelf in zijn vroegste jeugd in de kost werd gedaan - en de verstoten Marie-Gertrude komt terecht in een naaiatelier voor liturgische gewaden in Parijs, waarna ze al snel leert zich voor seks te laten betalen.
Door een pooier die haar religieuze achtergrond kent, belandt ze in een bordeel naast de kerk Saint-Sulpice, een bordeel dat zich richt op geestelijken en in de volksmond de Abdij wordt genoemd. Marie-Gertrude zal voortaan Blandine heten, naar een christelijke martelares die zich in 177 door de leeuwen liet verscheuren.
Nooit is de religie ver weg. Blandine kan de meest zondige dingen bedenken, deelnemen aan de ergste uitspattingen, ze blijft bidden, biechten en penitentie doen, zoals ook de pastoors, de bisschoppen en de kardinalen na de zonde vergeving vragen en boeten. De zoon, de kleine Matthieu, verboden vrucht van een priester, wordt door zijn moeder naar de paters gestuurd. Daar wordt hij zich bewust van de roeping die hem tenslotte in het Vaticaan zal brengen.
Het systeem was niet vrij van hypocrisie, maar het bewees zijn nut, meent Boudard. 'Het was een plaats om te zondigen. De kerk gebruikte bordelen om de lusten te bevredigen. Het was de keerzijde van het celibaat. Als priesters getrouwd zijn en kinderen hebben, hebben ze minder tijd voor hun parochie. Maar het celibaat kan zonder uitlaatklep niet bestaan.'
Een katholieke oplossing, beaamt hij. 'In protestante landen ging het er anders aan toe. Dit systeem bestond vooral in Spanje, Itali en Frankrijk.'
In De Madam van Saint-Sulpice wordt voortdurend duidelijk hoe goed de kerk wist wat er in de bordelen gebeurde, wie er kwamen, hoe vaak, wanneer. De zedenpolitie was al even goed op de hoogte. 'Bordelen waren een instrument om geslachtsziekten te voorkomen. Vooral syfilis richtte verwoestingen aan. In bordelen kon je zondigen met meisjes, die er voor waren om met ze te zondigen, meisjes die werden gecontroleerd op ziekten.
'Blandine begreep heel goed dat ze zonder de kerk niemand was. De kerk, de religie, dat was haar specialiteit, en in die specialiteit was ze van uitzonderlijke klasse.'
Hanneke de Klerck
Alphonse Boudard: De Madam van Saint-Sulpice.
Vertaald uit het Frans door Truus Boot en Jos Rijnaarts.
Podium; 311 pagina's;  39,90.
ISBN 90 5759 011 5.
Alphonse Boudard: Madame. . . de Saint-Sulpice.
Editions du Rocher; 307 pagina's; FF 128,-.
ISBN 22 680 2327 3.
Het boek werd op 11 oktober 1996 in Cicero besproken door Henk Prpper.

Foto
	Alphonse Boudard FOTO XANDER REMKES

