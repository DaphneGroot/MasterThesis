Deutsche Bahn.
"Deutsche Bahn Aktiengesellschaft", afgekort DB of DB AG, is een spoorwegmaatschappij in Duitsland, ontstaan in 1994 uit een fusie van de West-Duitse "Deutsche Bundesbahn" (DB) en de Oost-Duitse "Deutsche Reichsbahn". DB AG gebruikt tegenover klanten tegenwoordig simpelweg de naam "Die Bahn".
Historie.
De nationale spoorwegmaatschappij van het Duitse Rijk was van 1920 tot 1945 de Deutsche Reichsbahn. Na de nederlaag van Duitsland in de Tweede Wereldoorlog werd Nazi-Duitsland opgedeeld en met Duitsland ook de Reichsbahn. Het spoorwegnet ten oosten van de Oder-Neissegrens ging naar de Poolse PKP en de Russische spoorwegen. Ook de Oostenrijkse spoorwegen werden weer afgesplitst. In de geallieerde bezettingszones in Duitsland werd de spoorwegen per bezettingszone apart beheerd. De Reichsbahnonderdelen in de westelijke bezettingszones gingen in 1947 samenwerken onder de naam "Deutsche Reichsbahn im Vereinigten Wirtschaftsgebiet". Na de oprichting van de Bondsrepubliek Duitsland kreeg de Deutsche Reichsbahn im Vereinigten Wirtschaftsgebiet op 7 september 1949 de naam "Deutsche Bundesbahn". In de DDR en in Berlijn bleef de naam "Deutsche Reichsbahn" tot 1990 in gebruik. Zowel de Bundesbahn als de Reichsbahn draaiden zware verliezen. In 1985 had de Bundesbahn 322.383 werknemers, terwijl de Reichsbahn in 1990 224.000 werknemers had. In 2013 was het aantal werknemers teruggelopen naar 300.000.
Bij de fusie in 1994 werd het bedrijf aanvankelijk bestuurd vanuit Frankfurt am Main, waar sinds 1953 het hoofdkantoor van de Deutsche Bundesbahn gevestigd was. In het jaar 2000 verhuisde het hoofdkantoor naar de Potsdamer Platz in Berlijn.
In 2010 nam DB het Britse bus- en spoorbedrijf Arriva over. Arriva telde toen zo’n 44.000 medewerkers en was actief in 12 landen. Met de overname wil DB haar positie in andere Europese landen versterken. DB zal de Arriva merknaam gebruiken voor alle diensten buiten Duitsland.
In 2015 meldde DB minderheidsbelangen in de vrachtvervoerder DB Schenker Rail en in Arriva te willen verkopen. Met de verkoopopbrengst kan DB de eigen financiële positie versterken die onder druk staat door de toegenomen concurrentie in Duitsland. In 2014 kwam zo’n 60% van de totale concernwinst uit de thuismarkt. Verder kan een extra aandeelhouder in beide bedrijven de groei faciliteren.
Deutsche Bahn ziet in november 2016 definitief af van plannen om de Britse vervoersdochter Arriva en de logistieke tak DB Schenker naar de beurs te brengen.
DB Fernverkehr.
Tot het DB Fernverkehr behoorde tot juni 2006 de InterRegio of IR: een langeafstandstrein met meerdere stops onderweg. Deze behaalde ongeveer dezelfde snelheden als de IC. Deze treincategorie heeft het veld moeten ruimen om bezuinigingsredenen enerzijds en aan de andere kant door herstructureringsbeleid. Veel verbindingen werden opgeheven, een groot aantal werd "opgewaardeerd" tot IC en op een zeer klein aantal lijnen werd onder de naam InterRegioExpress verder gereden door DB Regio.
DB Regio.
De regionale treinen, het zogenaamde "Nahverkehr", worden geëxploiteerd door DB Regio, een dochtermaatschappij in opdracht van de deelstaat of "Verkehrsverbund". DB Regio ontvangt subsidies voor het uitvoeren van deze treindiensten. De meeste treinen van DB Regio zijn in het "Verkehrsrot" gekleurd, dat wil zeggen rode treinen met wit en grijstinten.
Regionale lijnen worden veelal openbaar aanbesteed, waarbij veel spoorlijnen zijn gegund aan particuliere bedrijven, waaronder Veolia Transport (voorheen: Connex) en de Prignitzer Eisenbahn. Veolia Transport exploiteert daarnaast voor eigen rekening een aantal langeafstandstreinen onder de naam InterConnex.
Tariefsysteem.
Een maand onbeperkt reizen kan in de zomer van 2014 met de "Deutschland-Pass," voor € 309. Verder is het mogelijk om drie, vier, zes of acht dagen binnen één maand te onbeperkt reizen met "InterRail".
Het "Quer-durchs-Land-Ticket" biedt de mogelijkheid om op werkdagen "vanaf 9.00 uur (op feestdagen vanaf 0.00 uur) tot de volgende dag 3.00 uur" goedkoop te reizen; voor € 44 kan men anno 2014 op maandag, dinsdag, woensdag, donderdag of vrijdag in heel Duitsland reizen in vrijwel alle regionale treinen, en op vele plaatsen ook in het stads- en streekvervoer. Ook kan men naar sommige buitenlandse plaatsen reizen, zoals Salzburg en Bazel. Tickets voor meer personen zijn per persoon € 8,- duurder. Met het maximum van vijf personen wordt de prijs dan € 76,-.
De regeling rond het "Schönes-Wochenende-Ticket" (SW-Ticket) is vergelijkbaar met het "Quer-durchs-Land-Ticket", maar geldt voor de zaterdag of zondag, met lagere prijzen en ruimere reistijden. Een eenpersoons ticket kost € 44,-, wanneer men samen reist komt er € 4,- per reiziger bij. Met het maximum van vijf mensen wordt de prijs € 60,-. Reizen kan vanaf middernacht. De tickets gelden in heel Duitsland in vrijwel alle regionale treinen en op vele plaatsen ook in het stads- en streekvervoer. Ook kan men naar aangrenzende buitenlandse plaatsen reizen, zoals het Salzburg en station Bazel. In Szczecin is het SW-Ticket zelfs geldig in al het stadsverkeer.
Op werkdagen en in het weekend kan men met het Länder-Ticket in de 2e klas tegen sterk gereduceerd tarief reizen. Het ticket is deelstaat-gebonden en de voorwaarden en prijzen verschillen per regio. De tickets gelden doordeweeks vanaf 9.00 en de gehele zaterdag en zondag. Steeds geldt een maximum van vijf personen, maar veelal mogen kinderen tot vijf jaar en eigen kinderen en kleinkinderen tot veertien jaar gratis mee. De kinderregeling geldt echter niet in Noordrijn-Westfalen.
In juli 2015 werd Niedersachsen-Ticket uitgebreid met Niedersachsen-Ticket plus Groningen. Hierdoor kan tegen een toeslag van en naar Groningen worden gereisd. Deze kaart is in Nederland niet in de automaat te koop.
Deutsche Bahn brengt sinds 4 november 2014 voor regionale en internationale tickets en voor reserveringen de transactiekosten voor gebruik van creditcard en PayPal in rekening. Dit bedrag loopt op tot 3,00 euro.
DB Netze.
DB Netze is de beheerder van de spoorinfrastructuur van DB in Duitsland. Dit in tegenstelling tot de Nederlandse situatie, waar ProRail losgekoppeld is van de NS. Bij lijnen die niet door de DB worden geëxploiteerd, zoals sommige regionale spoorlijnen, is de infrastructuur in handen van een andere maatschappij.
DB Systemtechnik.
DB Systemtechnik is bevoegd als dienstverlener op het gebied van spoorwegtechnieken en is in de gehele wereld actief.
Internet.
In sommige knooppuntstations (vijftien stuks per eind 2014) is er in de DB-lounges voor 1e klas-passagiers en passagiers met een bahn.comfort-kaart internettoegang via wifi, beheerd door T-Mobile. In de DB-lounges in Berlijn, Hamburg, Keulen en München is een aparte 1e klas zone ingericht. Deze DB-lounges zijn van "ongeveer" 7.00 uur tot "ongeveer" 21.00 uur geopend.
DB Navigator.
Met de smartphone app DB Navigator is het mogelijk om een reis te plannen en een ticket te kopen. Dit kan alleen als er een abonnement van een Duits telecom bedrijf op zit en bij DB is geautoriseerd. Deze ticket hoeft niet te worden geprint maar op de smartphone te downloden.
Touch&Travel.
Touchpoint met met QR-code en NFC-chip
Er wordt in Duitsland een plaatskaartsysteem met smartphone en app onder de naam Touch&Travel geïntroduceerd. Het is in feite de Duitse tegenhanger van de Nederlandse OV-chipkaart. De prijsberekening en betaling vinden echter achteraf plaats. Een voordeel is dat na afloop van een dag wordt bepaald of de prijs van een dagkaart lager is dan het totaalbedrag van de losse reizen, en dan het laagste van de twee in rekening wordt gebracht. In 2010 introduceerde Deutsche Bahn het systeem voor langeafstandstrajecten in Duitsland. Het treinkaartje kan alleen met een Duits telefoonabonnement worden aangemaakt en met een factuur worden betaald.
Een groep geselecteerde reizigers kon tussen november 2013 en januari 2014 bij Arriva Personenvervoer Nederland gebruikmaken van smartphones als geldig vervoersbewijs.
Overig.
De DB exploiteert een groot aantal nachttreinen onder de naam "City Night Line" en autoslaaptreinen onder de naam "DB AutoZug". Ook was DB eigenaar van "CityNightLine" (zonder spatie), een in Zürich (Zwitserland) gevestigd concern dat moderne nachttreinen exploiteert. De treindiensten werden in 1 januari 2010 overgenomen door het DB-bedrijfsonderdeel "DB AutoZug" in Dortmund. CityNightLine AG werd 10 juni 2010 geliquideerd.
DBAG is 100% eigenaar van goederenvervoerder DB Schenker Rail (Railion).
Intercity-busverbindingen met Arriva.
Deutsche Bahn, het moederbedrijf van Arriva Nederland, exploiteert vanaf 2014 in samenwerking met Arriva enkele IC Bus-verbindingen. Deze rijden een aantal keren per dag tussen steden in Duitsland, Nederland, België en op proef ook Engeland. Prijzen voor de verbindingen staan vermeld op diverse websites, bijvoorbeeld via DB en/of NS International.
Düsseldorf – Eindhoven – Antwerpen en Londen
Sinds maandag 23 juni 2014 rijdt "IC Bus" tussen Düsseldorf, Eindhoven en Antwerpen. Vanaf Düsseldorf Hauptbahnhof rijdt de bus, na een stop bij Flughafen Düsseldorf naar Station Eindhoven en Station Antwerpen-Centraal. De geplande reisduur is ongeveer drie uur, de prijs per december 2014 ruim € 40,- voor een enkele reis. Met ingang van vrijdag 19 december 2014 rijdt deze IC Bus vanaf Antwerpen tweemaal per week door naar Station London Victoria en terug. De overtocht over het Kanaal gaat per veerboot vanaf Calais naar Dover. De reistijd vanaf Düsseldorf is dan 10½ uur. Het betrof in eerste instantie een pilot tot 31 januari 2015.
Sinds maandag 22 september 2014 rijdt "IC Bus" tussen Düsseldorf, Roermond en Brussel. De bus stopt bij Düsseldorf Hauptbahnhof, Station Roermond en station Brussel-Centraal.
Andere internationale busverbindingen.
Behalve naar Nederland, België en Engeland exploiteert DB ook buslijnen naar Luxemburg, Frankrijk, Zwitserland, Slovenië, Servië, Tsjechië, Polen en Denemarken. De bussen stoppen enkel bij luchthavens en grote stations.
Materieel.
BahnTower, het hoofdgebouw van de Deutsche Bahn aan de Potsdamer Platz in Berlijn
Een overzicht van tractievoertuigen is te vinden in dit overzicht.
