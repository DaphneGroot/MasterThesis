	Griekse diplomaat Pavlos Apostolides verwerpt verwijten buurland; 'De deur is niet dichtgegooid'
	Van onze correspondent
Peter de Graaf
 BRUSSEL
Griekenland is als geen andere lidstaat gebaat bij goede relaties tussen de Europese Unie en Turkije, zegt Pavlos Apostolides. 'Het is niet in ons belang om de Turken te vervreemden van Europa. Wij hebben als buurland veel meer te verliezen dan onze EU-partners', aldus de permanente vertegenwoordiger van Griekenland bij de Europese Unie.
De diplomaat ontkent dat Griekenland tijdens de Europese Top in Luxemburg zijn wil heeft doorgedreven en ongebruikelijk harde voorwaarden heeft gesteld aan de Turkse deelname aan de Europese Conferentie. 'Wij hebben de Top niet gekaapt. Natuurlijk, we hebben ons aandeel gehad in de totstandkoming van de conclusies. Maar ze zijn niet louter naar Griekse eisen gekneed. Het is een beslissing geweest van de Vijftien. Het is te gek voor woorden om te veronderstellen dat een klein land als Griekenland zijn wil kan opleggen aan de anderen.'
Apostolides (55) kiest zijn woorden zorgvuldig. Hij is een modeldiplomaat, keurig gekleed in grijs streepjespak, die zich nauwelijks onderscheidt van zijn collega's uit de noordelijke landen. Zijn rust, bedachtzaamheid en genuanceerde uitspraken steken schril af bij het temperament waarmee sommige ministers uit zijn land de Griekse belangen in Europa verdedigen.
Apostolides verzet zich tegen het beeld dat Griekenland staat te juichen bij de uitkomst van de Top, die leidde tot de breuk met Turkije. 'We hebben de deur voor Turkije niet dichtgegooid. Maar de Turken moeten begrijpen dat ze zich anders moeten gedragen, zowel intern als extern, indien ze dichter bij Europa willen komen. Intern moeten ze de mensenrechten respecteren. Extern moeten ze meewerken aan een oplossing voor Cyprus en de territoriale conflicten met Griekenland, langs vreedzame weg en niet met de dreiging van militair geweld.'
Volgens hem heeft Turkije de condities voor deelname aan de Europese Conferentie ook aan zichzelf te danken. 'Premier Yilmaz heeft vorige week al aan de Luxemburgse EU-voorzitter Juncker laten weten de Europese Conferentie niet te aanvaarden. Daardoor waren de voorwaarden eigenlijk niet relevant meer. Als Yilmaz toen een andere reactie had gegeven, bijvoorbeeld dat de Europese Conferentie voor hem aanvaardbaar was maar slechts op bepaalde voorwaarden, dan was er in Luxemburg iets te bespreken geweest. Ik ben ervan overtuigd dat de EU, ook Griekenland, in dat geval rekening had gehouden met de Turkse wensen.'
Toch blijft de Griekse EU-ambassadeur van mening dat de voorwaarden niet uitzonderlijk streng zijn. 'Het zijn criteria waartegen geen enkel land bezwaar kan hebben, zelfs Turkije niet. Het gaat om respect voor mensenrechten en minderheden, internationaal recht en de aanvaarding van internationale arbitrage bij grensconflicten. In verklaringen en brieven aan het voorzitterschap heeft Turkije die criteria al min of meer onderschreven.'
Maar Turkije eiste dat het als volwaardig EU-kandidaat werd behandeld, net als Cyprus en de tien Oost-Europese landen. Want het land heeft de oudste rechten, die reeds dateren van 1963. Apostolides erkent dat de Turkse aanspraken op het EU-lidmaatschap veel ouder zijn dan van de landen die wel zijn uitverkoren tot kandidaat. 'Maar de Oosteuropese landen hebben de afgelopen jaren aanzienlijke vooruitgang geboekt in democratische en economische ontwikkeling, terwijl Turkije is blijven stilstaan.'
Griekenland is voorstander van het EU-lidmaatschap - op termijn - van zijn grote buur. Want de Europese inbedding vormt de beste garantie dat Turkije zich beter, vooral minder agressief, gaat gedragen. 'Het alternatief is dat Turkije vervreemdt van Europa en nog irrationeler in gedrag wordt en dus gevaarlijker voor Griekenland.'
Want de Grieken voelen zich anno 1997 nog steeds militair bedreigd door de Turken. Volgens Apostolides zijn nog steeds 35 duizend man Turkse troepen gelegerd op Cyprus, net zoveel als bij de invasie van het eiland. Enige jaren geleden brak bijna oorlog uit toen Turkije de soevereiniteit over twee rotseilandjes in de Egesche Zee betwistte. 'Als de Turken militaire oefeningen doen in de Egesche Zee, dan steekt daar maar n bedoeling achter: Griekse eilanden bezetten', aldus de EU-ambassadeur.

Foto
	De Griekse EU-ambassadeur Pavlos Apostolides.

