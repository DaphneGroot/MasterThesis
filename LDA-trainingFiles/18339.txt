Carver (automerk).
Carver was een Nederlandse autoproducent en technologiebedrijf, gevestigd te Dordrecht. De productie-activiteiten vonden plaats onder de naam Carver Europe B.V.. De technologie-activiteiten vonden plaats in het bedrijfsonderdeel Carver Engineering.
Historie.
Carver Europe B.V. (voorheen Vandenbrink B.V.) begon zijn activiteiten in 's-Gravendeel, en bouwde sinds 2003 de Carver One, een smal driewielig motorvoertuig, dat lijkt op een kruising tussen een auto en een motorfiets. Bij het nemen van een bocht wordt de carrosserie inclusief het voorwiel hydraulisch gekanteld, terwijl de achteras met beide achterwielen recht op de weg blijft. Deze bijzondere eigenschap is gebaseerd op een uitvinding van Chris van den Brink en Harry Kroonen, beiden werkzaam bij Carver Engineering B.V. (voorheen Brink Dynamics). Deze nieuwe technologie wordt "Dynamic Vehicle Control" genoemd. Door het kantelen wordt het zwaartepunt beter verdeeld dan in een gewone auto, waardoor bochten sneller kunnen worden genomen.
Het eerste prototype van de Carver One werd in 1994 gebouwd. In 1997 kreeg het voertuig een goedkeuring van de Rijksdienst voor het Wegverkeer. Vanaf 2003 werd de Carver fabrieksmatig gebouwd in een kleine oplage van enkele tientallen voertuigen per jaar. Vanaf 2006 werd de Carver One in grotere aantallen gemaakt.
In de Carver One is plaats voor maximaal twee personen, die achter elkaar zitten (tandempositie). Voor het besturen van een Carver is een normaal autorijbewijs vereist. Een Carver kostte circa 45 duizend euro.
De onderneming werd gesplitst in Carver Europe BV voor de productie en Carver engineering, dat zich bezighoudt met technologische ontwikkeling, zoals voor de PAL-V, een vliegende auto op basis van de Carver. De verkoop werd uitbesteed aan een Duitse onderneming waardoor Carver Europe BV zich kon richten op de productie
In juni 2009 heeft Carver een faillissement aangevraagd omdat er productieproblemen waren, met name de levering van de motoren stokte. De productie en verkoop zijn onder licentie op kleine schaal voortgezet in Duitsland. De patenten en het bedrijf Carver Engineering zijn buiten het faillissement gehouden.
De patenten rusten inmiddels bij een Nederlandse onderneming, Carver Technology b.v. die licenties verleent aan autofabrikanten voor het gebruik van haar technologie. Sinds 2015 produceert de Chinese scooterfabrikant Sunra de Carver in licentie, onder de naam "Sunra One".
