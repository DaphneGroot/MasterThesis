Voskoesoe.
De voskoesoe ("Trichosurus vulpecula") is een buideldier uit de familie van de koeskoezen (Phalangeridae), dat voorkomt in Australië en Tasmanië. Ook is de voskoesoe ingevoerd op Nieuw-Zeeland, waar dit dier zeer veel voorkomt. De Engelse naam is "Brushtail Possum".
Uiterlijk.
De voskoesoe heeft een lichaamslengte van 35 tot 58 cm en een staartlengte van 24 tot 40 cm. Het gewicht varieert van 2.4 tot 2.9 kg. Vrouwelijke dieren zijn kleiner en lichter dan de mannelijke dieren. De voskoesoe heeft grote ovale oren en een staart die eindigt in een zwarte pluim. De vacht is koperbruin tot grijs van kleur en was vroeger populair in de bontindustrie.
Leefwijze.
De voskoesoe is een behendige klimmer. Voedsel, dat bestaat uit bladeren en vruchten, wordt met de voorpoten vastgehouden tijdens het eten. De dag brengt de voskoesoe door in een holle boom, een grot of onder het dak van een gebouw. De voskoesoe leeft naast natuurlijk voedsel ook van afval en woont in menselijke nederzettingen. De voskoesoe paart een- of tweemaal per jaar. Meestal wordt na een draagtijd van 17 dagen één jong geworpen, dat nog ongeveer 5 maanden in de buidel verblijft.
De voskoesoe leeft in de eerste plaats van bladeren (waaronder eucalyptusbladeren), maar eet ook wel vruchten en kleine dieren.
Leefgebied.
De voskoesoe is van oorsprong een bewoner van bosgebieden in grote delen van Australië. Tegenwoordig is dit buideldier ook algemeen in en rondom menselijke nederzettingen. Zelfs in de parken van grote steden als Melbourne is de voskoesoe algemeen. De soort ontbreekt alleen in het uiterste noorden van Kaap York in Queensland, het droge zuidwesten van Queensland, het droge noordwesten van Nieuw-Zuid-Wales, het noorden van Zuid-Australië, het zuiden van het Noordelijk Territorium (hoewel er geïsoleerde populaties leven in het uiterste zuiden) en het oosten van West-Australië. In de staten Victoria en Tasmanië komt de voskoesoe zo goed als overal voor.
Tegenwoordig komt de voskoesoe ook in Nieuw-Zeeland voor. In 1840 werden bij Riverton de eerste voskoesoes uitgezet met als doel een bonthandel op te zetten. De aantallen namen toe en op verschillende andere locaties werd de soort uitgezet. Tegenwoordig leeft de voskoesoe in vrijwel geheel Nieuw-Zeeland, de hogere bergstreken uitgezonderd, en op Stewarteiland en de Chathameilanden.
Ondersoorten.
De verwante soorten "Trichosurus arnhemensis" en "Trichosurus johnstonii" worden wel als ondersoorten gezien.
