Kleine Antillen.
De Kleine Antillen zijn een eilandengroep in de Caribische Zee. Ze maken onderdeel uit van de Antillen. Aangenomen wordt dat ze vanuit het vasteland van Zuid-Amerika (Venezuela) zijn bevolkt door Arowakken. De Kleine Antillen kunnen worden onderverdeeld in de Bovenwindse Eilanden en Benedenwindse Eilanden.
Bovenwindse Eilanden.
Dit is de grootste groep eilanden van de Kleine Antillen. De eilandengroep begint na Puerto Rico en eindigt voor de kust van Venezuela. Puerto Rico maakt onderdeel uit van de Grote Antillen. Aangezien de heersende wind in die regio - de passaat - uit het noordoosten komt, bereikt deze dus eerst de Bovenwindse Eilanden.
De eilanden die in het Nederlands "bovenwinds" heten worden in het Engels onderscheiden in "Leeward Islands" en "Windward Islands". De noordelijkste groep, van de Maagdeneilanden zuidwaarts tot en met Dominica, heet "Leeward Islands". ("Leeward" = lijzijde: beschutte zijde, kant waarheen de wind waait).
De eilanden ten zuiden van Dominica, vanaf Martinique, worden in het Engels de "Windward Islands" genoemd.
Benedenwindse Eilanden.
Dit is een kleinere groep eilanden voor de kust van Venezuela, die in het Engels "Leeward Antilles" genoemd worden.
