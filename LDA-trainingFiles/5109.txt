	Overbelaste beenspieren dwingen Boogert tot opgave
Het lichaam van Kristie Boogert werd in Melbourne tot het uiterste beproefd en tijdens haar derde partij in het enkelspel ging het mis. Haar duel met Sabine Appelmans was net begonnen toen ze geblesseerd raakte aan het linker bovenbeen. Ze vervolgde de wedstrijd, maar zonder kracht, en gaf op in de tweede set.
Appelmans, als zestiende geplaatst, was tot dan toe met veel vertoon van macht de beste van de twee geweest (6-1, 3-0).
Voor Boogert was er weinig aanleiding om te treuren. Dat ze twee partijen won, van Arendt en Grande, was al meer dan waarop ze had gerekend. Door blessures had ze zich nauwelijks kunnen voorbereiden op het toernooi. De blessure weet ze aan overbelasting, geen vreemde veronderstelling gezien het feit dat ze pas na Kerst de training hervatte. Woensdag speelde ze in het enkel- én het dubbeltoernooi en donderdagochtend voelde ze haar spieren zodanig dat het haar moeite kostte uit bed te stappen.
Tegen Appelmans voelde Boogert al aan het einde van de (lange) tweede game een pijnscheut.
'Ik wist direct dat het mis was. Ik kon weinig meer uitrichten.' Tussen de sets werd ze behandeld maar dat haalde weinig uit. 'Het had weinig zin verder te gaan en een spierscheuring op te lopen.'
Steffi Graf versloeg de Argentijnse Gorrochategui (7-5, 6-3) en kreeg in Melbourne weer last van haar chronische rugblessure. Maar meer nog kwelden haar de vragen over haar vader en de steekpenningen. Tegen Peter Graf werd eerder deze week zes jaar en negen maanden geëist wegens belastingfraude. Tegen Steffi loopt een onderzoek wegens het aannemen van verboden startgelden.
Volgens de vrouwentennisbond WTA heeft vader Graf voor zijn dochter wereldwijd tussen de één en twee miljoen dollar aan startgelden aangenomen. Daarop staat een boete van 50 duizend dollar, terugbetaling en een schorsing van negentig dagen.
Steffi Graf heeft de WTA toegezegd haar medewerking te verlenen aan het onderzoek. Ze is bereid eventueel de boete te betalen en de startgelden terug te storten, maar met een schorsing van drie maanden gaat ze niet akkoord.

Foto
	Mary Pierce schrijft haar naam op het hoofd van een aanbidder. FOTO REUTER

