	Reclameland in rep en roer door kritiek op effectiviteit
	Veel mensen in de reclamebranche hebben geen idee hoe reclame eigenlijk werkt. Ze maken jaarlijks voor miljarden guldens aan campagnes, maar ze onderzoeken nauwelijks of hun inspanningen resultaat opleveren. Meer dan de helft van de campagnes werkt niet. Maar dat interesseert geen mens, want creativiteit gaat boven effectiviteit. Reclame is voornamelijk ijdeltuiterij. Was getekend: Giep Franzen, reclamegoeroe en aanstichter van een stevige rel.
Woedend is de Vereniging van Erkende Reclame-Adviesbureaus (VEA) op Franzen. Hij zou recentelijk in een interview met het weekblad De Groene Amsterdammer zijn eigen nest hebben bevuild. De bijzonder hoogleraar commerciële communicatie aan de Universiteit van Amsterdam uitte ongezouten kritiek op zowel reclamebureaus als adverteerders. Kritiek hebben mag, Franzen heeft bovendien voor een groot deel gelijk, maar om je ongenoegen in een publiekstijdschrift te ventileren is uit den boze, menen de reclamemakers. VEA-voorzitter Rob Benjamens zegt onomwonden: 'Hij heeft de branche grote schade berokkend'.
Wat heeft Franzen, oprichter van het gerenommeerde bureau FHV en auteur van een groot aantal boeken over reclame, nu precies verkeerd gezegd?
Enkele uitspraken in De Groene: 'Aan reclame in de media wordt ongeveer 3,5 miljard gulden per jaar uitgegeven. Daarvan wordt zo'n 0,3 procent in onderzoek gestoken. Dat is totaal maf! Als je ziet hoe vaak reclame helemaal geen effect heeft, zou dat het tien- of twintigvoudige moeten zijn. (...) Begin jaren zeventig probeerden we echt in het reclamevak door te dringen. Dat is alleen maar minder geworden. Tegenwoordig is het nog meer buikgevoel en intuïtie en nog minder ratio. Alles moet sneller, en onderzoek doen werkt alleen maar vertragend.'
Met name de ontwerpers van reclamecampagnes, de 'creatieven', krijgen er van Franzen van langs. 'Ze hebben bijvoorbeeld een sterke neiging om het merk in de commercial te verstoppen. In 43 procent van de gevallen dat mensen een spotje op de televisie zien, weten ze later niet meer wie de afzender was. Dat heeft Centraal Beheer lange tijd parten gespeeld. (...) Maar zo'n merk zit de creativiteit in de weg, zeggen de creatieven dan. Hun bevrediging zit in het eindproduct, en het interesseert ze geen bal of mensen het betreffende artikel vervolgens ook gaan kopen.'
Volgens Franzen (64) willen de ontwerpers, maar ook de adverteerders bovenal een ding: prijzen winnen.
Hij noemt de campagne van Mazda als voorbeeld. 'De hele natie had het over ''Amazing Mazda'', er werden alleen geen auto's verkocht. Alle reclamebureau's zeggen in zo'n geval dat het niet aan hen ligt. Die zeggen tegen Mazda: het ligt aan jullie dealers, of aan die kromme auto's die jullie in Japan laten maken. En omdat er geen harde, objectieve gegevens zijn, blijft het daarbij.'
De boodschap van Franzen, die zich baseert op langlopende onderzoeken van onder anderen de Amerikaan John Philip Jones en de Brit Colin McDonald, is duidelijk: er moet veel meer geld en aandacht worden besteed aan onderzoek naar de effectiviteit van reclame. Dat zijn de meeste reclamemakers best met hem eens.
Maar VEA-voorzitter Benjamens vindt dat de hoogleraar veel te ver gaat. Hij bestrijdt Franzens 'ongenuanceerde' stelling dat de helft van de reclamecampagnes weggegooid geld is. 'Dat werd twintig jaar geleden ook al gezegd. Het is een dooddoener. Reclame werkt in veel gevallen wel degelijk. Dat zegt Franzen trouwens ook.'
De branche riep twee jaar geleden een werkgroep in het leven die onderzoek doet naar het effect van reclame. Dit voorjaar presenteert de werkgroep haar bevindingen. Benjamens verwacht dat die commissie met andere, lagere cijfers zal komen.
De VEA heeft Franzen een brandbrief gestuurd, waarin hem wordt verzocht geen uitlatingen meer te doen in de algemene media die zijn uit te leggen als anti-reclame voor het vak. Maar de hoogleraar laat zich niet 'op het matje roepen'. Hij zegt het te betreuren dat er zoveel aandacht is voor de presentatie, en zo weinig voor de inhoud van zijn uitspraken. Hij gaat hier binnenkort met Benjamens, op persoonlijke titel, over praten.
Ook de Stuurgroep Reclame, een lobbyclub, is bezorgd. Zij vreest dat Franzens uitspraken koren op de molen zijn van mensen die toch al weinig waardering kunnen opbrengen voor reclame. Met name in Den Haag. Politici zouden wel eens verdere, beperkende wetgeving kunnen gaan bepleiten. En daar zitten de reclamemakers uiteraard niet op te wachten. Daarnaast bestaat het risico dat adverteerders zich terughoudender gaan opstellen in hun reclame-beleid. Dat is niet goed voor de bureau-omzet.
Juist een professor in de communicatie zou moeten weten dat je geen negatieve publiciteit over het eigen vak moet afroepen, luidt de algemene opvatting onder Franzens vakgenoten. Zij zien liever dat hij aangeeft op welke manieren er onderzoek moet worden uitgevoerd, dan dat hij alleen hamert op de geringe hoeveelheid tijd en geld die ervoor wordt uitgetrokken. Bovendien is Franzen rijk geworden aan reclame. Hij heeft dus een flinke portie boter op zijn hoofd. En als hij toch wil mekkeren, laat hij dat dan doen in de vakpers.
De hoogleraar is de gebeten hond. Daar doet Franzen niet moeilijk over, want hij had de commotie verwacht. In de vakpers heeft hij toegegeven dat in het interview in De Groene misschien een beetje op effect werd gejaagd. Maar hij neemt geen woord terug van zijn gezeling. Om het effect was het hem ook te doen. Hij wilde de reclamebranche wakkerschudden. Welnu, dat is hem uitstekend gelukt.

Foto
	Welk billboard doet zijn werk? FOTO LEO ERKEN

