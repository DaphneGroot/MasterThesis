Vers (gedicht).
Een vers (ook: versregel of dichtregel'") is een regel uit een gedicht, dat wil zeggen een groep woorden die horizontaal van links naar rechts op de pagina staan en een eenheid vormen. In deze betekenis is het via het Frans ontleend aan het Latijn ("versus": rij, regel, versregel).
Kenmerken.
Kenmerkend voor versregels is de ongelijke lengte, die doorgaans aan de rechtermarge zichtbaar is. Versregels zijn zelfstandiger dan de regels van proza zijn; nadruk op deze zelfstandigheid is mogelijk door gebruik van metrum en eindrijm, en ook door een hoofdletter om de regels mee te beginnen.
Verwante betekenissen.
Soms wordt een strofe een vers genoemd, soms het gehele gedicht. Dit laatste is meestal het geval als het als verkleinwoord (versje) wordt gebruikt en verwijst in het bijzonder naar een gezongen tekst (liedtekst).
Bijbel, Koran.
Ook regels uit heilige boeken zoals de Bijbel en de Koran worden verzen genoemd. Vaak zijn deze genummerd. Een vers in de Koran heet in het Arabisch aya.
