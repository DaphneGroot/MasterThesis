Stirlingmotor.
Een stirlingmotor, een bijzonder geval van een heteluchtmotor, is een motor die gebaseerd is op de stirlingcyclus.
Zoals andere heteluchtmotoren wordt gebruikgemaakt van het verschijnsel dat gassen uitzetten bij verhoging van de temperatuur en weer krimpen bij verlaging daarvan. In een stirlingmotor bevindt de lucht (of een ander gas) zich in een gesloten systeem met één hete en één koude cilinder (alfa-configuratie) of in één cilinder met een heet en een koud compartiment (bèta-configuratie). De lucht wordt met zuigers tussen deze cilinders verplaatst via een "regenerator", een warmtewisselaar waar beurtelings koud gas opwarmt en heet gas afkoelt. Stirlingmotoren hebben een hoog rendement en zijn geluidsarm.
Andere heteluchtmotoren zijn gebaseerd op de ericsoncyclus, het otto- en het dieselproces, en de rankine- en braytoncycli (voor turbines).
In de door de Schotse dominee Robert Stirling uitgevonden versie wordt lucht door een verplaatser (bijna) zonder arbeid heen en weer geschoven tussen een hete en een koude ruimte, waarbij de lucht in de hete ruimte onder het opnemen van warmte expandeert en arbeid verricht door een zuiger te bewegen, waarna de lucht door de verplaatser weer naar de koude ruimte wordt bewogen, daar afkoelt en krimpt.
Het eerste patent dateert al van 1816.
Tegenwoordig worden stirlingmotoren gebruikt in WKK-toepassingen (warmte-krachtkoppeling). Bij de "Sunmachine" bijvoorbeeld loopt de stirlingmotor op houtpellets die eerst vergast worden. De stirlingmotor drijft dan een generator aan die elektriciteit aan het net teruglevert. Het koelwater dat de koude kant van de stirlingmotor koelt, wordt dan gebruikt voor woningverwarming.
Er zijn tegenwoordig thermoakoestische stirlingmotoren die lineair trillend werken en wisselstroom opwekken die direct aan het net kan worden teruggeleverd; deze zijn, indien ingebouwd in een cv-ketel, in staat om naast de verwarming van een huis 1,5 of 10 kW te genereren, zodat er bijna een warmte-krachtcentrale in huis komt te staan. De gangbare term hiervoor is micro-warmte-krachtkoppeling. Als de technologie van de hybride auto ooit populair wordt, kan een stirlingmotor een goede keus zijn voor het verbrandingsmotorgedeelte daarvan.
