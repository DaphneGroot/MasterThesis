	Voorzitter SER-commissie pleit voor scholing anderhalf miljoen inactieven 'Werklozen straks hard nodig op arbeidsmarkt'
	Van onze verslaggeefster
Margreet Vermeulen
 AMSTERDAM
'Daar gaan we dus aan kapot.' Het floept er zomaar uit, maar prof. F. Leijnse, voorzitter van de Commissie van deskundigen van de Sociaal-Economische Raad (SER), neemt er geen woord van terug. 'We kunnen het ons absoluut niet veroorloven om langdurig werklozen af te schrijven als onbemiddelbaar. We hebben die mensen straks hard, heel hard nodig op de arbeidsmarkt.'
De sociaal-economische denktank, zoals de Commissie van deskundigen in de wandelgangen heet, wil de komende vijftien jaar 1,5 miljoen huisvrouwen, gedeeltelijk arbeidsongeschikten, werklozen en andere inactieven aan betaald werk helpen. 'Niet alleen uit sociale overwegingen, maar ook omdat de economische groei anders tot stilstand komt', waarschuwen Leijnse en zijn mede-auteurs in het woensdag verschenen rapport Economische dynamiek en sociale uitsluiting.
Het is een opmerkelijke boodschap, erkent de oud-PvA-politicus. 'Dat vinden we zelf eigenlijk ook. Het onderzoek begon als een studie naar de tweedeling in de samenleving, iets waarover de sociale partners zich grote zorgen maken. Maar gaandeweg ontdekten we dat demografische ontwikkelingen ons in de kaart spelen. Rond 2000 is de tijd voorbij dat er jaarlijks meer mensen de arbeidsmarkt op komen dan er weggaan. Als de banenmotor zijn werk blijft doen, kunnen vooral de mensen die nu inactief zijn, daar voluit van profiteren.'
Maar dat gaat niet vanzelf, benadrukt Leijnse, die tegenwoordig hoogleraar is aan de Erasmus Universiteit in Rotterdam. 'Er moet massaal worden geÂ‹nvesteerd in scholing om deze groep de kennis en vaardigheden bij te brengen waar de markt om vraagt. En voorwaarde is ook dat de economie blijft groeien.
'Maar als we deze mensen laten zitten waar ze zitten, stokt de economische groei een keer. Want dan ontstaan er zulke tekorten op de arbeidsmarkt, dat de bedrijvigheid erdoor wordt afgeremd. Werkgevers gaan tot een bepaalde grens om aan geschikt personeel te komen. Als dat er niet is, zien ze van uitbreiding af of verplaatsen ze activiteiten naar het buitenland. Daarmee ondergraaf je de economie.'
Leijnse hekelt in scherpe bewoordingen de neiging om mensen die langdurig werkloos zijn, maar met rust te laten. 'Het is fout en stom. Wie langdurig zonder werk zit, komt vrijwel altijd in een sociaal isolement. Er onstaan subculturen: kijk maar naar de grote steden. En dat heeft weer een uiterst negatief effect op de bereidheid van bedrijven om in zo'n stad te investeren.'
Langdurig werklozen zijn doorgaans laag opgeleid. Het bedrijfsleven is juist naarstig op zoek naar hoger geschoolden. Hoe denkt Leijnse die kloof te overbruggen?
'De afgelopen jaren hebben hoger geschoolden de lager geschoolden van de arbeidsmarkt gedrukt. Dat is gebruikelijk in tijden van werkloosheid. Maar nu er kraptes op de arbeidsmarkt ontstaan, gebeurt het omgekeerde.
'Kijk maar naar de automatiseringsbranche. Daar is zo'n personeelstekort, dat men allang niet meer alleen studenten informatietechnologie werft. Tegenwoordig is iedereen met een universitaire opleiding welkom, zelfs theologen. Als die krapte een tijdje aanhoudt, gaat men vanzelf een treetje lager zoeken.'
Leijnse maakt korte metten met de populaire stelregel dat niet iedereen geschikt is voor scholing. 'Een achterhaalde stelling', bromt hij. 'Voor veel nieuwe banen in de dienstverlening heb je niet zo vreselijk veel parate kennis nodig. Maar je moet tegenwoordig wel sociaal vaardig zijn, met klanten kunnen omgaan. Daarin kun je iedereen trainen.'
Voor de scholing van werklozen doen de SER-deskundigen een beroep op de overheid, maar ook op de bedrijfstakken. Iedereen die werkloos wordt, moet meteen worden opgevangen door de bedrijfstak waarin hij of zij werkte. De bedrijfstak helpt bij het zoeken naar nieuw werk en biedt eventueel scholing aan.
'Vanaf volgend jaar moeten de bedrijfstakken het eerste halfjaar wachtgeld gaan betalen. Dus hebben ze er financieel belang bij dat deze werklozen zo snel mogelijk aan de slag raken. En iedereen heeft er belang bij dat er zo weinig mogelijk mensen in de kaartenbakken van het arbeidsbureau komen. Want anders blijven we dweilen met de kraan open.'
Dat de scholingspotten van de bedrijfstakken veel te weinig worden gebruikt weet Leijnse ook wel. 'Een gouden kans zou ik juist zeggen.
'De druk van de markt zal zijn werk wel gaan doen. Werkgevers gaan vanzelf inzien dat het een heilloze weg is het schaarse talent bij elkaar weg te kapen met een reisje naar Aruba of een nog dikkere lease-auto. Het vergroten van het arbeidsaanbod door de scholing van werklozen is natuurlijk veel effectiever.'
De SER-deskundigen, en hun sociaal-democratische voorzitter, geloven dat de markt zijn werk moet doen. Een uitbreiding van de zogeheten additionele banen, zoals de Melkert-banen, wijzen Leijnse en de zijnen beslist af. 'Het zijn veelal banen in de collectieve sector waarin mensen blijven hangen. Dat is natuurlijk niet de bedoeling.'

Foto
	F. Leijnse FOTO DANIEL KONING - DE VOLKSKRANT

