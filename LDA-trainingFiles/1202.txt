	Leden militaire politie Guatemala bezetten kazerne
	AFP, ANP, EFE
GUATEMALA-STAD
Duizend tot 1500 leden van de Guatemalteekse militaire politie, een onderdeel van het leger, zijn donderdag in opstand gekomen. Ze houden een kazerne bezet uit protest tegen hun afvloeiing. De bezetters hebben de kazerne gebarricadeerd en eisen geld voor het geval hun ontslag doorgaat.
De voorgenomen opheffing van de betreffende eenheid maakt deel uit van het vredesakkoord tussen de conservatieve regering en linkse rebellen dat eind december is getekend. Het 45 duizend leden tellende leger heeft het decennialang voor het zeggen gehad in Guatemala, maar dreigt nu met eenderde te worden ingekrompen.
Het vredesakkoord beoogt een einde te maken aan de burgeroorlog die Guatemala de laatste dertig jaar in zijn greep had.

