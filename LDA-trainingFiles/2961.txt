	'Ivo gebruikt geen woord te veel
	Van onze verslaggever
Ariejan Korteweg
AMSTERDAM
De Belg Ivo van Hove geldt als de wonderboy van het Nederlandse toneel. Het Zuidelijk Toneel, waar hij sinds 1990 artistiek directeur is, groeide sindsdien uit tot een gerespecteerd gezelschap. Hij maakte naam als een regisseur met een voorkeur voor onbekende stukken, die niet bang is voor stevige theatrale effecten.
Zijn Caligula kreeg vorig jaar de Grote Theaterfestivalprijs. Een jaar eerder won hij de Belgische Thaliaprijs met Rijkemanshuis van Eugene O'Neill, een voorstelling die hij maakte voor het Holland Festival van 1994. Dezelfde voorstelling (More Stately Mansions) regisseert hij in de tweede helft van dit jaar bij de New York Theatre Workshop in New York. Een Amerikaanse auteur regisseren in diens geboorteland, dat verzoek wordt zelden aan een buitenlander gedaan.
Het betekent wel dat Van Hove het eerste half jaar weinig tijd heeft om over de schouder van Jan van Vlijmen mee te kijken naar de dagelijkse gang van zaken bij het festival. Temeer omdat een door hem te regisseren voorstelling een prominente plaats inneemt in het komende - vijftigste - festival. Koppen is gebaseerd op Faces, de film van John Cassavetes.
'We wisten dat hij het eerste half jaar druk bezet zou zijn', zegt bestuurslid Emile Fallaux. 'Maar hij zal hier geregeld zijn neus laten zien. Het is een man die geen woord te veel gebruikt. We hebben hem leren kennen als een zeer efficiÃ«nt organisator.' Het Holland Festival krijgt na het vertrek van Van Vlijmen een driehoofdige leiding. Met de nieuwe dagelijks leider en de producent voert het bestuur nog afrondende gesprekken.
Van Hove krijgt als opdracht veel internationaal theater te programmeren. Daaraan is in Nederland behoefte', denkt bestuurslid Fallaux. Voor muziek en dans zal Van Hove ter zijde worden gestaan door adviseurs. Daarnaast is volgens Fallaux een internationaal netwerk van researchers en informanten in aanbouw, dat ook voor uitvoerende taken kan worden ingezet.

Foto
	Ivo van Hove FOTO BERT VERHOEFF - DE VOLKSKRANT

