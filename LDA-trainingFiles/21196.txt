Kardinaaltetra.
De kardinaaltetra ("Paracheirodon axelrodi") is een tropische vis die ook als aquariumvis gehouden wordt. Hij behoort tot de onderfamilie Tetragonopterinae uit de familie Characidae (karperzalmen). Hij komt oorspronkelijk uit Zuid-Amerika (Venezuela, Colombia en Brazilië).
Kenmerken.
Kardinaaltetra's lijken erg veel op Neontetra's. Het grootste verschil is de rode streep die onderaan de buik loopt; deze loopt bij kardinaaltetra's helemaal door. Kardinaaltetra's worden zo'n 5cm lang. Mannetjes en vrouwtjes zijn erg moeilijk te onderscheiden, dit is eigenlijk alleen een beetje te zien aan de dikkere buik van het vrouwtje. Daarnaast kan het voorkomen dat de onderbuik van de Kardinaaltetra in donkere ruimtes doorzichtig wordt.
Aquarium.
Deze visjes zijn erg makkelijk in een aquarium te houden; een middelgroot aquarium met flink wat randbeplanting en drijfplantjes is genoeg. In het midden moet veel vrije zwemruimte worden open gelaten. Bij zacht (max. 8 Gh) en enigszins zuur (pH < 7) water voelt deze vis zich het prettigst. Doorstroming in het water wordt door ze op prijs gesteld. De ideale watertemperatuur voor deze visjes ligt tussen de 23 en 27 °C.
Kardinaaltetra's zijn heel vreedzaam en dus uitermate geschikt voor een gezelschapsbak. Het zijn echte scholenvissen dus ze moeten echt met minimaal 10 stuks gehouden worden. Als je de visjes houdt met duidelijk grotere vissoorten zoals de maanvis, dan kunnen ze nog weleens voor voer worden aangezien.
Ziektes.
Als de kleuren flets worden en het visje mager, heb je een grote kans dat de vissen de tetra-ziekte hebben. Anders duid dit mogelijk op een grote hoeveelheid stress.
