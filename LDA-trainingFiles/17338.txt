Paternoster (lift).
Een paternoster of paternosterlift is een liftsysteem van cabines voor maximaal twee personen, zonder deuren, die zonder onderbreking aan twee kettingen in een schacht omhoog en omlaag bewegen met gewoonlijk een snelheid van zo'n 0,3 meter per seconde. De naam van de lift is ontleend aan het kralensnoer, de traditionele rooms-katholieke rozenkrans, die aangeeft wanneer een paternoster gebeden moet worden. Het systeem is verouderd; de laatste paternosters werden eind jaren 1960 geïnstalleerd.
Kenmerken.
Men kan in- of uitstappen zodra een cabine de verdieping nadert, dit vergt wel enige timing. De paternoster is niet geschikt voor mensen die slecht ter been zijn. Er mogen geen goederen mee worden vervoerd. Hierdoor raakt dit soort lift in snel tempo uit de gunst. Voor moderne hoge gebouwen schiet de capaciteit van het systeem tekort. Nieuwe paternosters worden daarom niet meer gebouwd en oude worden steeds vaker buiten gebruik genomen. De nog in werking zijnde paternosters kunnen in gebruik blijven zolang ze aan de geldende normen voldoen, daartoe dienen ze elke 18 maanden gekeurd te worden.
Soms wordt onterecht gedacht dat passagiers bij de bovenste verdieping moeten uitstappen, omdat de kooi daarna over de kop zou gaan. Dat is niet juist: de liftkooi blijft altijd rechtop. Alleen bij zogenoemde "bandpaternosters" is dit niet het geval en moet men echt op de bovenste of onderste etage afstappen. Deze werden in het verleden enkel toegepast in fabrieken en zijn thans vrijwel niet meer in gebruik.
Nederland.
Paternoster in het HaKa-gebouw in Rotterdam
Opschrift in de paternoster in het HaKa-gebouw in Rotterdam. De lift keert niet om in de kelder of zolder.
Paternoster in het Ziggo-gebouw in Den Haag, hier nog operationeel
Nederlandse fabrikanten van paternosters waren h machinefabriek Breda, Figee uit Haarlem en Stork Hijsch uit Hengelo.
In Nederland zijn op dit moment zeven paternosterliften te vinden, waarvan er nog enkele bedrijfsvaardig zijn.
Veel paternosters in Nederland zijn gesloopt, waaronder: oude stadhuis Den Haag (Burgemeester De Monchyplein), SVB Amsterdam (Rhijnspoorplein), GEB Amsterdam (Hoogte Kadijk), voormalig stadhuis Amsterdam (Oudezijds Voorburgwal), voormalig hoofdpostkantoor Amsterdam (Nieuwezijds Voorburgwal), Centrale Markthallen Amsterdam, stadhuis Rotterdam (Coolsingel), Philips Eindhoven, hoofdbureau van Politie Amsterdam-Amstelland te Amsterdam (Elandsgracht/ hoek Marnixstraat), Laboratorium 2 en Dudokhuis van Tata Steel IJmuiden.
België.
In België zouden nog twee paternosterliften in werkende dienst zijn. Een daarvan wordt vandaag de dag nog gebruikt in een gebouw van de NMBS-groep aan het Station Brussel-Zuid. De andere bevindt zich in het Huis van de Vlaamse Volksvertegenwoordigers, dat voorheen de Postcheque huisvestte. Deze lift werkt nog maar is voor personen niet meer toegankelijk. Er zijn poppen in geplaatst en de lift wordt nog dagelijks aangezet om de werking ervan te tonen.
Tsjechië.
In Tsjechië zijn nog verschillende paternosterliften, ook in openbare gebouwen. In sommige gevallen (zoals een Praags gemeentekantoor) is er een moderne lift naast beschikbaar voor wie niet durft of kan gebruikmaken van de paternoster.
Archief- en voorraadkastsysteem.
Een paternosterkast is een archief- of voorraadkast die volgens dit systeem werkt. Deze is echter niet continu in beweging. De gebruiker drukt op een knop waarna de machine in werking komt tot de gevraagde lade met mappen, bakken of dozen op ooghoogte komt. Het voordeel ten opzichte van ladekasten is dat de kast zeer hoog kan zijn terwijl toch elke lade binnen handbereik is. Het nadeel is dat hij meestal zwaar is waardoor opstelling in bestaande gebouwen een herberekening van de toegestane vloerbelasting vraagt.
