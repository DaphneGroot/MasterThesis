	Turkse commissie vraagt onderzoek mafia-schandaal
	AFP, AP, Reuter
ANKARA
Een commissie die door de Turkse premier Erbakan werd ingesteld om mogelijke banden tussen de politie, politici en de onderwereld te onderzoeken, heeft vrijdag om een gerechtelijk onderzoek naar 35 personen verzocht. Onder hen bevinden zich de ex-minister van Binnenlandse Zaken Mehmet Agar en de parlementariër Sedat Bucak. Zij zijn lid van de Partij van het Juiste Pad die in juni een coalitie vormde met de islamitische Welzijnspartij van Erbakan.
Minister van Justitie, Sevket Kazan, zei vrijdag dat een juridische commissie de zaken nu verder onderzoekt en het parlement eventueel zal verzoeken de onschendbaarheid van betrokken parlementariërs op te heffen.
Het zogeheten 'auto-ongeluk schandaal' kwam aan het rollen toen Bucak, die ook leider is van een Koerdische clan die tegen betaling strijd voert tegen de Koerdische afscheidingsbeweging PKK, als enige op 3 november een verkeersongeluk overleefde. Hij bleek in dezelfde auto te hebben gezeten als een mafialeider en rechts-extremist, Abdullah Catli, en de voormalige politiechef van Istanbul, Necdet Menzir. Catli en Menzir kwamen om het leven.
Toen de Turkse pers berichtte dat Catli over een speciaal identiteitsbewijs beschikte dat alleen aan hoge overheidsfunctionarissen wordt verschaft, leidde dat eind november tot het ontslag van minister van Binnenlandse Zaken Agar.

