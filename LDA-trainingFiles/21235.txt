Rijksweg 35.
Rijksweg 35 is een Nederlandse rijksweg tussen Zwolle en Enschede. Het is een weg (N35) tussen Zwolle en Wierden, een autosnelweg (A35) tussen Wierden en Enschede en een autoweg tussen Enschede en de Duitse grens. Administratief is de N35 (Zwolle - Wierden) rijksweg 835.
Onderhoud.
In de periode van september 2002 tot eind 2004 heeft Rijkswaterstaat groot onderhoud uitgevoerd aan de A35. De werkzaamheden bestreken elf kilometer. Het gaat om het gedeelte tussen de aansluiting Almelo en de aansluiting Twentekanaal (27), inclusief de knooppunten Azelo en Buren. Bij knooppunt Azelo werd ook een deel van de A1 (twee kilometer) meegenomen in het groot onderhoud. Hier zijn doorgaande weefstroken aangelegd tussen beide knooppunten voor verkeer op de as Deventer - Enschede. Nadat de werkzaamheden gereed waren, zijn deze weefstroken enige tijd buiten gebruik geweest vanwege juridische procedures. Na aandringen vanuit de regio werd de strook alsnog in gebruik genomen.
Uitrolbaar asfalt.
De A35 is de eerste snelweg ter wereld waar uitrolbaar asfalt werd toegepast.
Op 26 juni 2006 werd begonnen met op een 500 meter lang proeftraject tussen afrit Delden en het Twentekanaal. De proef is in 2009 stopgezet.
Toekomst.
De rijksweg N35 wordt de komende jaren verder opgewaardeerd. De Salland-Twentetunnel bij Nijverdal is al voltooid. De weg liep eerst dwars door het centrum van die plaats. Vooral bij de kruising met de N347 waren er dagelijks opstoppingen. De gemeente Hellendoorn heeft gewerkt aan een oplossing voor de verkeersproblematiek. De tunnel zorgt voor een betere doorstroming van het verkeer in Nijverdal. De weg is 2×1 rijstroken maar kan in de toekomst nog uitgebreid worden tot 2×2 rijstroken. De weg is in augustus 2015 opgewaardeerd.
Een ander knelpunt op de N35 is het tracé tussen Heino en Zwolle. Vooral tussen Wijthmen en Zwolle staat het verkeer dagelijks stil en buurtdorpen als Lierderholthuis en Laag Zuthem kampen met sluipverkeer. In 2006 stelde de Tweede Kamer 16 miljoen euro beschikbaar voor verbetering van het tracé. De provincie Overijssel heeft daar 30 miljoen aan toegevoegd. De politiek dringt verder aan op het doortrekken van de A35 vanaf Wierden naar Nijverdal, dit zal volgens de planning van het rijk zijn tussen 2014 en 2016. In een later stadium zou de weg ook tussen Heino en Nijverdal moeten worden opgewaardeerd, maar hiervoor moeten eerst verschillende mogelijkheden rondom Raalte worden bestudeerd.
Op 17 juni 2013 maakte Minister Schultz van Verkeer bekend dat de N35 tussen Zwolle en Wijthmen wordt verbreed naar 2×2-strooks en dat eveneens de maximumsnelheid op dit tracé omhoog gaat naar 100 km/h. De werkzaamheden zijn gestart in 2017 en zijn eind 2018 gereed.
Ten slotte zal in de toekomst de aansluiting Enschede-West worden opgewaardeerd om hier ook de nieuwe N18 aan te sluiten op de A35. De oplevering van de nieuwe N18 is voorzien in 2017/2018.
Plaatsen langs de weg.
De rijbaan van de A35 in noordelijke richting bij afslag Borne-West
