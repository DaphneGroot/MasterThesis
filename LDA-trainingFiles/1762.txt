	Chauffeurs en boze boeren zitten transport dwars
	'Vorig jaar was voor ons een rampjaar,' zegt adjunct-directeur Harrie Dubbelboer van de organistatie van transportondernemers TLN in Forum, het blad van de ondernemersclub VNO/NCW. De blokkades die vorig jaar allerwegen in Europa werden opgeworpen, door met name stakende chauffeurs en boze boeren, vertragingen en lange wachttijden, hebben de branche naar schatting 128 miljoen gulden schade berokkend. Dat is bijna twee keer zoveel als in 1995 en ruim drie keer zo veel als in 1994.
Dubbelboer berekent dat alleen de blokkades vorig jaar goed waren voor een schadepost van 63 miljoen. Een klein deel daarvan werd veroorzaakt door slecht weer zoals de barre sneeuwval begin vorig jaar in Frankrijk. Maar weersomstandigheden behoren tot de normale beroepsrisico's. Blokkades door actievoerders niet.
De laatste jaren begint zich een tendens af te tekenen, aldus Dubbelboer, dat 'iemand die maar tegen iets protesteert, de zaak plat gooit. Wegblokkades zijn nog nooit zo populair geweest'.
Het waren niet alleen de acties van de Franse vrachtwagenchauffeurs die het Nederlandse wegtransport kopzorgen bezorgden. In april en in de zomermaanden werden, uit angst voor de Engelse gekke-koeienziekte alle grensovergangen enkele weken lang door Italiaanse boeren geblokkeerd voor alle zuivel- en vleestransporten. En in mei blokkeerden Oostenrijkse actievoerders de Brennerpas uit protest tegen geluidsoverlast en de uitstoot van het wegverkeer.
Daarnaast maken Franse boeren en vissers de Nederlandse chauffeurs het leven zuur. Vooral in Bretagne, met zijn vele varkensfokkerijen, en in NormandiÃ« moeten trucks met varkens- en rundvlees en soms zelfs met levende have het regelmatig ontgelden. Boerenacties in Frankrijk gaan er hard aan toe: varkens worden vanuit de vrachtwagen de stad of het land ingejaagd en soms zelfs met messen bewerkt.
De overlast leidt tot pleidooien om bepaalde doorgaande routes tot vrije corridor te verklaren. De bedoeling daarvan is dat de regeringen van de EU een aantal 'transportassen' aanwijzen en zich verplichten die wegen vrij te houden. Maar ook aan die oplossing kleven bezwaren. EVO-woordvoerder Van den Bosch: 'Stel dat die vrije corridors worden aangewezen; dan kan ik me voorstellen dat sommige groepen uitgerekend daar de weg bezetten.'

