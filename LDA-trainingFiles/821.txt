	Vijf doden bij etnische rellen in Indonesische deel van Borneo
	AFP, Reuter, AP
JAKARTA
Duizenden Madurezen en etnische Chinezen die het stadje Sanggau Ledo in West-Kalimantan (op Borneo) waren ontvlucht na de bloedige rellen van vorige week, beginnen terug te keren naar huis nu de strijdende partijen zondag een vredesakkoord hebben ondertekend. Volgens inwoners van Sanggau Ledo is de toestand in de stad echter nog steeds gespannen.
De rellen waren vorige week maandag uitgebroken nadat Madurese jongeren en jonge Dayaks tijdens een concert in een sportstadion ruzie hadden gekregen over een meisje. Daarbij zou een van de Madurezen twee Dayaks met een mes in de buik hebben gestoken. In de rellen die daarop volgden zijn twee Dayaks en drie Madurezen om het leven gekomen.
Tientallen woningen van Madurezen en etnische Chinezen werden door woedende Dayaks platgebrand. De Dayaks zijn de oorspronkelijke bewoners van Kalimantan. De Madurezen zijn nieuwkomers, die zich er hebben gevestigd in het kader van het transmigratiebeleid van de Indonesische regering. Ook de etnische Chinezen vormen er een minderheid.
Bijna zesduizend mensen, meest Madurese en Chinese vrouwen en kinderen, ontvluchtten het stadje van twaalfduizend inwoners. Ze namen de wijk naar een basis van de Indonesische luchtmacht, van waaruit ze werden overgebracht naar de provinciale hoofdstad Pontianak. Hoewel de rellen donderdag opnieuw oplaaiden, is volgens de Indonesische autoriteiten de rust nu weergekeerd. De politie is versterkt met veiligheidstroepen en er is een avondklok van kracht.

