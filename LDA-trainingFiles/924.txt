	Duisenberg ziet niets in Franse ideeÃ«n over Europese bank
	Van onze verslaggever
AMSTERDAM

Centrale-bankpresident dr. W. Duisenberg, belangrijkste kandidaat voor het voorzitterschap van de toekomstige Europese centrale bank (ECB), veegt de vloer aan met het Franse idee dat gekozen politici invloed moeten krijgen op het beleid van de ECB. 'De Fransen hebben die slag in 1991 verloren, maar ze hebben het nooit opgegeven', zegt hij in een interview met de International Herald Tribune.

In 1991, tijdens de onderhandelingen over het Verdrag van Maastricht dat de oprichting van de ECB regelt, is volgens Duisenberg al besloten dat de bank volledig zelfstandig zal zijn. 'Artikel 7 van het verdrag verbiedt expliciet dat de ECB politieke aanwijzingen accepteert of uitlokt', zegt hij. Het verdrag kan volgens hem niet worden veranderd zonder dat dit ernstige vertragingen oplevert bij de invoering van de eenheidsmunt, de euro.
Duisenberg acht het echter ook politiek en economisch onwenselijk dat de ECB onder politieke invloed wordt gebracht. 'Een gelijkmatig bewind over de Europese economie en de stabiliteit van de euro zijn gediend met een onafhankelijke centrale bank. De onafhankelijkheid van de centrale bank is van het grootste belang, zeker voor een instelling wier voornaamste doel prijsstabiliteit is.'
Duisenberg wordt in juli president van het Europees Monetair Instituut, de voorloper van de ECB. Daarmee wordt hij ook de gedoodverfde eerste president van de ECB, die in 1998 van start zal gaan. Vorige week deden geruchten de ronde over een Frans-Duitse afspraak dat een Fransman de eerste president zou worden. Volgens de International Herald Tribune stellen veertien van de vijftien lidstaten zich vierkant achter de Nederlander op.

