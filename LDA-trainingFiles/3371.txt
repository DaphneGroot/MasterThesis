	DUENDE Perish evalueert de performance
	De performance is als kunstvorm weer erg in trek bij jonge kunstenaars. Vrijwel elke manifestatie van hedendaagse kunst opent met een of andere performance. Tijd om die van nu te toetsen aan de voorbeelden uit het verleden, vond het Rotterdamse kunstenaarsinitiatief Duende. Dit weekeinde organiseert het een performance-marathon.
De titel Perish is dubbelzinnig. Het betekent 'verloren gaan' en slaat op de paradox die elke performance aankleeft: het verschil tussen de live-uitvoering en de registratie ervan. Wie in de jaren zestig en zeventig, de bloeitijd van de performance, niet de museumleeftijd had, was nooit lijfelijk aanwezig bij de legendarische optredens van Joseph Beuys, Chris Burden, Vito Aconci, Bas Jan Ader of Ulay en Abramovic.
Zo iemand kent deze 'grote voorbeelden' dus uitsluitend van foto's uit boeken of videoregistraties. Voor wie niet beter weet, lijkt dat voldoende, maar volgens de kunstenaars en het publiek van toen is de ervaring van het aanwezig zijn onvervangbaar. De huidige generatie heeft daardoor een ander beeld.
Hedendaagse performances verschillen nogal van die van toen. Indertijd verkende de kunstenaar vaak zijn fysieke grenzen, hij stelde zich bloot aan uitputting en (levens)gevaar. Het ging om de fysieke ervaring van kunstenaar en publiek, beide hielden het vaak uren vol en konden niet zonder elkaar.
Tegenwoordig is dat anders. Een performance is nu een middel om leven te brengen in de vaak statische omgeving van een tentoonstelling. De term is een kapstok voor alle soorten ter plekke live uitgevoerde gebeurtenissen, of de kunstenaar nu kookt voor collega's, gitaar speelt of een lied zingt.
Perish toont voorbeelden van beide soorten performances. In een donkere zaal kan gekeken worden naar 'aartsvaders' Dan Graham, Chris Burden of Vito Aconci, die uitleggen wat het medium voor hen betekent. Bij het bekijken van Beuys' Coyote: I like America and America likes me, een zeven dagen durende performance waarin de kunstenaar zichzelf in een galerie liet opsluiten met een levende coyote, lopen de rillingen van spanning en afgrijzen je alsnog over de rug.
Ook Bas Jan Ader blijft je raken met I'm too sad to tell you als de eerste kunstenaar (en de eerste man) die zichzelf in tranen afbeeldde. Beide kunstenaars zijn inmiddels tot vervelens toe nageaapt. De hele term performance is in zekere zin gedevalueerd. In Duende zal de Duitse Andrea Baumann het hele weekeinde lang marmelade koken. Het hele pand zal dan naar bittere sinaasappels ruiken. Wel een erg gemakkelijk trucje om het publiek een zintuiglijke ervaring te geven.
Ook Otto Berchem is snel klaar door monochrome schilderijen als gastenboek ter signering aan de bezoekers aan te bieden. Zo dragen de aanwezigen net als vroeger bij aan het kunstwerk, maar ook aan dit werk kleeft een verdachte smaak van oppervlakkigheid. Het mist de metaforische betekenis, die de vroegere performances zo beroemd maakten.
Gelukkig zijn er anderen in Duende die het medium een hedendaagse inhoud geven. Arthur Elsenaar bijvoorbeeld, die in Huge Harry zijn gelaatsuitdrukking laat bepalen door elektroden op zijn gezicht. Zelfs het ouderwets verduren van een performance is weer mogelijk. De film Sleep with me van Bik en Van der Pol duurt de hele zaterdagnacht.
Ineke Schwartz
'Perish', 24 en 25 mei in Duende, Tamboerstraat 9, Rotterdam. Open zaterdag va. 19u, zondag va. 13u.

Foto
	Joseph Beuys, still van de performance 'Coyote: I like America and America likes me' (1974).

