	De nieuwe coach houdt niet van praten
	Van onze verslaggeefster
Tynke Landsmeer
 AMSTERDAM
Het begeleidingsteam is nog lang niet rond en een aantal internationals is nog druk doende met geheel andere zaken dan basketbal, maar toch maakte bondscoach Lucien van Kersschaeven gisteren al de ploeg bekend die Nederland over twee jaar in Frankrijk moet vertegenwoordigen op het Europees kampioenschap. 'We hebben ballen, een vloer, een zaal, spelers en een coach. Laten we beginnen.'
De Belg presenteerde zich gisteren als een no-nonsense coach, wars van dikdoenerij en grootspraak. Gesprekken met spelers over doelstellingen of het te voeren beleid heeft hij niet gevoerd, want de Vlaming houdt niet van praten. 'Praten is tijdverlies.' Spelers die de afgelopen zes weken tijdens de selectietrainingen voldoende inzet toonden, hebben een contract verdiend en de rest kan naar huis. Zo simpel is het in de ogen van Van Kersschaeven.
Zo kon het gebeuren dat de naam van Marcel Huybens, Neerlands beste international, op de lijst van reserves staat genoteerd. Huybens heeft het de afgelopen weken te druk gehad met het opstarten van een eigen bedrijf en kon niet op de selectietrainingen aanwezig zijn. Vooralsnog heeft hij dus geen contract, maar helemaal uit beeld is hij volgens de coach zeker niet.
Bovendien bespaarde Van Kersschaeven zich de moeite om Nederlandse spelers in Amerikaanse dienst, zoals Rik Smits en Serge Zwikker, te bewegen om deel te nemen aan het Nederlandse avontuur, 'want die is bij voorbaat vergeefs'.
De kwaliteiten van de Belgische coach - met het inmiddels failliete Racing Mechelen werd hij zeven keer landskampioen, vijf keer bekerkampioen en haalde hij tal van Europese eindronden - zijn onbetwist en toch solliciteerde hij in eigen land tevergeefs naar het felbegeerde baantje van bondscoach.
Hij werd gepasseerd door coaches uit Joegoslavi출 en Amerika, want boegbeelden in de basketbalsport zijn volgens de bondscoach heilig in Belgi출. En Van Kersschaeven is veel, maar (nog) geen boegbeeld.
Met een sneer naar zijn Belgische collega's zei hij gisteren tijdens de persconferentie dan ook zeer verwonderd te zijn dat hij wel in Nederland aan de slag kon. 'Ik heb geen Europese titels gewonnen, ik ben geen Amerikaan en geen Joegoslaaf. Ik ben maar een eenvoudige Vlaming.'
Toch is Van Kersschaeven ervan overtuigd dat hij de Nederlanders naar de eindronde van de Europese titelstrijd in Frankrijk kan begeleiden, maar dat schrijft hij vooral toe aan de mentale en fysieke gesteldheid van de huidige spelersgroep. 'In Belgi출 had ik veel kunnen bereiken, maar nooit zoveel als in Nederland. Hier staan minstens tien mensen die groter zijn dan de allergrootste Belg.
'Bovendien durven Nederlandse basketballers veel meer. Zij hebben het lef om uit te wijken naar Amerika om daar college-basketbal te gaan spelen. In Belgi출 moeten moeder en zuster aan de hand mee.'
Wie Van Kersschaeven bij zijn werk zal assisteren is nog onbekend. De door de Nederlandse Basketbal Top aangekondigde komst van Glenn Pinas, coach van het Groningse Donar, bleek te voorbarig. Pinas kreeg van zijn club geen toestemming voor de dubbelfunctie.

