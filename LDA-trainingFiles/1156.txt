	Radio 101 in Kroatië krijgt zendmachtiging
	AP
ZAGREB
Radio 101, het enige onafhankelijke radiostation in Kroatië, heeft vrijdag een zendmachtiging voor vijf jaar gekregen. Directeur Silvio Vrbanac toonde zich zeer tevreden over de beslissing van de Kroatische omroepraad.
De zender onderscheidt zich met zijn onafhankelijke berichtgeving sterk van de door president Franjo Tudjman en diens Kroatische Democratische Unie gecontroleerde staatsmedia. In november gingen in de hoofdstad Zagreb honderdduizend mensen de straat op toen de regering de zendfrequentie van het twaalf jaar oude radiostation aan een andere omroep toewees. Na scherpe kritiek in binnen- en buitenland kwam de regering op de beslissing terug.

