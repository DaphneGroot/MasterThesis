	Cursus Fries voor Elfstedenrijders
	 De Friezen kennen twintig woordsamenstellingen met iis, ijs. Zo is boadskippersiis ijs dat na een lange vorstperiode slecht berijdbaar is geworden en alleen nog dient voor het doen van boodschappen op de schaats. Peardiis is ijs dat sterk genoeg is om een paard te dragen, en dbeltsjeiis (dubbeltjesijs) is helder ijs met veel ingevroren luchtbellen. Wie tijdens de Tocht der Tocht wil weten waar hij zich bevindt, hoeft maar te vragen: 'Is dat de tsjerketoer fan Ljouwert / Snits / Drylts / Sleat / Starum / Hylpen / Boalsert / Warkum / Harns / Frentsjer / Dokkum?'
Peter Burger en Jaap de Jong presenteren in de door hen samengestelde Taalalmanak (Sdu/Genootschap Onze Taal;  24,90) een korte cursus Fries voor Elfstedenrijders. Het is slechts een van de talloze buitelingen in het boek, dat bol staat van frivole taalspelletjes en curieuze taalvaria, opgedist door een legertje taalminnaars.
Gerangschikt naar maand komen de gekste onderwerpen aan de orde: het taalgebruik van Cruijff, moderne koosnaampjes, de taal van de Bijbel, het Nederlands als zangtaal, de taal van voetbalverslaggevers, verbasterde woorden ('getutoyeerd lijf'), jongerentaal, politieke 'verwartaal', een cursus sinterklaasdichten, dicteetraining. Een deel van de bijdragen verscheen eerder, soms in een andere versie, in het tijdschrift Onze Taal.
Hoe leggen we in taal het blaffen van een hond vast? Daarnaar deed Agata Zwierzy¤ska in tien landen onderzoek, hetgeen resulteerde in het overzichtswerk Ten Language Sound Dictionary. Daaruit blijkt dat in Nederland het geluid wordt aangeduid met woef waf, in Duitsland met wauwau, in Spanje met guau guau, in Engeland met bow wow en in China met wang wang.
HvG

