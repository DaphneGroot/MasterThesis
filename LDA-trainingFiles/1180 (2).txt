Vlaams Gewest.
Het Vlaams Gewest is een gebiedsgebonden overheid in België. Meestal wordt het "Vlaams Gewest" (met of zonder het Brussels Hoofdstedelijk Gewest) gewoon Vlaanderen genoemd. Het gewest is een deel van de Belgische structuur van "gemeenschappen en gewesten". De officiële taal is Nederlands. Door de onmiddellijke fusie van de Vlaamse gewestelijke en gemeenschapsinstellingen (wat bij het Waals gewest en de Franse gemeenschap niet het geval is) bestaan er in praktijk geen aparte diensten, noch bestuursraden, noch een deelregering voor het Vlaamse gewest. De bevoegdheden van het Gewest zijn vastgelegd in de Belgische Grondwet en de Bijzondere Wet op de Hervorming van de Instellingen. Het Vlaams Gewest heeft geen bevoegdheden in Brussel.
Brussel en Vlaanderen.
Bij de oprichting van het Vlaams Gewest en de Vlaamse Gemeenschap werden beide onmiddellijk samengevoegd.
Deze constructie resulteerde in de ambigue rol die Brussel heeft als hoofdstad van Vlaanderen. Vlaanderen heeft, als overkoepelende term voor het Vlaams Gewest en de Vlaamse Gemeenschap, een regering en een parlement die zetelen in Brussel. Daarentegen zetelt de Waalse regering in het in Wallonië gelegen Namen. Brussel behoort evenwel tot het Brussels Hoofdstedelijk Gewest.
Structuur.
Het Vlaams Gewest is opgedeeld in 5 provincies, 22 administratieve arrondissementen, 35 provinciedistricten, 103 kantons en 308 gemeenten.
Verkeer en Vervoer.
De Vlaamse Vervoermaatschappij "De Lijn" is verantwoordelijk voor het vervoer per bus en tram binnen het Vlaams Gewest. De NMBS verzorgt het treinverkeer in België; Het Vlaams Gewest beheert ook de gewestwegen in Vlaanderen.
