	Eigenaar A&P mogelijk weg uit Nederland
	ANP MÜLHEIM AN DER RUHR
De Duitse warenhuisketen Tengelmann denkt erover zich op termijn terug te trekken uit Nederland als ze hier geen marktaandeel van 10 procent kan halen. Tengelmann is in ons land eigenaar van de Hermans Groep in Baarn die de A&P-supermarkten (tot najaar 1994 Jac. Hermans geheten) exploiteert. Nu heeft de detaillist in Nederland een marktaandeel van 3 procent en een jaaromzet van 1,2 miljard gulden.
'Schaalgrootte is op termijn een absolute verplichting voor Tengelmann', zegt de financiële man S. Hörder van het Duitse concern in een interview met vakblad Distrifood van deze week. Op stel en sprong weg gaan uit Nederland is niet noodzakelijk. Hörder beschouwt Nederland bij de huidige omzet voor een aantal jaren best nog wel als een interessante markt.


