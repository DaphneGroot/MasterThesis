	Kwijlende Muizelaar op brave Theatermaker
	Op de cover van het eerste nummer van Theatermaker staat een foto van Titus Muizelaar, artistiek leider van Toneelgroep Amsterdam - de mond half-open, kwijlend. Het is een foto uit Arnon Grunbergs 't Is geen vioolconcert, dat vorig jaar gespeeld werd in De Toneelfabriek.
Een kwijlende Muizelaar zal niet echt een run op de kiosken veroorzaken, ook al omdat Theatermaker er vrij somber uitziet: zwart-wit, met als steunkleur groen. Maar dat geldt alleen voor de buitenkant - binnenin is Theatermaker wat de lay-out betreft het frisse nieuwe theaterblad dat de ter ziele gegane vakbladen Notes en Toneel Theatraal moet doen vergeten.
Dat is geen moeilijke taak, die bladen waren al vergeten toen ze nog verschenen. Theaterpausen als Arthur Sonnen en Rob Erenstein roepen altijd dat het Nederlandse theater uniek is, maar een goed tijdschrift daarover was er tot op heden niet.
Theatermaker moet een aanvulling zijn op de (vele) artikelen die over theater in de kranten verschijnen. Een blad met originele invalshoeken en onderwerpen, met prikkelende columns die plezier en ergernis oproepen, met opinirende artikelen. Het liefst geschreven door auteurs die een lichte toets op hun tekstverwerker hebben en niet zijn blijven steken bij het Werkteater of nog steeds niet over het verniet over het verscheiden van Heiner Mller heen zijn.
Theatermaker is een tijdschrift voor toneel, dans, mime, opera, muziektheater, cabaret en jeugdtheater - zo staat het op de cover. Hoofdredacteur Erik Beenker heeft zijn redactie dan ook vanuit die disciplines samengesteld: Jacqueline Algra (dans), Hilde Scholten (amusement), Bart Deuss (theater) en Willem Bruis (opera). In jaargang 1, nummer 1 zijn die disciplines keurig vertegenwoordigd. Die opdeling doet niet geforceerd aan, hoewel de stukken over Springdance en het Kunst jr. Festival in een uitkrant niet zouden misstaan. 'En als dan ook, zoals elk jaar, de zon weer schijnt, belooft het festival in ieder geval weer een vrolijke bijeenkomst te worden, waar voor ieder wel iets te halen valt', besluit het stuk over het Kunst jr Festival.
Substantilere stukken gaan over De Toneelfabriek, George Tabori bij de de Nationale Reisopera en Willem Jan Otten die een essay schreef over de repetitieperiode van zijn toneelstuk Een Sneeuw. Met name die bijdrage wordt door hoofdredacteur Beenker in zijn voorwoord van harte aanbevolen. Beenker somt nu al een aantal zaken op die hij in zijn blad verbeterd wil zien: meer klein nieuws, meer berichtgeving over buitenlands theater, meer columns en meer evenwicht tussen reflectie en vooruitblikken. Beenker: 'Toch geeft dit eerste nummer duidelijk richting en vorm aan waar Theatermaker voor wil staan en waar het ragfijne essay van Willem Jan Otten de meest ideale, want essentile en breekbare verwoording van is; een bespiegeling over het ontstaan van een voorstelling waarbij per zin en in vertraagde tijd, haarscherp het tere en tedere proces van theatermaken wordt blootgelegd.' Het is jammer dat Ottens artikel voor de zoveelste keer gaat over Een Sneeuw, een oud stuk uit 1982 dat door Het Toneel Speelt op dit moment weer gespeeld wordt. Er is in het theater meer aan de hand waarover een ragfijn essay geschreven kan worden.
De artikelen over De Toneelfabriek, de dansfotografie van Dirk Buwalda en de theaterpoezi van Antoine Uitdehaag zijn welkome aanvullingen op het aanbod elders. Dat de afdeling Theateramusement aanwezig is met twee stukken over stand-up comedy en de comedytrain, een wel rg uitgekauwd onderwerp, wordt in de komende nummers hopelijk goed gemaakt.
Als de eindredacteur dan ook nog ietsje meer tijd neemt om de zet- en typfoutjes eruit te halen en de vormgever wat minder kwistig omspringt met tussenkopjes, tussenzinnen, grijze tekstkadertjes en streamers, dan wordt het wel wat met Theatermaker. Het is nu nog wat braafjes en weinig opwindend allemaal, maar prettig is het ontbreken van vooringenomen standpunten. Theatermaker kan nog twee nummers warmlopen voordat het theaterseizoen 1997/1998 gaat beginnen. 'Aan u nu het woord, om te lezen', besluit Beenker zijn voorwoord. Dat zullen we zeker doen.
Hein Janssen
Theatermaker, tijdschrift door de Podiumkunst, jaargang 1, nummer 1. Losse nummers:  10,-.

