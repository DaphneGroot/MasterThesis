	Makers wetenschapsquiz struikelen over fietsband
	Van onze verslaggever
AMSTERDAM
'Die vreselijke fietsband, ja, dat klopt, dat was ontzettend stom van ons', erkent R. van Hattum, eindredacteur van VPRO's Noorderlicht. Samen met de wetenschapsorganisatie NWO was hij verantwoordelijk voor de Nationale Wetenschapsquiz. Die telde uiteindelijk vijf winnaars in plaats van drie. Omdat er één fout te veel werd gemaakt. Door VPRO en NWO.
De makers van de eind vorig jaar uitgezonden quiz, zo'n beetje de beta-tegenhanger van het Nationaal Dictee, geven grif toe dat zij een blunder hebben begaan waarvoor elke havo-leerling zich zou schamen. Tijdens de uitzending gaf presentator Wim T. Schippers bij een van de vragen (Waarom deukt een fietsband maar een klein stukje in als je op de fiets gaat zitten?) het verkeerde antwoord.
Van alle inzenders bleek prompt niemand alle vragen goed te hebben. De notaris trok vervolgens uit degenen die één fout hadden drie prijswinnaars, van wie de eerste gelukkige een reisje naar China won. Korte tijd later, vertelt Van Hattum, toonde de winnaar van de derde prijs de blunder van de organisatoren aan. Van het trio prijswinnaars is hij de enige die in werkelijkheid alle vragen goed had.
Voor VPRO en NWO zit er uiteindelijk niets anders op dan de eerste en tweede prijs dubbel uit te keren. Twee gelukkigen mogen dus naar China. Van Hattum: 'Achteraf is het ontzettend stom. Het gekke is dat het eerst goed gestaan heeft. Nadat het foute antwoord erin is gekomen, heeft iedereen er overheen gelezen. Een raar groepsproces, lijkt het wel. '
En waarom die fietsband nou een klein stukje indeukt? Niet door de toenemende veerkracht van de buitenband (antwoord a), en ook niet door volumeverkleining (c), zoals Wim T. Schippers wilde doen geloven. Het volume van een band wordt wel iets kleiner als je op de fiets gaat zitten, maar dat vangt slechts een heel klein deel van het gewicht op. Het enige juiste antwoord was b. Een band deukt slechts een klein beetje in, en niet tot op de velg, door het grotere aanrakingsvlak met de grond.

