	Gerrit Zalm: 'Goed, h'
	'Goed h', zegt minister van Financin Gerrit Zalm over het sluitstuk van vier jaar 'paars', de Miljoenennota 1998. De VVD-bewindsman grijnst van oor tot oor om de cijfers. Het is de triomfantelijkste uiting waarop Zalm zich laat betrappen. Hij stoeit even met de vraag of het kabinet-Kok nu voluit de wave kan inzetten. 'Als we Prinsjesdag gehad hebben, dan kan ik iets vaker... Ik bedoel, dan is het klaar.' Maar hij vermant zich. 'Dan moet ik nog voorzichtig zijn.'
Binnen de VVD wordt Zalm gezien als een van de meest succesvolle ministers die de partij ooit heeft voortgebracht. Waarschijnlijk ontsnapt hij als een van de weinigen aan de wet die VVD-leider Bolkestein onlangs formuleerde, dat bewindslieden niet langer dan een termijn op hetzelfde departement dienen te blijven. Sommige van zijn partijgenoten zien in hem zelfs het geheime VVD-wapen in de verkiezingscampagne. Geheim, omdat hij het nog niet tot Bekende Nederlander heeft geschopt.
De suggestie om wat vaker op te treden voor de televisie wijst Zalm af. Hij vindt het wel best zo. 'Ik loop op het Damrak en niemand herkent mij. Ik ben met het gezin al jaren vaste klant bij een Italiaans restaurant. Pas na tweenhalf jaar kwamen ze erachter dat ik minister was.'
Opereren in de luwte is de kern van zijn succes, denkt Zalm. 'Ministers die veel naar buiten treden, hebben minder moreel recht in het kabinet. Hoog van de toren blazen wordt niet gewaardeerd. Vooral niet in mijn functie, in die dubbelrol als objectieve penningmeester en toch ook VVD'er. Een laag profiel versterkt mijn positie in het kabinet.'
Maar zelfs de minister-president, die boven de partijen staat, doet wel eens aan partijpolitiek. Zoals die keer dat premier Kok het plan ontvouwde om belasting te gaan heffen op optiewinsten.
'Nou goed, iedereen mag weleens een ongelukje maken.'
U vindt dat een ongelukje?
'Ik had er wel met hem over gesproken. Hij wist dat Financin voornemens was om de bestaande regeling te wijzigen. In die zin was het wel afgestemd. Maar het was niet de bedoeling dat hij op de persconferentie statements zou doen als ''Kok vindt dit en dat''. Maar goed, niemand is onfeilbaar. Ik beschouw het als een slip of the tongue.'
PvdA-minister Melkert van Sociale Zaken is zo iemand die voor zijn partij zoveel mogelijk wil binnenslepen. Als hij vindt dat er een koudetoeslag moet komen, staat hij met een sjaal om voor de televisiecamera's. De indruk bestaat dat u vaak botst met hem.
'Je hebt natuurlijk de klassieke spanning tussen Financin en Sociale Zaken. En we hebben een ietwat andere stijl. Gemeenschappelijk kenmerk is dat we allebei gevoel voor humor hebben. Hij kan ook zelfspot aan de dag leggen. Dat houdt de relatie goed.'
U heeft toch laatst een etentje gehad bij Ad Melkert...
'Ja. Buitengewoon gezellig.'
 ...om het een en ander uit te praten?
'Nee, dat had niks te maken met ''uitpraten'', dat was gewoon voor de aardigheid. Het is een misverstand om te denken dat ik om hem heen loop of dat hij om mij heen loopt. We zouden best samen een avondje aan de bar kunnen zitten.'
Is Melkert politieker dan uzelf?
'Kunnen we een ander onderwerp nemen?'
Het gaat ons niet om personen, maar om politieke tegenstellingen.
'Ik ben ook een andere persoon dan hij. Ik doe waarschijnlijk andere dingen, die hij nooit zal doen.'
Bent u het eens met Bolkestein, die vindt dat onverstoorbaarheid de eerste kwaliteit is van een minister? U staat bekend als een driftkikker.
'Ik voldoe niet aan alle eisen van Bolkestein. Ik heb wel bewondering voor onverstoorbaarheid. Maar je moet het doen op de manier die je het beste ligt. Er zijn mensen die heel handig en berekenend opereren. Nou goed, dat is een stijl. Ik heb een andere stijl.'
Nu geeft u toch weer een sneer richting minister Melkert...
'Nee, ik bewonder dat. Ik wou dat ik zijn onverstoorbaarheid had. Maar goed, tot nu toe gaat het zo ook goed. That's all in the game. Kijkend naar de resultaten kan je zeggen dat mijn stijl redelijk effectief is. En als dat dan iets minder onverstoorbaar is dan van anderen, so what. Als de resultaten maar goed zijn.'
Wat is u tegengevallen aan paars?
'Tegengevallen... Tegengevallen...'
Zalm vervalt in diep en langdurig gepeins. 'Ja, ik begrijp dat ik nu met iets moet komen, anders ben ik niet meer geloofwaardig', grapt hij dan.
'De eerste twee jaar waren makkelijker dan de laatste. Naarmate je meer naar het eind komt, wordt het moeilijker. De verkiezingen komen dichterbij. De profileringsdrang neemt toe en de kracht van het regeerakkoord neemt af. Zo'n regeerakkoord is een soort spoorboekje, dat je in het eerste jaar gewoon kunt volgen. Maar gaandeweg rijzen er problemen waarmee niemand rekening had gehouden en dan moet je nieuwe afspraken maken. Daardoor wordt het debat in het kabinet partijpolitieker.'
Is dat de reden waarom het u en uw staatssecretaris Vermeend niet is gelukt het belastingplan voor de 21ste eeuw naar buiten te brengen?
'Nee, er waren geen politieke problemen. Niemand zei op het eerste gezicht: ''Dit is slecht.'' Integendeel, er was een begin van enthousiasme. Maar er rezen wel een boel vragen. De collega's in het kabinet wilden weten hoe we er bij kwamen, ze wilden dat we de argumenten goed op een rij zetten en vroegen of we het in blokjes konden behandelen.
'Prima, dan doen we dat. Ze moeten de kans krijgen mee te gaan in de logica, waarvan wij menen dat die er is. Wij zijn er geruime tijd mee bezig geweest, wij menen dat het een goed plan is, dat gunstig uitpakt voor de werkgelegenheid en het milieu, internationaal concurrerend is en kapitaalvlucht tegengaat. We hadden kunnen zeggen: ''We willen dit op Prinsjesdag zo publiceren.'' Maar daar koop je niets voor. Ik heb liever dat iedereen het van harte draagt, dan dat er wordt gemord dat we het hebben geforceerd.'
Had u uw collega's er niet eerder bij moeten betrekken?
'Ik heb ook weinig zin om met collega's te gaan praten als we niet zelf een idee hebben hoe het zou moeten. Dat is het complexe ervan.'
'Dit heeft goed gewerkt en ik zie niet zo gauw iets anders', zegt Zalm op de vraag of er een Paars II moet komen. Hij zou het wel 'hl bezwaarlijk' vinden om een kabinet van alleen PvdA en VVD te vormen, als D66 te klein wordt. 'Dan krijg je heel snel echte tegenstellingen, waarbij alles wordt vertaald in termen van: die wint, die verliest. Dat kan nu niet, geen enkele partij heeft de meerderheid, de PvdA kan niets doordrukken tegen de zin van de andere twee in en de VVD ook niet. Je bent altijd afhankelijk van redelijkheid. En D66'ers zijn in elk geval redelijke mensen.'
Zou u ook als minister van Financin willen doorgaan in een anders samengesteld kabinet?
'Hangt van het programma af. Het is niet zo dat CDA'ers besmet zijn voor mij. Maar ik vind het ook niet erg als ik er uitgeflikkerd word.'
En wat als alleen het ministerie van Justitie voor u overblijft?
'Dan ga ik vol enthousiasme in de Kamer zitten.' De gedachte aan een leven als lid van de Tweede Kamer met haar driedaagse vergaderweek is wel aantrekkelijk voor de minister, die erom bekend staat dat hij op werkdagen om zes uur achter de aardappelen wil zitten: 'Dan kan ik op maandag en vrijdag thuis zijn.' En voorwaarde. 'Ik hoop wel dat ik financieel woordvoerder mag worden.'
Paars I moest vooral een 'gewoon kabinet' worden, zei premier Kok bij het aantreden van zijn club. Daartoe uitgenodigd schetst Zalm voor Paars II ook geen weidse vergezichten. Hij heeft 'een enkele wens', denkt dat er andere problemen te tackelen zijn en noemt participatie van ouderen als 'een van de grote agendapunten'.
Maar wat moet het motto worden van Paars II?
'Werk, werk, werk is uitstekend. Deel twee.'
Werk, werk, werk, en nu de ouderen ook?
'Ja! Je hebt meer van die succesfilms, die komen dan met deel twee.'
VVD-leider Bolkestein zegt: een fles wijn is de eerste dag dat hij open is goed, de tweede wordt het al wat minder en de derde dag is hij niet meer te drinken.
'Dit wordt een nieuwe fles, van hetzelfde etiket.'
Verheugt u zich al op het canvassen in de verkiezingscampagne?
'Ik heb er wel lol in, spreekbeurten en dat soort dingen. Ik sta daar niet zo van: jee, wat moet ik hier nu. Vooral dat vraag-antwoordspel. Dat verhaal dat je moet houden, nou ja, dat moet dan maar.'
Gaat u de resultaten van het paarse kabinet in de campagne uitdragen als de vruchten van liberaal beleid?
'De financieel woordvoerder van de PvdA-fractie, Van der Ploeg, noemt de begroting 1998 een echte PvdA-begroting. Prachtig toch.'
Laat u Van der Ploeg de resultaten gewoon naar zich toe trekken?
'Ik denk niet dat het erg geloofwaardig is als hij dat zegt. De VVD heeft de grote klap gemaakt in de onderhandelingen over het regeerakkoord. Daar is besloten tot die 18 miljard bezuinigingen, nadat een eerder akkoord met minder bezuinigingen was afgewezen.'
Er is 5 miljard meer bezuinigd. Iemand als bisschop Muskens zal dat asociaal vinden.
'Nou, we hebben niet de minima ervoor gekort. Integendeel. We hebben de uitkeringen steeds laten meestijgen met de loonontwikkeling, terwijl we dat niet hadden afgesproken. We hebben meer geld gestoken in bijzondere bijstand en de huursubsidie. En een flink deel van de lastenverlichting hebben we aangewend om de koopkracht aan de onderkant te bevorderen.'
Partijgenoten van u in de gemeenten en VVD-burgemeester Opstelten roepen dat de uitkeringen omhoog moeten.
'Dat is heel slecht voor de werkgelegenheid. Iedereen gelooft dat.'
Behalve die partijgenoten van u die we net aanhaalden.
'Die denken daar dus niet over na! Als je de uitkeringen verhoogt, schieten mensen er niets mee op als ze aan de slag gaan. Dan vragen ze zich af waarom ze dat zouden doen. Dan moeten de lonen mee omhoog en komt het hele circus weer op gang. Dus in het kader van het plan ter vernietiging van de werkgelegenheid: absoluut uitstekend.'
Nu de werkgeverslasten zo worden verlaagd op minimumloon, is er toch ruimte om het minimumloon en de uitkeringen wat omhoog te doen?
'We verlagen de arbeidskosten toch niet om vervolgens te zeggen: nu kunnen ze weer omhoog, want we hebben ze net verlaagd? Het belangrijkste is dat we mensen weer aan het werk helpen. Mensen die weer aan het werk zijn gekomen hebben hun inkomen met gemiddeld 40 procent verbeterd. Daar kan je natuurlijk niet tegenop met je 1 procent verhoging van het minimumloon.'
Hoe komen die banen ten goede aan die 2,5 miljoen mensen onder de 65 met een uitkering?
'Dan zetten we er nog een tandje bij. De werkgelegenheid groeit steeds sneller. En als er geen schoolverlaters en herintredende vrouwen meer zijn, zuigt die groei de mensen uit de uitkeringen weg. Je ziet het ook. Het is een sterk recept, het werkt'
Is verder bezuinigen nodig? We proeven bij de PvdA een sfeer van: het is mooi geweest, een financieringstekort van iets beneden de 2 procent moet kunnen.
'Dan heeft de lijsttrekker van de PvdA heel wat uit te leggen. Want die heeft als regeringsleider gezegd dat het tekort dicht bij nul moet zijn. Het zou weleens een aardig thema kunnen worden bij de verkiezingen. Geen enkele partij kan haar verkiezingsprogramma geloofwaardig rond krijgen zonder te bezuinigen. Je bent natuurlijk wel een beetje gek als je doet alsof het nooit meer kan tegenvallen. Als we n les hebben geleerd, dan is het dat de formule van behoedzaam begroten perfect werkt.'
Wat moet er volgens u met het financieringstekort gebeuren?
'Dat moet zo snel mogelijk naar nul. Het zou mooi zijn als we dat aan het einde van de volgende kabinetsperiode halen. Maar ik denk niet dat er in het regeerakkoord komt te staan dat we 0 moeten hebben in 2002. Wat niet wil zeggen dat we daar niet met enig geluk op uit zullen komen.'

Foto
	Minister van Financin G. Zalm: 'Melkert en ik zouden best samen een avondje aan de bar kunnen zitten.'FOTO DANIEL KONING - DE VOLKSKRANT

