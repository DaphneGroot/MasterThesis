	Romantiek uit een wel hele oude doos
	Cold Comfort Farm van John Schlesinger. Met Kate Beckinsale, Joanna Lumley, Stephen Fry. In Alfa 2 Amsterdam en Cinerama 5 Rotterdam.
Aan alles kun je merken dat Cold Comfort Farm gemaakt is naar een oud boek. Want wie verzint er midden jaren negentig nog een verhaal over een deftige Londense jongedame, Flora, die haar ouders verliest en ervoor kiest om een tijdje bij een oude tante in de provincie te gaan wonen? En dat, terwijl die tante tamelijk malende lijkt.
Ooit zag zij als jong meisje een geheim, dat blijft ze al die jaren maar roepen zonder iets te onthullen, en verder heeft zij zich al jaren opgesloten op haar kamer. De rest van de boerenfamilie (Starkadder geheten) heeft evenmin de normaliteit als verplichte levenshouding aanvaard. Deftige jongedame gaat toch, wordt beloerd door boerenknechten en andere mannen, onder wie een excentrieke opgeblazen schrijver, terwijl vanuit Londen een al even deftige jongeheer om haar hand blijft smeken.
Zonder lang nadenken kan ieder vermoeden wat er gebeurt: die Flora maakt schoon schip, voor zover mogelijk wordt iedereen gelukkig en zelfs de oude tante komt haar kamer weer uit. En de Londense amant mag uiteindelijk in een eigen vliegtuigje de begeerde hand van Flora komen halen.
Romantiek uit een heel oude doos, die natuurlijk best een smakelijke bonte parade van rare mensen en hilarische situaties zou kunnen opleveren. Zoals ze misschien ook in dat boek zijn opgetekend, want het schijnt in Engeland een klassieker, in 1932 geschreven door Stella Gibson.
Helaas is deze door BBC en Thames Television geproduceerde film door John Schlesinger zo buitengewoon vlak gemaakt, dat er weinig aan te beleven valt. Alles wat er goed aan is, blijft als het ware achter drie dikke glasplaten ergens op het bioscoopscherm geplakt. Je kijkt er naar zonder een moment gepakt te worden.
Peter van Bueren

