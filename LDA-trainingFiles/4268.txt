	De liefde voor een buurt in Banne-Oost
	Tentoonstelling: De smaak van de opdrachtgever: 1. de overheid. Arcam-galerie, Waterlooplein 213, Amsterdam. Tot en met 22 maart.
Het is een geliefd gezegde onder architecten: geen goed gebouw zonder een goede opdrachtgever. Inderdaad, heel Nederland staat vol met de resultaten van het getob dat bij gebrek aan goede opdrachtgevers ontstaat. Dan gaat het niet alleen over de modieuze gevels die een volstrekt gebrek aan belangstelling voor de inhoud van een verhuurkantoor moeten verdoezelen, of over de woonwijken die alleen met het oog op maximaal rendement zijn opgezet. Het gaat ook over hele steden die bij gebrek aan bevlogen bestuurders in architectonisch drijfzand raken. Dat kan zelfs een stad als Amsterdam gebeuren.
Architectuurgalerie Arcam besloot daarom de kwaliteit van de Amsterdamse opdrachtgevers grondig aan de kaak te stellen. In een serie van vier tentoonstellingen komen alle belangrijke soorten bouwheren aan de beurt: de stadsbestuurders, de projectontwikkelaars, de woningbouwverenigingen en de individuele bouwers. Waar staan ze voor, waar houden ze van, en bovenal: wat doen ze de stad aan? Iedereen werd op persoonlijke titel aangesproken, in de hoop dat daardoor het aantal strategisch bedoelde antwoorden tot een minimum kon worden beperkt.
De eerste expositie is onthullend. Hier komen zeventien wethouders aan bod die zich in de stadsdeelraden met ruimtelijke ordening, woningbouw en stadsontwikkeling bezighouden. Belangrijke functionarissen dus, achter wie best eens een Wibaut, een De Miranda, of desnoods een Amsterdamse Gietema schuil zou kunnen gaan. Zij kunnen hun stadsdeel maken of breken.
Op wolkjes boven hun uitgezaagde silhouetten zijn hun meest ideale stedelijke projecten afgebeeld: voor het merendeel voor de hand liggende gebouwen, algemeen geroemd, nauwelijks baanbrekend. De woontorens van architectenbureau PRO c.s. op het voormalig terrein van de Oranje Nassaukazerne worden het meest genoemd (drie keer); Plan-Zuid van Berlage komt twee keer voor, Duco Stadig houdt het zelfs op het Rijksmuseum. Verder worden verworvenheden van anderen, ver uit de buurt, het allermooist gevonden, varirend van een torenflat in Miami, het Central Park in New York, het Haagse stadhuis tot de Grote Markt in Groningen. J. H. Weevers, wethouder van Oud-West, verklaarde de uitbreiding van het stadhuis van Zwolle tot zijn grootste favoriet.
Boeiender dan die keuzes op zich, is de motivering die erbij wordt gegeven. Dan blijkt de voorkeur voor dat Zwolse stadhuis zo gek nog niet voor een wethouder van Oud-West. Weevers roemt de schepping van architect J. J. Konijnenburg omdat deze grootschalige ingreep in de binnenstad zich met een eigentijds (inmiddels gedateerd) architectonisch gezicht nog steeds perfect in de historische omgeving weet in te passen. Voor zijn eigen stadsdeel geeft hij blijk van dezelfde visie. Hij noemt het woonblok met binnenplein De Liefde van de Belgische architect Charles Vandenhove, en het even zorgvuldig in een oude straat ingevoegde woonblok van Peter Geusebroek aan de Pieter Langendijkstraat, als de projecten waaraan hij zelf met de meeste voldoening heeft bijgedragen.
Zo'n visie wordt bij anderen node gemist. Zou die wethouder van Noord nou echt begrijpen wat de bijzondere mogelijkheden zijn van dat unieke deel van de stad, waar het landelijke karakter van Waterland wordt gecombineerd met stedelijke woonwijken? Je vreest dat hij daar nauwelijks oog voor heeft als hij Kattenbroek, 'waar ieder huis een apart kunstwerk is', als zijn ideaal noemt, en als hij zijn eigen ecologische woonbuurtje in Banne-Oost het project noemt waar hij het meest trots op is. En houdt die wethouder van Zuid-Oost wel van zijn eigen Bijlmermeer, als hij het Central Park in New York idealiseert vanwege de abrupte overgangen tussen bebouwd en groen gebied - 'zo volkomen anders dan de Bijlmer'? Ook hij kiest, typerend, als project waarover hij het meest tevreden is, een blokje waar hij zelf wil gaan wonen.
Slechts een enkeling heeft, voorzover uit de tentoonstelling is op te maken, een uitgewerkte visie die is gebaseerd op grondige kennis en liefde voor het eigen stadsdeel. Misschien komt P. F. Polderman van de Rivierenbuurt nog het dichtst in de buurt. De manier waarop hij zijn keuze voor het Minervaplein verklaart lijkt wat primitief: 'Het plein is zo'n mooie eenheid en het straalt iets stedelijks uit.' Maar hij blijkt in de praktijk zowel oog te hebben voor de zorgvuldige inpassing van een nieuwe bakkerswinkel in een oude gevel, als voor de groots opgezette, veelzijdige herinrichting van de omgeving van de RAI.
Dat soort ambitieuze projecten wordt overigens opvallend weinig vermeld. Is dan geen enkele wethouder trots op Nieuw-Sloten, op het KNSM-eiland, het Java-eiland of de plannen voor IJburg? Duco Stadig, algemeen wethouder van Amsterdam, kiest voor niet-controversile projecten zoals de verbouwing van de Boerhave-kliniek tot kantoorpand en de nieuwe theaterschool aan de Jodenbreestraat. Maar goed: hij heeft zich bloot gegeven. Dat is altijd vruchtbaarder dan wat de wethouder van Zuid deed. Hij faxte de vragenlijst van Arcam terug met een kruis erdoor.
Ids Haagsma
Hilde de Haan

Foto
	De smaak van de overheid in Arcam-galerie. FOTO DANIEL KONING - DE VOLKSKRANT

