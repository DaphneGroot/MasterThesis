	Ex-korpschef Van Hulst dreigt nieuwe functie mis te lopen
	Van onze verslaggever
Marc van den Eerenbeemt

AMSTERDAM
De aanstelling van S. van Hulst als chef van het Korps Landelijke Politiediensten (KLPD) is onzeker geworden. De huidige chef van de KLPD, J. de Wijs, weigert tegemoet te komen aan de wens van minister Dijkstal van Binnenlandse Zaken om het veld te ruimen voor Van Hulst, voormalig chef van het politiekorps Hollands-Midden en voorzitter van de Raad van Hoofdcommisarissen. Van Hulst zei woensdag dat er volgens hem aan de plannen van Dijkstal 'niets is gewijzigd'.
Van Hulst kreeg vorig jaar de schriftelijke belofte van Dijkstal dat hij de hoogste man van het KLPD zou worden. Op grond van die toezegging gaf hij voor de 'politiecarrousel' zijn positie bij Hollands-Midden op. De hoofdcommissaris, die zich op het hoogtepunt van zijn politiecarrière bevond, liet zich met het uitzicht op zijn nieuwe functie bij de KLPD voorlopig 'parkeren' bij het Nederlands Politie Instituut (NPI) in Den Haag. Daar moet hij zorgen voor een voorspoedige start van dit nieuwe samenwerkingsverband tusen korpsbeheerders, hoofdcommissarissen en hoofdofficieren.
De voormalige Haarlemse korpschef R. Straver profiteerde van zijn welwillende medewerking. Hij moest het politiekorps Kennemerland verlaten na de IRT-affaire, maar wordt morgen in Noordwijkerhout geïnstalleerd op de oude plek van Van Hulst. Gisteren werd hij al officieel beëdigd door de commissaris van de koningin in Zuid-Holland.
Er is vorig jaar wel gespeculeerd over overplaatsing van De Wijs naar een politiefunctie op Aruba en de Nederlandse Antillen. Die transfer ging niet door. De Wijs rekent op pensionering in het jaar 2000 in zijn huidige functie. 'Hem is ook niet verzocht volgend jaar plaats te maken', aldus KLPD-woordvoerder A. Folgerts.
Het politiekorps staat aan de vooravond van grote veranderingen. De Wijs wil daar graag zelf leiding aan geven. De Centrale Recherche Informatiedienst (CRI), onderdeel van de KLPD, zal worden opgeheven. Een nieuwe 'Divisie Recherche' van de dienst zal haar taken overnemen. Ook het Landelijk Rechercheteam, gespecialiseerd in hoogwaardig financieel onderzoek, zal deel gaan uitmaken van die nieuwe divisie.

