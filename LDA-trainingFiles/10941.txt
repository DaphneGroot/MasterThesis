Xerxes II.
Xerxes II (Perzisch: ‏خشیارشا, "Chaschayārschā") was slechts 45 dagen koning van het Perzische Rijk, van het eind van 424 v.Chr. tot begin 423 v.Chr..
Zijn beide ouders Artaxerxes I en koningin Demaspia stierven op dezelfde dag, waarna hij (althans in Susa) als koning werd erkend. Na een feest waarop hij dronken geworden was vermoordde een halfbroer, Sogdianus (of Secydianus), hem. Deze trachtte een andere halfbroer, Ochus, de zoon van een Babylonische concubine naar de hoofdstad te laten komen, maar deze slaagde erin een leger te formeren en eiste de troon op. Op 13 februari 423 v.Chr. werd Ochus als Darius II erkend als de nieuwe koning.
