	Lekkage dwingt ballonvaarder tot noodlanding in woestijn Algerije
	Van onze verslaggever
Martijn van Calmthout
 AMSTERDAM
Woensdagochtend om 7.29 uur, nog geen etmaal nadat hij was opgestegen en maar een paar honderd kilometer van de vertrekplaats in Marokko, heeft Richard Branson zijn ballon in de woestijn van Algerije noodgedwongen weer aan de grond gezet. Door lekkage verloor de 53 meter hoge kunststof heliumballon snel hoogte, zo meldde Branson 's nachts via de boordtelefoon. De driekoppige bemanning bleef ongedeerd. De oorzaak van het lek was woensdag niet bekend.
De excentrieke Britse voorman van het Virgin-concern is vol goede moed over een nieuwe poging om als eerste rond de wereld te vliegen in een heliumballon.
Of dat nog dit jaar zal gebeuren, is onzeker. Tot hooguit februari heerst op tien kilometer hoogte een voldoende sterke straaltroom, met snelheden tot 385 kilometer per uur die ballonnen in twee tot drie weken rond de aarde kan jagen.
Bransons fiasco is de zoveelste mislukte poging om met een ballon non-stop rond de wereld te vliegen. De laatste jaren deden onder anderen Branson zelf, de Amerikaan Steve Fossett, een Amerikaanse-Russisch team van de Hilton-keten en de Nederlander Henk Brink serieuze pogingen op te stijgen. Slecht weer en vooral falende techniek hielden de projecten aan de grond of hooguit kort in de lucht.
Dit seizoen staat Fossett, die vorig jaar na een paar honderd kilometer neerstortte, in St. Louis opnieuw klaar voor een solo-poging, net als een tweekoppig Zwitsers team in Chateau d'Oex. Van een formele race is geen sprake. Afgezien van publiciteit staat alleen een vermelding in de annalen van de luchtvaart op het spel.
Ballonvaarders, ook Branson, hebben zowel de Stille als de Atlantische oceanen met succes overgestoken, overigens ook na talloze mislukte pogingen. Een vlucht rond de wereld lijkt technisch vooralsnog te hoog gegrepen.
Bransons ballon, die een reservoir helium bevat en wordt bijgeregeld met hete lucht, is gemaakt van ruim 200 duizend vierkante meter versterkt polyethyleenfolie, vergelijkbaar met boodschappentassenplastic. De gigantische oppervlakken raken, ondanks verstevigingen met tape en andere folies, gemakkelijk beschadigd door windvlagen of draaiende kabels.
Een ander probleem vormen de zeer lage temperaturen op grote hoogte, waardoor mechanische systemen als generatoren en pompen gemakkelijk dienst weigeren.
Voordat Branson de vlucht afbrak, was de Virgin Challenger bezig met een serie nachtelijke tests op uiteenlopende hoogten. Vlak voor de intrede in de westelijke straalstroom op circa tien kilometer hoogte kwam het overmatige verlies van helium aan het licht.
De veilige landing in Algerije schreef Branson vooral toe aan het doortastende optreden van co-piloot Alex Ritchie, een technicus die dinsdag op het laatste moment een zieke collega-vlieger uit het Virgin-team had vervangen. Ritchie klom tijdens de afdaling in de duisternis met een parachute uitgerust uit de omlaag suizende capsule en kapte brandstof- en watertanks los. 'Alex is een held', zei Branson na afloop.
Door de wegvallende ballast bleef het gevaarte lang genoeg op hoogte om over een bergketen te raken en op een vlakte te landen. De capsule liep daarbij geen schade op. De 35 duizend liter metende ballon, ontworpen door Bransons tweede co-piloot Lindstrand, is waarschijnlijk niet meer te gebruiken. Een nieuwe kost zo'n kwart miljoen dollar.

Foto
	GRAPHIC: Heliumballon moet wereldreis al binnen een dag staken

