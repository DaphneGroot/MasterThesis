York (Verenigd Koninkrijk).
Centrum van York met in het midden de Kathedraal van York
The Shambles, een straat in York
Stadsmuur van York, nog grotendeels intact
York is een stad ("city") en unitary authority in het noorden van Engeland, sinds 1996 tevens een unitary authority met North Yorkshire als ceremonieel graafschap.
De vestingstad ligt aan de samenvloeiing van de Ouse en de Foss. Vooral de Ouse treedt regelmatig buiten haar oevers, waardoor de stad gedeeltelijk onder water komt te staan.
In 2001 telde de stad York zelf 137.505 inwoners. De unitary authority die sinds 1996 de naam 'City of York' draagt, en waaronder ook omliggende landelijke gebieden vallen, telde in 2007 193.300 inwoners.
In de stad staat de grootste middeleeuwse kathedraal van Noord-Europa, de "Minster", die beroemd is om haar gebrandschilderde ramen. De aartsbisschop van York is de op één na belangrijkste gezagsdrager in de Anglicaanse Kerk, na de aartsbisschop van Canterbury. De huidige aartsbisschop is de in Oeganda geboren John Sentamu. Het oude stadscentrum is nog ommuurd en telt vier stadspoorten.
Bij het station York is het National Railway Museum gelegen, het grootste treinmuseum van Europa. Hier staan tientallen locomotieven en treinstellen.
Geschiedenis.
De stad kent een lange geschiedenis. Archeologische vondsten wijzen erop dat het gebied waar nu York ligt al zeker 7000 of 8000 jaar voor Chr. werd bewoond. De stad zelf werd echter in het jaar 71 na Chr. gesticht door de Romeinen en heette aanvankelijk "Eboracum". De eerste vermeldingen van de stad stammen uit 95-104 n.Chr. Voor de Romeinen was "Eboracum" een belangrijke militaire basis; keizer Septimius Severus overleed er in 211; 95 jaar later stierf keizer Constantius Chlorus in Eburacum, de vader van Constantijn de Grote,die daar de titel "augustus" kreeg.Later kwam het gebied in handen van de Angelen, en veranderde de naam van de stad in "Eoferwic". In 866 werd Eoferwic veroverd door de Vikingen, die de stad "Jorvik" noemden. Rond het jaar 1000 raakte de naam York in gebruik.
