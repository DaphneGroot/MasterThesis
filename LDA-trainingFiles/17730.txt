 VERGUNNINGENSTELSEL UITZENDBUREAUS AFGESCHAFT. 
 DEN HAAG, 18 okt (Reuter) - Uitzendbureaus zullen in de toekomst geen vergunning meer nodig hebben voor het ter beschikking stellen van arbeidskrachten en de maximum uitzendtermijn, nu zes maanden, wordt afgeschaft. 
 Dit blijkt uit een wetsvoorstel van minister Ad Melkert van Sociale Zaken en Werkgelegenheid, waarmee de ministerraad heeft ingestemd. De wet bevat de resterende regels voor het ter beschikking stellen van arbeidskrachten door intermediairs. 
 Het blijft verboden arbeidskrachten beschikbaar te stellen aan een bedrijf waar een collectief arbeidsconflict heerst. Hiermee blijft het zogenoemde "onderkruipersverbod" van kracht. 
 Verder is de werkgever verplicht de ingeleende arbeidskrachten hetzelfde salaris te betalen als werknemers in gelijke of gelijkwaardige functies in het bedrijf, tenzij per CAO anders is bepaald. 
 De inlener van de arbeidskrachten is aansprakelijk voor eventuele niet betaalde loonbelasting en sociale premies. Het is mogelijk het risico hierop te verkleinen door het premie-en loonbelastingdeel te storten op een geblokkeerde rekening. Voor het gestorte bedrag is de inlener dan niet meer aansprakelijk. 
 Bemiddelaars zullen voor hun bemiddeling geen prijs mogen rekenen aan de werkzoekende. 
 Dit moet voorkomen dat de kansen van een werkzoekende ook afhankelijk worden van de vraag of hij de bemiddelaar kan betalen, aldus minister Melkert. 
 In de wet is de mogelijkheid opgenomen ten aanzien van een bepaalde sector een verbod op een speciaal regime voor het ter beschikking stellen van arbeidskrachten vast te stellen. 
 Dit in het geval van (dreiging) van ernstige schade aan de goede verhoudingen op de arbeidsmarkt of aan het belang van de betrokken arbeidskrachten. 
 (c) Reuters Limited 1996. 
