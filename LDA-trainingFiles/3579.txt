	Dansers bezweren curieuze machines van Orkater
	DANS
Nederlands Dans Theater I: Diapason van Ohad Naharin ism Orkater. Corrupted van Gideon Obarzanek. Bella Figura van Kylian (reprise). Lucent Danstheater, Den Haag. Herhaling: 10 en 11 okt. Tournee.
Met een vette grijns op zijn gezicht staat Peter Zegveld achter een batterij curieuze machines. Hij en Thijs van der Poll houden die als ware engineers aan de gang. De meest absurde geluiden produceren de apparaten: ze puffen als een stoomlocomotief, toeteren als een scheepsmisthoorn. Als eentje het dreigt te begeven, gooit Zegveld er wat kolen op.
De twee componisten/performers van Orkater zijn in hun element in Diapason, waarmee Ohad Naharin zijn tienjarig jubileum als vaste gastchoreograaf bij het Nederlands Dans Theater beklinkt. Twaalf stukken staan er inmiddels van hem op het repertoire van het NDT, en dit dertiende is zonder meer een aanwinst.
In Isral zag Naharin een optreden van Orkater. Dat fascineerde hem zo dat hij Zegveld en Van der Poll vroeg met hem samen te werken, als componisten wel te verstaan. Afgezien van een eenmans
actie van Zegveld blijven ze opvallend terughoudend in hun rol van uitvoerend musicus.
Nu biedt hun compositie Prlude Mchanique Naharin stof genoeg. Tegenover een klankwal van piepende tandraderen en schurende drijfassen plaatst de choreograaf bij aanvang een groep van twaalf danseressen die in een uiterst vertraagd tempo unisono bewegingen uitvoeren. Alsof zij met een verstild ritueel de geluidsstroom kunnen bezweren. Een volgend moment gaat Naharin de heksenketelmuziek te lijf met een drukke mannendans, vol grillige bewegingen. Bij een ritmisch deel op percussie reageren de dansers en musici zo intens op elkaar, dat het een ware jamsession wordt.
De verzameling van zelf gefabriceerde instrumenten oogt verassend goed. Naharins vaste licht
ontwerper Bambi zet het toneelbeeld in een diffuus schijnsel en tovert schaduwbeelden van de machines op het achterdoek. Maar Orkater zou Orkater niet zijn, als op datzelfde achterdoek niet ook een geinig animatiefilmpje van Zegveld geprojecteerd werd. De dans kent eveneens een maffe inval: een zingende engel op hoge stelten die bij wijze van
entr'acte een song playbackt. De ernst en soms wazige mystiek die Naharins werk af en toe kenmerken, krijgen niet de overhand. Zijn krachtige en dynamische danstaal maakt Diapason tot een sfeervol dansstuk.
Corrupted van de Australische choreograaf Gideon Obarzanek is minder geslaagd. Hij heeft een eigentijdse zedenschets willen maken over onze wensen en dromen, en over de banale realiteit - onder meer uitgedrukt in beelden die zo uit soaps en softpornofilms geplukt zijn. Verder dan een zwakke sketch komt hij niet. Komisch is nog wel Johan Inger als cowboy-stoere monteur die de televisie van een huisvrouw komt maken, wat natuurlijk eindigt in een ruig nummertje seks. Daarna verzandt het stuk in herhaling. Zelfs de dufste soap is opwindender. IL

