Deense muziek.
De Deense muziek vindt haar eerste geschiedkundige bron in de germaanse lures die in Denemarken en Noord-Duitsland voorkwamen, en die terug te voeren zijn tot de periode van de 16e tot de 6e eeuw voor Christus.
Uit de 12e eeuw zijn Deense hymnes en sequenzen overgeleverd, maar van meer belang zijn de tot 1250 teruggaande epische volksliederen (ballades), die grotendeels mondeling overgeleverd werden.
In de latere eeuwen werd de muziekstijl voornamelijk bepaald door buitenlandse musici die aan het Deense hof werkten, zoals de Nederlander Adrianus Petit Coclico (tussen 1556 en 1562), de Brit John Dowland (tussen 1598 en 1606) en Heinrich Schütz (tussen 1633 en 1644). De bekendste Deense musicus uit deze vroege barokperiode is Mogens Pederson (ca. 1585-1623), die rond 1620 onder andere vijfstemmige missen en motetten schreef. Een bekend Deens-Duits organist was Dietrich Buxtehude, die in 1657 in Hãlsingborg en in 1660 in Helsingør werkte.
Deense opera-uitvoeringen worden sinds midden 17e eeuw voornamelijk door de Italiaanse en Duitse muzieksmaak en -stijl gedicteerd.
Als koninklijk kapelmeester werkten in Kopenhagen onder anderen R. Keiser (1722), J.A. Scheibe (1744-1748), G. Sarti (1755-1775) en J.A.P. Schulz (1787-1795). Deze laatste was van belang omdat zijn leerling Ch.E.F. Weyse was, die op zijn beurt vele Deense componisten opleidde, onder wie J.P.E. Hartmann en Niels Gade.
Deense volksmuziek.
De muziek bij de deense volksdans is onveranderlijk vrolijk; mineur zul je zelden tegenkomen. Omdat de viool het hoofdinstrument is de meeste muziek uitgeschreven in viool-vriendelijke toonsoorten: G, D en A komen het meest voor.
Een ander kenmerk is het binnen een muziekstuk veranderen van toonsoort; zeer veel muziek die uit meer dan een deel bestaat, wisselt tussen G en D, of tussen D en A. Omdat rond 1920 alle muziek 4-stemmig is genoteerd/gearrangeerd voor twee violen A-klarinet en gestreken contrabas ligt de muziek betrekkelijk vast.
Roskilde Festival.
Roskilde Festival is een muziekfestival dat al bestaat sinds 1971. Het kreeg in 2008 de 2de prijs op de ILMC Arthur Awards uitreiking.
