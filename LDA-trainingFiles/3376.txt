	Gewaarschuwd tuinier zoekt geel bloemetje op zandgrond
	Op het eerste gezicht lijkt hij een beetje saai, de Gardentime 3.1., de opvolger van Gardentime 2.1, die in 1993 op diskette op de markt werd gebracht. De nieuwe, vermeerderde uitgave is 'een praktische en professionele hulp voor de particuliere tuinier', zoals uitgever Swan onbeschroomd laat weten.
Saai is de cd-rom zeker in vergelijking met de vele boeken, tijdschriften en televisieprogramma's die er over tuinieren het licht zien. Onlangs nog verscheen er een nieuw blad: Elle Tuinen, de buitenvariatie van Elle Wonen.
Prachtige woon- en inrichtingsideen staan in dat zwaar gellustreerde blad op dik glanzend papier. Maar zo goed als mensen graag naar de daarin afgebeelde interieurs kijken en er veel minder vaak in wonen, zo geldt dat ook voor de tuinen van Elle. Ze zijn schitterend om te zien, maar beslist niet goedkoop in aanschaf en onderhoud.
In vergelijking met Elle-Tuinen is Gardentime 3.1 een grote, maar in wezen kale en simpele kaartenbak met informatie over onderhoud, insectenbestrijding, ziekten, bloei en aanschaf van achttienhonderd planten. Er is bij 'slechts' twaalfhonderd planten een afbeelding gevoegd. Dat laatste is juist een punt waar de vele tuinbladen sterk in zijn: full colour afbeeldingen, mooie spreads, gladgeschoren borders of kunstig gesnoeide heggen. Die vind je in Gardentime 3.1 allemaal niet. Een vogelfluitje bij het opstarten van de cd-rom, dan heb je het meest frivole gedeelte wel gehad.
Volgens een van de twee eigenaren van de Warnsveldse firma Swan, Theo Nieuwkerk, is eenvoud juist het sterke punt van de cd-rom. Het schijfje is nadrukkelijk bedoeld voor de leek met een gewoon tuintje achter zijn huis. 'Wil je een vaste plant met een geel bloemetje dat in juli bloeit, dat in de schaduw op zandgrond staat en dat niet hoger dan een meter mag worden, dan kun je op de cd-rom een lijst vinden met plantennamen die daaraan voldoen. Vervolgens is het de bedoeling dat je met die lijst naar een tuincentrum in de buurt stapt. Dat is een andere benadering dan in je stoel te likkebaarden bij iets sjieks wat je toch niet kunt verwezenlijken, of, wat veel mensen ook doen, op de bonnefooi naar een tuincentrum gaan en daar impulsief iets kopen wat je toevallig mooi vindt. Er niet bij nadenkend dat dat gele bloemetje het in jouw tuin niet doet, omdat je huis op kleigrond staat, of vergetend dat dat mooie bloemetje in het tuincentrum juist op het hoogtepunt van zijn bloei was.'
Die eenvoudige opzet en de overvloedigheid van de inhoud van de cd-rom kloppen. Het staat er allemaal in. En dankzij bepaalde selectiefuncties kan de eigen of de gewenste tuin vrij gemakkelijk in een apart databestand worden ondergebracht.
Met het assortiment van achttienhonderd planten denkt Nieuwkerk de Nederlandse tuinflora vrij volledig te hebben gecoverd. En voor het geval een speciaal gewenste plant niet in de collectie van het dichtstbijzijnde tuincentrum aanwezig is, kan er op de cd-rom een lijst met kwekers worden geselecteerd, waar de plant wel te koop is.
Trouwens n¢g een handige tip waarvoor geen computer of tuinboek nodig is: gewoon een keer door de buurt wandelen en goed naar tuinen van de buren te kijken. Wat daar groeit en bloeit, doet het waarschijnlijk ook in de tuin van de wandelaar.
Gijs Zandbergen
Gardentime 3.1. Swan.  119,00.

