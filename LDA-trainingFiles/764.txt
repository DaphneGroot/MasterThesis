	Miljonair blijft met zijn ballon langst in de lucht
	Van onze verslaggever
AMSTERDAM
De derde ballonvaarder binnen een week die probeert rond de wereld te vliegen, had dinsdagavond laat één record al binnen: solovlieger Steve Fossett bleef langer in de lucht dan het onfortuinlijke Britse Virgin-team vorige week, of de Zwitserse Breitlinger-ballon zondag.
Na een vrijwel vlekkeloze lancering maandagavond vanuit een ijskoud sportstadion in Saint Louis, Missouri, bereikte Fossett enige uren na zonsopkomst de Atlantische kustlijn. Het besluit om zich boven zee te wagen was al bij het aanbreken van de dag boven de kuststaat North Carolina genomen.
Fossett, een 52-jarige multimiljonair die fortuin maakte op de grondstoffenbeurs in Chicago, onderneemt voor de tweede keer het waagstuk van een wereldomspannende ballonvlucht. Fossett vestigde eerder het wereld-afstandrecord voor ballonvaarders. In 1994 vloog hij de Atlantische Oceaan over, een jaar later in zijn eentje de Stille Oceaan.
Vorig jaar januari moest hij na een dag vliegen echter opgeven omdat zijn verwarming het begaf en zijn navigatiesysteem en radio niet meer werkten. Pas na een kostbare reddingsoperatie werd hij in de Canadese woesternij gelokaliseerd en opgepikt.
Fossetts relatief eenvoudige ballon is van het Rozière-type met zowel een heliumdeel als een hete-luchtcompartiment. Zijn capsule heeft geen druksysteem, op grote hoogte ademt de piloot met een zuurstofmasker. Om opwarming door zonlicht te voorkomen is de ballon aangekleed met een reflecterend folie, waardoor hij vanaf de grond zichtbaar kan zijn. De Solo Spirit wordt tegen donderdagochtend boven Europa verwacht.
Volgens de laatste berekeningen kan de straalstroom op zes kilometer hoogte Fossett via Noorwegen, Rusland, China en Japan over de Stille Oceaan naar de Verenigde Staten of Canada voeren. De totale reis neemt naar schatting drie weken in beslag.

