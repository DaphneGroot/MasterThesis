	Grimmige teksten van Bram Vermeulen
	Bram Vermeulen kent als tekstschrijver het tijdperk van en na Neerlands Hoop. In de eerste periode beperkte hij zich tot het opdringen van onderwerpen aan Freek de Jonge, teksten lopend maken en ze op muziek zetten. Nadat Freek de samenwerking had opgezegd, is de woordenstroom bij hem pas goed losgekomen.
Langzaam maar zeker heeft hij een herkenbare eigen stijl ontwikkeld. Zijn teksten zijn eigenlijk een groot zelfonderzoek: waarom laat ik iemand in de steek? Waarom ben ik bang? Waarom wil ik niet gewoon in het gareel lopen? Hoe reageer ik op de gekte om me heen? De rauwheid van zijn stem sluit perfect aan bij de rauwheid van zijn teksten, zowel inhoudelijk als wat de vorm betreft. Met het lied 'Doodgewone jongen' won hij in 1994 de Annie M.G. Schmidt-prijs. Die tekst typeert hem: hij ziet het absurde in het 'normale'.
In Onvolledig werk (De Prom; ÂŸ 29,90) zijn 180 teksten gebundeld, die steeds grimmiger en pessimistischer worden naarmate de jaren vorderen. Het (zelf)onderzoek is nog gaande, maar de belangrijkste conclusie kan al worden getrokken: er deugt weinig op aarde, en Vermeulen maakt voor zichzelf geen uitzondering. Maar hij laat dat goed tot zich doordringen, en dan blijkt er sprake te zijn van een grote schoonheid: 'Zo mooi, zo mooi, zo mooi was het nog nooit.'
Patrick van den Hanenberg

