	Nieuw kennisinstituut NIA'TNO doet onderzoek naar arbeid, arbeidsomstandigheden, organisatie en technologie 'Aanstellingskeuringen voor personeel zijn flauwekul'
	Van onze verslaggever
Harry van Gelder

AMSTERDAM
De aanstellingskeuringen voor werknemers zijn flauwekul. Ze kunnen wat directeur F. Pot van het NIA'TNO betreft zo worden afgeschaft. 'Onderzoek heeft uitgewezen dat standaardkeuringen bijzonder weinig voorspellen over de toekomstige gezondheid van werknemers.'
Pot ziet na de afschaffing van de Ziektewet een tendens bij werkgevers om bij het aannemen van nieuw personeel strenger te keuren. Maar dat heeft weinig zin, aldus Pot. Tenzij werkgevers op specifieke punten keuren. 'In de bouw moet je natuurljk geen zwakke rug hebben.'
Pot is sinds kort met B. Ris directeur van het nieuwe kennisinstituut NIA'TNO. Per 1 januari 1997 zijn het Nederlands Instituut voor Arbeidsomstandigheden (NIA) en de divisie Arbeid en Gezondheid van TNO gefuseerd.
Daarmee is een nationale kennisorganisatie gevormd op het gebied van arbeid, arbeidsomstandigheden, organisatie en technologie. 'We hebben nu alles onder één dak: advies, onderzoek, opleiding en informatie. Bij ons werken tweehonderd mensen', zegt Ris.
De nieuwe organisatie blijft nauw samenwerken met TNO. 'We zijn niet weggezet door TNO. TNO blijft voor 50 procent eigenaar van het nieuwe bedrijf. Dat heeft als voordeel dat we voor veel technische vraagstukken bij de andere divisies van TNO terecht kunnen', zegt Pot. Het nieuwe bedrijf heeft een omzet van 36 miljoen gulden.
Beide directeuren zien de toekomst met optimisme tegemoet. Door de terugtrekkende overheid komt er steeds meer ruimte voor organisaties als NIA'TNO, die tussen overheid en het bedrijfsleven in zitten.
Zo heeft de nieuwe organisatie een landelijk informatiecentrum op het gebied van arbeid. Ook voert het veel beleidsmatig onderzoek voor ministeries uit. Het was ook de overheid, een van de belangrijkste opdrachtgevers, die aandrong op de fusie. 'De ministeries vonden het onderzoek veel te versplinterd en te weinig efficiënt. Nu kunnen ze bij één bedrijf terecht.'
De overheid bleek gelijk te hebben. Het ineenschuiven van beide bedrijven verliep zo soepel, dat Ris nu zegt: 'Eigenlijk hadden we wel een paar jaar eerder kunnen fuseren.'
Het huidige gebouw is klein, maar het nieuwe in Hoofddorp zal nog veel kleiner worden. Want
NIA'TNO gaat met zijn tijd mee, en daarom werken al veel werknemers thuis. Straks zal dat nog meer worden. Bovendien zal niet iedereen een vaste werkplek krijgen.
De organisatie gaat werken met kleine autonome teams. 'Zo kunnen we concurreren met de kleine onderzoeks- en adviesbureaus', zegt Ris.
De directeuren denken dat een efficiënte inzet van mensen cruciaal is voor de concurrentiepositie van het Nederlandse bedrijfsleven en voor een betaalbaar en kwalitatief goed stelsel van sociale zekerheid.
Als het voornaamste probleem zien beide directeuren de hoge werkdruk in Nederland. 'Uit een vergelijkend onderzoek blijkt dat de werkdruk in Nederland als de hoogste in Europa wordt ervaren.' Volgens Ris neemt de intensiviteit van het werk neemt toe. 'Daarnaast hebben mensen vaak langere reistijden en besteden ze meer tijd aan de kinderen en het huishouden.'
De directeuren vinden dat de nieuwe prikkels in de sociale zekerheid, zoals het afschaffen van de Ziektewet, werken. 'Kleine bedrijven gaan steeds meer maatregelen treffen voor de verbetering van de werkplek, en grote bedrijven hebben veel aandacht voor preventieve maatregelen', zegt Ris.
Pot en Ris verwachten dat technologie in toenemende mate bepalend zal zijn voor de werknemer. 'Het mooie van NIA'TNO is dat we de hulp kunnen inroepen van technische collega's van andere divisies van TNO. Zo is er bijvoorbeeld een kruiwagen voor de bouw ontwikkelddie meer stenen vervoert en de rug minder belast.'
De directieleden vinden niet dat ze met de nieuwe organisatie een monopolie krijgen op onderzoeksgebied. 'Op alle activiteiten hebben we concurrentie', zegt Ris.
In de toekomst ziet NIA'TNO allerlei samenwerkingsverbanden ontstaan met universiteiten en bedrijven.
Ook wordt de nieuwe onderneming steeds actiever in het buitenland. Zo is men met geld van de Europese Unie bezig in Polen, Hongarije en Rusland. In de voormalige Sovjet-Unie is NIA'TNO samen met Finnen doende een soort arbeidsinspectie op te zetten. 'Ik heb net gehoord dat het gaat lukken', vertelt Ris trots.
NIA'TNO verwacht een lichte groei van de werkzaamheden. Het bedrijf wil zich vooral bezighouden op de terreinen van flexibilisering van arbeidsplekken, het terugdringen van het ziekteverzuim, het opleiden van arbodiensten, Europese richtlijnen op het gebied van werk, milieu en kwaliteit, alsmede het veilig toepassen van technologische vernieuwingen in bedrijven. 'Er gebeurt veel in Nederland, maar er is nog veel te doen', zegt Pot. Zijn mededirecteur: 'Wij zijn er klaar voor.'

