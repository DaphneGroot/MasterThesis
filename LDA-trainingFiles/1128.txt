	Kanshebber Maschadov voert geen campagne Tsjetsjenië
	Van onze correspondent
Bert Lanting

GROZNY
De andere presidentskandidaten lopen zich de benen uit het lijf, maar de voornaamste kanshebber voor het presidentschap van Tsjetsjenië, Aslan Maschadov, heeft zich opgesloten in zijn ouderlijk huis.
De voormalig bevelhebber van het zegevierende Tsjetsjeense leger laat zich maar een enkele keer op een verkiezingsbijeenkomst zien. De rest van de tijd zit hij in het bescheiden huisje vlakbij Grozny te wachten op wat er vandaag zal gebeuren. Dan kiezen de Tsjetsjenen voor het eerst sinds het vertrek van de Russische troepen een nieuwe president.
'Waarom zou ik campagne voeren? Iedereen weet toch wat ik wil. De oorlog heeft laten zien wie wat waard is', zegt Maschadov. Even eerder had zijn persvoorlichter verklaard dat de generaal bedreigingen heeft gehad, maar dat is volgens Maschadov zelf geen reden om thuis te blijven bij zijn vrouw en zijn zoontje Sjamil. 'Tijdens de oorlog ben ik vijf keer bijna dood geweest. Dus waarom zou ik nu bang zijn?'
Dat neemt niet weg dat Maschadov aanzienlijk beter bewaakt wordt dan zijn rivaal Sjamil Basajev, die nog steeds door de Russische justitie wordt gezocht wegens diens aandeel in de bloedige gijzelingsactie in Boedjonnovsk. Op de toegangswegen tot het dorp Pervomajskoje waar hij woont, staan zwaarbewapende strijders die alle verkeer aanhouden en ook zijn straat wordt zwaar bewaakt.
Het is Ramadan, de vastenmaand, en nog uren voor zonsondergang, maar toch dient mevrouw Maschadov de buitenlandse gasten rijkelijk brood met kaviaar op. De boodschap is kennelijk dat Maschadov geen scherpslijper is, hoewel hij, net als alle andere presidentskandidaten voor invoering van de sjaria, de islamitische wetten, is, zij het geleidelijk. 'Alles staat in de Koran, dus zullen we volgens die wetten leven', zegt Maschadov.
In vergelijking met zijn vaak geexalteerde voorganger, president Doedajev, wiens portret boven zijn bank hangt, is Maschadov heel bedaard en nuchter. Een van zijn redenen om geen campagne te voeren, zegt hij, is dat hij geen lelijke dingen over zijn rivalen wil zeggen. 'Dat zou onwaardig zijn.'
Maar wat de relaties met Rusland betreft stelt de generaal zich wel keihard op: 'Tsjetsjenië is sinds 1991 onafhankelijk. Over de status van ons land valt niet te praten, alleen over de vraag wat voor betrekkingen wij met Rusland zullen hebben'. Zonder onafhankelijkheid, zegt Maschadov, lopen de Tsjetsjenen voortdurend het risico dat zij het slachtoffer zullen worden van militaire acties van Rusland of van massale deportaties, zoals in 1944 toen alle Tsjetsjenen op last van Stalin uit de Kaukasus naar Centraal-Azië werden weggevoerd.
Maschadov is uiterst populair, niet alleen wegens zijn rol als krijgsheer, maar ook wegens zijn aandeel in de onderhandelingen met generaal Lebed, die uiteindelijk tot het vertrek van de Russische troepen uit Tsjetsjenië leidden.
Toch is het de vraag of Maschadov er verstandig aan heeft gedaan het campagne voeren aan zijn vijftien rivalen over te laten. Sjamil Basajev, waarschijnlijk zijn gevaarlijkste concurrent, heeft de laatste tijd flink terrein gewonnen met zijn agressieve verkiezingscampagne.
Ook Basajev wordt als een volksheld vereerd, wegens zijn rol als leider van de gedurfde gijzelingsactie in Boedjonnovsk. Maar diep in hun hart zijn veel Tsjetsjenen toch bang dat het weer oorlog zal worden als hij aan de macht komt. Dat zal Moskou nooit accepteren. Daarom kan hij beter geen president worden, maar bijvoorbeeld minister van Defensie, is een veelgehoorde opvatting in Tsjetsjenië.
De derde prominente kandidaat is Zelimchan Jandarbijev, ideoloog van de nationalistische beweging die president Doedajev vorig jaar april opvolgde, nadat deze bij een raketaanval was omgekomen.
Jandarbijev rekende er aanvankelijk op dat de Tsjetsjeense militairen hem als gemeenschappelijke kandidaat van het onafhankelijkheidskamp naar voren zouden schuiven, maar dat stuitte op verzet van Maschadov en Basajev. Het valt zelfs te betwijfelen of de kleurloze waarnemend president het beter zal weten te doen dan Movladi Oedoegov, die naam maakte als woordvoerder van de Tsjetsjeense leiding tijdens de oorlog. Als beroepspropagandist heeft Oedoegov (34) zijn verkiezingscampagne goed verzorgd. Zijn verkiezingsleuze 'Islamitische orde' is overal in het land te zien, maar is vooral goed gekozen: het is een samenvatting van waar de Tsjetsjenen naar hunkeren na jaren van wanorde en oorlog tegen de 'goddeloze' Russen.
Verwacht wordt dat Maschadov de meeste stemmen zal halen. Hij heeft het voordeel dat hij ook kan rekenen op de stemmen van de Russische minderheid, voor zover die vandaag naar de stembus gaat. De medewerkers van de generaal zijn ervan overtuigd dat hij al in de eerste ronde boven de 50 procent zal uitkomen, zodat er geen tweede ronde nodig is. Als geen van de kandidaten boven de 50 procent uitkomt, moet er een tweede ronde gehouden worden tussen de eerste twee kandidaten.
De grote vraag is of Moskou, dat Tsjetsjenië ondanks de militaire nederlaag nog steeds als deel van Rusland beschouwt, de uitslag zal erkennen. Moskou stond erop dat ook de burgers die uit Tsjetsjenië zijn gevlucht - hoofdzakelijk Russen - de kans zouden krijgen hun stem uit te brengen in stemlokalen in enkele grote Russische steden, maar de Tsjetsjeense leiders weigerden daarmee akkoord te gaan uit vrees voor kiesfraude door de Russen.
Volgens Tim Guldimann, het hoofd van de OVSE-missie in Tsjetsjenië, is het feit dat de Tsjetsjeense autoriteiten niet wilden instemmen met het inrichten van stemlokalen buiten Tsjetsjenië, op zich nog geen reden om de stemming ondemocratisch te noemen.
Zo'n zeventig OVSE-waarnemers, onder wie vijf Nederlanders, zullen vandaag een oogje in het zeil houden bij de verkiezingen. Om het gevaar van aanslagen te verminderen krijgen de waarnemers ieder een escorte van gewapende politieagenten mee.

Foto
	Een Tsjetsjeense vrouw veegt de vloer voor het portret van presidentskandidaat Maschadov. FOTO EPA

