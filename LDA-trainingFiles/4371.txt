	Lekker stampen
	Talloze kinderen over de hele wereld weten hoe een rups een wonderschone vlinder wordt. Bijna allemaal zijn ze in dit mysterie ingewijd door het beroemde rupsje van Eric Carle in Rupsje nooit genoeg. Dit prentenboek behoort tot de meest vertaalde kinderboeken.
Carle werd in 1929 in New York geboren. Hij volgde in Duitsland een opleiding tot grafisch ontwerper en illustrator. Daarna werkte hij als grafisch ontwerper bij The New York Times en als art director bij een reclamebureau. Enkele jaren later werd hij freelance ontwerper en illustrator. In 1968 debuteerde hij als prentenboekmaker met 1, 2, 3 ik tel de dieren die ik zie. Kort daarna nam hij het besluit zich fulltime te gaan wijden aan het maken van prentenboeken.
Van top tot teen is zijn nieuwste prentenboek. Op de omslag nodigt een forse gorilla de lezer grijnzend uit het boek open te slaan. De wild, in alle kleuren van de regenboog beschilderde schutbladen voeren de spanning op. Maar wat volgt valt een beetje tegen.
Carle heeft zijn aanhangers de laatste jaren ook wel erg verwend met De krekel die niet tsirpen kon, waarin op de laatse bladzijde het geluid van een krekel te beluisteren is. Ook De spin die het te druk had en Het eenzame vuurvliegje bevatten een verrassing. Toch kan het ontbreken van zo'n extraatje de teleurstelling niet verklaren. Dichter bij de dieren en IJsbeer, ijsbeer, wat hoor jij daar zijn ook zonder tierelantijnen schitterende prentenboeken.
De hoofdfiguren in Carle's boeken zijn meestal dieren. Naast de dieren zijn in Van top tot teen nu ook een paar kinderen te zien. Die kinderen zien er wat onbeholpen uit. Het houterige, rechttoe rechtaan vormgegeven jongetje steekt erg af bij de elegant afgebeelde giraf die naast hem staat.
Carle gebruikt voor zijn werk een speciale techniek. Hij brengt kleuren, in verschillende nuances, aan op vellen doorzichtig papier. Uit deze vellen knipt en plakt hij op wit karton de door hem gewenste vormen. Enkele onderdelen van de prent tekent of schildert hij direct op het karton.
Deze collagetechniek is niet nieuw. Ook het grote voorbeeld van Carle, Leo Lionni, werkt op deze manier. Carle onderscheidt zich echter van anderen door zijn gedurfde en gevarieerde kleurgebruik en door zijn vloeiende lijnen.
Ook al is Van top tot teen geen nieuwe topper in het werk van Carle, het is wel een leuk boek om als uitgangspunt te gebruiken bij bewegingsspelletjes met peuters en kleuters. Op elke bladzij nodigt een dier een kind uit zijn kunsten te vertonen. 'Ik ben een olifant en ik stamp met m'n voeten. Kun jij dat ook?'
Het werk van de Engelse Lucy Cousins is nog niet zo bekend als dat van Carle. Toch heeft ze in Nederland sinds 1994 al drie bekroningen in de wacht gesleept. Het lapjesboek Het huis kreeg een Vlag en Wimpel, het jaar daarop werd Muis en haar vriendjes bekroond met een Zilveren Penseel, en in 1996 kreeg zij de Boekensleutel voor het speelboek Het huis van Muis.
De ark van Noach is vergeleken met de verschillende kleurrijke flap-uit boeken over Muis een eenvoudig prentenboek. Maar net als in haar vrolijke Zaza's babybroertje laat Cousins zien dat haar tekenstijl ook zonder opsmuk een directe uitwerking heeft. Haar bewerking van het bijbelverhaal over Noach is voor kleuters goed te begrijpen. Maar het zijn vooral de tekeningen die met hun warme kleuren dit verhaal van dreigende ondergang en hoop tot leven brengen.
Selma Niewold
Eric Carle: Van top tot teen.
Vanaf 2 jaar.
Gottmer; 32 pagina's;  24,50.
ISBN 90 257 2890 1.
Lucy Cousins: De ark van Noach.
Vanaf 3 jaar.
Leopold;  24,90.
ISBN 90 258 3223 7.
- Voor het eerst naar de peuterschool van Catherine en Laurence Anholt heeft een vervolg gekregen in het vriendelijk gellustreerde prentenboek Mark en de grote, nieuwe school (Van Goor; 22,50). Mark vindt het spannend, maar ook eng om voor het eerst naar school te gaan. Mooi is de parallel die de auteurs trekken met het uitvliegen van een vogeltje dat Mark heeft verzorgd.

