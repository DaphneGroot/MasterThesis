	In 1996 opnieuw recordbedrag in koopsompolissen
	Van onze verslaggever
AMSTERDAM
Nederlanders hebben vorig jaar voor een absoluut recordbedrag van 2,7 miljard gulden koopsompolissen gekocht. In vergelijking tot 1995 is dit een groei van 29 procent. Dit blijkt uit een enquête van het Verzekeringsblad.
Rabo-dochter Interpolis bleef veruit de grootste aanbieder van koopsompolissen, hoewel het marktaandeel iets terugliep. Interpolis verkocht vorig jaar voor 411 miljoen gulden koopsompolissen. In 1995 was dat nog 414 miljoen gulden. Achmea staat tweede op de ranglijst met een omzet van 217 miljoen gulden, 6 miljoen gulden meer dan een jaar eerder.
ABN Amro Verzekeringen is een van de snelste groeiende aanbieders van koopsompolissen. Vorig jaar steeg de omzet met 90,5 procent tot 156 miljoen gulden. Vierde staat Ohra met een omzet van 134 miljoen gulden. Andere sterke groeiers waren Royal Nederland (+ 87,1 procent), Zwitserleven (+ 68,9 procent) en NOG (+ 142 procent). Aegon en Nationale-Nederlanden hebben niet meegewerkt aan de enquête. Het Verzekeringsblad veronderstelt dat zij hun marktaandelen hebben zien dalen.


