Gewestweg.
Een gewestweg is een weg die wordt aangelegd, onderhouden en beheerd in opdracht van een van de drie Belgische gewesten.
Vlaanderen.
Binnen het Vlaams Gewest is het Agentschap Wegen en Verkeer (AWV) van het Vlaams ministerie van Mobiliteit en Openbare Werken verantwoordelijk voor 5868 kilometer gewestweg (waarvan 916 kilometer autosnelweg). Inclusief 420 kilometer aan op- en afritten is het Vlaams Gewest verantwoordelijk voor 6288 kilometer weg.
Op 1 januari 2009 werden alle provinciewegen van bovenlokaal belang overgedragen naar het Vlaamse Gewest. Andere provinciewegen zijn later overgedragen naar gemeenten zodat provincies niet meer bevoegd zijn voor wegbeheer.
Wallonië.
In het Waals Gewest is Direction générale des Autoroutes et des Routes (DG1) van het Waals Ministerie van Uitrusting en Vervoer verantwoordelijk voor 7734 kilometer gewestweg (waarvan 869 kilometer autosnelweg).
Brussel.
In het Brussels Hoofdstedelijk Gewest is de administratie Mobiel Brussel van het Ministerie van het Brussels Hoofdstedelijk Gewest (MBHG) verantwoordelijk voor de strategische planning, het ontwikkelen, het programmeren, het beheer, het onderhoud en het toezicht op 331 kilometer aan gewestwegen (inclusief 11 kilometer snelweg).
