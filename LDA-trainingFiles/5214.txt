	Sampras haalt streep door Agassi's record
Tennisser Pete Sampras heeft door zijn zege bij de open Australische kampioenschappen een puntenrecord op de wereldranglijst gevestigd. De Amerikaan verzamelde in twaalf maanden tijdens veertien toernooien 5774 punten. Zijn landgenoot Andre Agassi kwam in augustus 1995 tot 5652 punten in twaalf maanden tijd.
Richard Krajicek hield, zonder te spelen, aan de Australian Open een record over. De Hagenaar steeg naar de zesde plaats. Zo hoog stond hij nooit. Krajicek ontbrak in Melbourne. Hij herstelt van een knie-operatie. Desondanks boekte hij een plaats winst. Dat kwam door de terugval van Boris Becker. De Duitser, in de openingsronde uitgeschakeld door de latere finalist Moya, staat voor het eerst sinds drie jaar niet meer in de Top-10.


