	Ballonvlucht rond de wereld is volgens Brink te hoog gegrepen
	Van onze verslaggever
Martijn van Calmthout

AMSTERDAM
De bedwelmende brandstoflekkage die zondag de Zwitserse Breitlinger Orbiter ballon tot een noodlanding in de Middellandse zee dwong, is te wijten geweest aan een gescheurde brandstoftank. De tank is waarschijnlijk bezweken door de lage luchtdruk op grote hoogte.
Voor de Nederlandse ex-ballonvaarder Henk Brink is het het zoveelste bewijs dat een ballonvlucht rond de wereld veel te hoog gegrepen is. 'Voor zo'n vlucht moeten de eisen van ruimtevaarttechnologie worden aangelegd. Zoiets kost je 20 tot 25 miljoen. Dat brengen zelfs de multimiljonairs niet op.'
Brink zag vorig jaar april definitief af van zijn poging met een ballon, de Unicef Flyer, rond te vliegen. Eerder in het jaar trok de Rijksluchtvaartdienst het luchtwaardigheidsbewijs in nadat twijfels waren gerezen over de treksterkte van de ballon, die toen klaar stond voor vertrek. Tegenwoordig is de voormalige helikopterpiloot Brink adviseur van de Jaarbeurs in Utrecht. Ballonvaren heeft hij afgezworen.
Een vlucht rond de wereld, voortgedreven door de stormachtige straalstroom op tien kilometer hoogte, is de laatste echte uitdaging in de vliegerij. Sinds 1990 zijn er tien pogingen ondernomen door uiteenlopende teams, waarvan vier door de door hotelketen Hilton betaalde pionier Larry Newman. Er is al zeker honderd miljoen gulden in de droomvlucht gestoken, doorgaans opgebracht door sponsors.
Gelukt is het nog niemand. Vorige week maakte Virgin-voorman Richard Branson een nauwelijks beheerste noodlanding in Algerije, na een lek in zijn heliumballon. In november probeert hij het opnieuw.
De situatie, aldus Brink, lijkt sterk op die in de jaren tachtig toen na elf vergeefse pogingen, waarvan drie met dodelijke afloop, om de Atlantische Oceaan in een ballon over te steken, het uiteindelijk in 1988 pas lukte. De teams leerden van elkaars falen en gaven noodgedwongen miljoenen uit aan nieuwe ballonontwerpen en high-tech drukcapsules.
Een vlucht ronde wereld stelt nieuwe eisen. Op kruishoogte vriest het 70 graden en is de luchtdruk eenvijfde van normaal. Op de wind koersend duurt een vlucht minimaal twee weken. Brink: 'Het is op het randje van wat de techniek vermag. Onder die barre omstandigheden mag er helemaal niets misgaan. Elk detail is een risico.'
Hoewel de pogingen tot nu toe elk tussen de negen en twaalf miljoen gulden kostten, is dat niet genoeg om het beste van het beste te krijgen en om alle systemen streng te testen. 'Er worden technische compromissen gesloten, het is uiteindelijk maar wat de vlieger aandurft. Het gevolg is dat soms onbenulligheden al tot een fiasco leiden.'
Volgens Brink maakt de Amerikaanse ballonvaarder en miljonair Steve Fossett, de derde partij die dit seizoen klaar staat, geen schijn van kans. Diens helium- en heteluchtballon heeft geen drukcabine en vliegt veel lager dan de andere teams. Levensgevaarlijk, denkt Brink, die de Amerikaanse waaghals goed kent. 'Hij moet oppassen dat het hem de kop niet kost.'
Begin vorig jaar vloog Fossett in zijn eentje een paar honderd kilometer van een rondvlucht, maar kon hij met een defecte boordradio en verwarming nog net in Canada landen. In het stadion van St. Louis trof Fossett maandagavond de laatste voorbereidingen voor vertrek, omdat het weer gunstig leek.

