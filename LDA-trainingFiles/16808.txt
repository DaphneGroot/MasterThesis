Heineken (brouwerij).
Heineken NV is een Nederlandse multinational in de bier- en drankensector en is actief in meer dan 178 landen. Met een totaal biervolume van meer dan 200 miljoen hectoliter behoort Heineken tot de grootste brouwerijen van de wereld, na het Belgische Anheuser-Busch InBev. Naast bier is Heineken de grootste ciderproducent ter wereld. De productie vindt plaats in meer dan 140 brouwerijen in 71 landen. Daarnaast opereert Heineken via exportactiviteiten en licentiepartners. Ruim de helft van de afzet vindt plaats in Europa. Heineken heeft 73.525 werknemers in dienst.
Eigenaars.
Zowel Heineken Holding NV als Heineken NV is genoteerd op de Amsterdamse effectenbeurs, de koers van laatstgenoemde weegt mee in de AEX. Een aandeel Heineken Holding NV vertegenwoordigt een bezit van één aandeel Heineken NV. Beide keren ook hetzelfde dividend uit. Toch zijn er door technische factoren koersverschillen.
Heineken Holding NV bezit 50,005% van de aandelen van Heineken NV. L’Arche Green NV bezit 51,083% van de aandelen in Heineken Holding NV en de familie Heineken (onder wie Charlene de Carvalho-Heineken) bezit 88,67% van de aandelen van L’Arche Green NV. Het Mexicaanse FEMSA houdt 14,935% van de aandelen in Heineken Holding NV, en 12,532% in Heineken NV. De overige aandelen (33,982% in Heineken Holding en 37,463% in Heineken) worden verhandeld via de Amsterdamse effectenbeurs. Door de opgezette constructie heeft de familie Heineken volledige zeggenschap in Heineken NV (50,005%), maar verschaft zij slechts 22,65% van het kapitaal (88,67% van 51,083% van 50,005%). Heineken Holding N.V. heeft geen eigen operationele activiteiten en heeft geen werknemers in dienst.
In 2010 werd FEMSA, na een transactie waarbij Heineken de bieractiviteiten overnam in ruil voor - onder andere - aandelen, de op één na grootste aandeelhouder. FEMSA mag pas na mei 2015 de aandelen Heineken verkopen die het in 2010 verkreeg.
Producten.
Heineken bezit en beheert verschillende biermerken. Heineken en Amstel zijn de belangrijkste internationale merken. Heineken is het meest verkochte biermerk in Europa en Amstel is nummer drie. In 2011 had Heineken wereldwijd een marktaandeel van 8,8%, alleen Anheuser-Busch InBev (18,3%) en SABMiller (9,8%) moest het voor laten gaan. Nummer vier is Carlsberg met een globaal marktaandeel van 5,6%.
Heineken bezit en beheert daarnaast meer dan 250 merken, zoals Sol, Desperados, 33 Export, Cruzcampo, Żywiec, Birra Moretti, Murphy's, Brand, Star en de cidermerken Strongbow en Jillz. Heineken is ook eigenaar van Vrumona in Bunnik, dat frisdranken produceert als Pepsi, Sisi en Sourcy.
Geschiedenis.
Voormalige Heineken Brouwerij aan de Stadhouderskade in Amsterdam.
Tegeltableau met de naam van de brouwerij op de gevel van het voormalige brouwerijcomplex aan de Stadhouderskade te Amsterdam. Het betreft het uit 1911-1913 daterende brouwhuis.
Ontstaan.
Het bedrijf Heineken ontstond op 15 februari 1864 toen de 22-jarige Gerard Adriaan Heineken brouwerij 'De Hooiberg' in Amsterdam kocht. In 1868 werd de Amsterdamse brouwerij vervangen door nieuwbouw op de hoek van de Stadhouderskade en de Ferdinand Bolstraat in De Pijp. In 1873 ging de brouwerij over van Heineken & Co in de vennootschap Heineken's Bierbrouwerij Maatschappij, waarvan ook de Rotterdamse brouwerij d'Oranjeboom enige aandelen bezat, om het jaar daarop in Rotterdam een tweede brouwerij te openen die volledig gericht was op het brouwen van ondergistend bier. Daarmee wilde men het hoofd bieden aan de opkomende concurrentie van de Amstel brouwerij. In 1886 ontwikkelde Dr. Elion, een leerling van Louis Pasteur, de Heineken A-gist. Deze gist vormt nog steeds de basis voor het Heineken bier. In 1887 schakelde Heineken volledig over op de productie van ondergistend bier.
Na de Eerste Wereldoorlog.
Na de Eerste Wereldoorlog richtte de firma zich steeds meer op export. Kort na de afzwakking van de drooglegging in de Verenigde Staten, die verkoop van bier met een alcoholpercentage tot 3,2% toestond, kwam op 11 april 1933 de eerste boot met Heineken bier aan in Hoboken, New Jersey, waarmee Heineken de eerste bierimporteur na de drooglegging werd. Sindsdien is Heineken het succesvolste geïmporteerde biermerk. Speciaal voor de Amerikaanse markt wordt Heineken Dark gebrouwen. In Nederland werd het marktaandeel vergroot door het aankopen van concurrerende brouwerijen en deze vervolgens te sluiten, zoals De Sleutel in Dordrecht, Van Vollenhoven in Amsterdam en De Zwarte Ruiter in Maastricht. Kleine brouwerijen, vooral in het zuiden van het land, werden na de Tweede Wereldoorlog, mede door middel van het aanbieden van lucratieve agentschappen (de brouwerij zou voortaan het Heineken bier mogen distribueren als deze zou stoppen met brouwen) van de markt verdreven, waardoor de ooit zo diverse Nederlandse biercultuur binnen enkele jaren geschiedenis was en werd vervangen door een homogene pilscultuur.
1968 en later.
In 1968 fuseerde Heineken met de grootste concurrent, het eveneens Amsterdamse Amstelbier. In Zoeterwoude werd in 1975 een grote nieuwe brouwerij met een nieuw hoofdkantoor voor Nederland geopend. De Amstelbrouwerij werd in 1980 gesloten, waarna de productie werd verplaatst naar Zoeterwoude en 's-Hertogenbosch. De Amsterdamse Heineken Brouwerij werd in 1988 gesloten, de hal is omgebouwd tot bezoekerscentrum. Op de plaats van een deel van het brouwerijterrein is woningbouw verrezen en een plein aangelegd, genoemd naar de schilderes Marie Heineken, familie van de brouwers. Het nog bestaande deel van het brouwerijcomplex is nu rijksmonument (complex 527808, bestaande uit de monumenten 527809, 527810 en 527811). In 1989 neemt Heineken de Limburgse brouwerij Brand over en wordt hiermee de grootste speler op de Nederlandse biermarkt.
Gerard Adriaan Heinekens kleinzoon, Alfred Henry (Freddy) Heineken (1923-2002), heeft Heineken verder als brouwerij en internationaal concern uitgebouwd. Na het overlijden van Freddy Heineken in 2002 erfde Charlene de Carvalho-Heineken haar vaders belangen en werd grootaandeelhoudster van Heineken Holding.
Veroordeling wegens kartelvorming.
Op 18 april 2007 legde de Europese Commissie een boete van bijna 219 miljoen Euro op aan Heineken vanwege verboden prijsafspraken met drie andere brouwers. Bij inspecties had de Commissie aantekeningen gevonden van geheime besprekingen waarin de bierverkopen aan supermarkten, hotels, restaurants en cafés werden verdeeld. De afspraken, die op het hoogste niveau van de organisaties werden gemaakt, omvatten ook de goedkope private labels en kortingen aan kasteleins. Euro Commissaris voor Mededinging Neelie Kroes noemde het samenspannen van brouwers om de Nederlandse markt onder elkaar te verdelen en de prijzen op te drijven een duidelijke schending van de regels. Volgens de commissaris probeerden de vier hun sporen te verbergen door codenamen te gebruiken, waaruit blijkt dat de bierbrouwers wisten dat hun afspraken illegaal waren.
De andere betrokken brouwerijen waren Grolsch (32 miljoen boete), Bavaria (23 miljoen boete) en InBev. Deze laatste firma ontliep een boete door informatie te verstrekken over het kartel en over andere brouwers in de EU markt die "doorslaggevend" was in het onderzoek. De vier brouwers hadden vrijwel de gehele Nederlandse biermarkt in handen, met een aandeel van ongeveer 50 procent voor Heineken en 15 procent voor elk van de andere drie.
Overnames.
In 2008 namen Heineken en het Deense Carlsberg het Schotse Scottish & Newcastle (S&N) over voor £ 7,8 miljard. Heineken betaalde hiervan 45,5% en de rest was voor rekening Carlsberg. Door deze overname kreeg Heineken de activiteiten van S&N in het Verenigd Koninkrijk, Finland, Portugal, Ierland en India in handen met merken als Foster's Lager, Beamish, Strongbow en Kingfisher. In India kreeg het een minderheidsbelang van 37,5% in United Breweries. Deze activiteiten behelsden een biervolume van zo'n 17 miljoen hl op jaarbasis. De bieractiviteiten van S&N in Rusland ging naar Carlsberg.
Aan het begin van 2010 werd bekend dat Heineken de bierafdeling van het Mexicaanse FEMSA aankocht in ruil voor een economisch belang van 20% van Heinekens aandelen. Met de overname van FEMSA Cerveza verkrijgt Heineken het volledige eigendom van de Mexicaanse bieractiviteiten en de resterende 83% van de bieractiviteiten in Brazilië die Heineken nog niet in bezit had. Heineken verstevigt hiermee zijn marktpositie in deze twee belangrijke biermarkten en krijgt ook ruim 30 biermerken in handen. Heineken betaalde in totaal € 5,3 miljard voor FEMSA Cerveza, inclusief € 1,5 miljard aan schulden en pensioenverplichtingen.
Medio 2012 maakte Heineken bekend voor € 3,3 miljard een meerderheidsbelang te willen nemen in Asia Pacific Breweries (APB) in Singapore. APB brouwt onder andere het bekende Aziatische biermerk Tiger. Het bod betrof alle aandelen APB die in handen zijn van partner Fraser & Neave. Als het bod van Heineken slaagt, zal Heineken 81,56% van de aandelen ABP verkrijgen en een bod moeten doen op resterende aandelen APB. Heineken had al 41,9% van de aandelen APB in handen, waarvan 9,5% direct en 32,4% indirect via een samenwerking met Fraser & Neave. Vlak voor het bod van Heineken werd bekend dat concurrent Thai Beverage ook bezig was met het verwerven van belangen in zowel APB als in Fraser & Neave. Met dit bod wilde Heineken zijn belangen in de regio veilig stellen. Begin augustus was het bestuur van Fraser & Neave akkoord gegaan met het bod van Heineken, maar de aandeelhouders moesten ook nog instemmen. Nadat de aandeelhouders hadden ingestemd en kon Heineken vanaf 15 november 2012 de resultaten van APB consolideren.
In 2015 nam Heineken een meerderheidsparticipatie van 51,1% in de Sloveense brouwerij Laško voor een bedrag van 114 miljoen euro. Als de overname wordt goedgekeurd door de toezichthouders, is Heineken verplicht een bod te doen op de overige aandelen. De brouwerij is de grootste van Slovenië en is eigenaar van onder meer de grote merken Laško en Union.
In september 2015 neemt Heineken een 50% aandelenbelang in Lagunitas Brewing Company, in mei 2017 wordt de resterende 50% gekocht. Met deze overname neemt het verkoopvolume van Heineken in de Verenigde Staten toe met 10% en krijgt het bedrijf toegang tot de snelgroeiende markt voor speciaalbier. Speciaalbieren maken zo’n 11% uit van de Amerikaanse biermarkt. Lagunitas is de op vier na grootste brouwer van speciaalbier in de VS met een geschatte productie van 1 miljoen hectoliter in 2015. Lagunitas heeft twee brouwerijen, in Chicago en Petaluma, en een derde in Azusa in aanbouw. De omzet van Lagunitas groeide tussen 2012 en 2014 met gemiddeld 58% per jaar.
In februari 2017 bereikte Heineken overeenstemming met de Japanse bierbrouwer Kirin over de overname van diens activiteiten in Brazilië. Heineken is bereid hiervoor zo’n 664 miljoen euro te betalen. Kirin had problemen de activiteiten winstgevend te maken, mede door de sterke concurrentie voor bier en frisdrank in het land. Brasil Kirin behaalde in 2016 een omzet van 1,1 miljard euro en leed daarop een operationeel verlies van 85 miljoen euro. Het had een marktaandeel van 9% in de Braziliaanse biermarkt. Na de overname heeft Heineken een markaandeel van zo’n 20% en is nummer twee na marktleider AB Inbev, met een marktaandeel van circa 70%. De overname werd begin juni 2017 afgerond.
Marketing.
Reclame en marketing zijn sinds de jaren veertig met name opgezet door Freddy Heineken. Hij bedacht onder andere de 'lachende' letter "e" in het logo. Bekende slogans uit de keuken van het bedrijf zijn 'Heerlijk, helder, Heineken' (geclaimd door Freddy Heineken, maar ook toegeschreven aan reclamemannen Martin Veltman en Peter Knegjens) en het recentere "Biertje?". Sinds 2007 wordt "Serving the planet" gevoerd als slogan, die net als "Biertje?" is bedacht door reclamebureau TBWA\Neboko.
Resultaten.
In de onderstaande figuur staan de financiële resultaten van Heineken sinds 2007. In de laatste kolom zijn ook de bierverkopen opgenomen in hectoliters (hl). De sterke groei vanaf 2009 is vooral gerealiseerd in Noord- en Zuid-Amerika door de overname van FEMSA Cerveza. De onderneming heeft het beleid om ongeveer 30% van de jaarwinst uit te keren als dividend aan de aandeelhouders.
