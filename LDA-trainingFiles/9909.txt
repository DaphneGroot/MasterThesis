Wislahaf.
Het Wislahaf (ook wel "Wisłahaf", "Weichselhaf" - Pools: "Zalew Wiślany", Russisch: "Калининградский залив", "Kaliningradski Zaliv", Duits: "Frisches Haff") is het middelste van de drie grote haffen aan de Oostzeekust. Het ligt gedeeltelijk op Pools en gedeeltelijk op Russisch grondgebied (exclave Kaliningrad).
Het haf wordt door de Wislaschoorwal gescheiden van de Bocht van Gdansk. Deze schoorwal is circa 50 kilometer lang en gemiddeld 2 kilometer breed.
Het Wislahaf wordt voornamelijk gevoed door de Nogat, een zijtak van de Wisła (waarvan de hoofdstroom direct naar de Bocht van Gdansk loopt). In het noordoosten watert de Pregolja af op het Wislahaf. De stad Kaliningrad ligt even stroomopwaarts aan de Pregolja.
Bij de doorgang van het haf naar zee ligt de belangrijke Russische marinehaven Baltiejsk, het voormalige Oost-Pruisische Pillau.
