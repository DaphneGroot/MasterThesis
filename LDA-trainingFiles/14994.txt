Amman (stad).
Amman, (عمان;; in de oudheid: "Philadelphia"), is de hoofdstad van Jordanië. De stad ligt in het noordwesten van het land, slechts enkele tientallen kilometers verwijderd van de Westelijke Jordaanoever en de Dode Zee. De stad is op en te midden van heuvels gebouwd.
In de buurt van Amman zijn archeologische vondsten gedaan uit de neolithische tijd. In de Romeinse periode maakte Amman, toen "Philadelphia", deel uit van de steden van de Decapolis.
Het moderne Amman werd gesticht in 1878, toen het Ottomaanse Rijk hier een groep Tsjerkessische immigranten huisvestte. Zij vormden tot halverwege de twintigste eeuw de meerderheid van de bevolking. Het was onder andere door een omvangrijke immigratie van Palestijnen, die vanwege het Arabisch-Israëlisch conflict vanaf 1948 naar Jordanië vluchtten, dat de stad een grote groei doormaakte. Nog steeds stijgt het aantal inwoners sterk.
Amman is een moderne wereldstad. Economisch gaat het zo goed in Amman dat veel buitenlandse ondernemingen zich er vestigen. De effectenbeurs van Amman heet de Amman Stock Exchange. Belangrijke middelen van vervoer zijn de bus, de taxi, en de gedeelde taxi. Binnen het Jordaanse transportsysteem is Amman het voornaamste knooppunt.
