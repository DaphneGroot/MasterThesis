Jisp (plaats).
Jisp is een dorp in de gemeente Wormerland in de Nederlandse provincie Noord-Holland. Eeuwen geleden was Jisp een belangrijke plaats door de walvisvaart. Jisp heeft 1120 inwoners (2007) en ligt in het natuurgebied Wormer- en Jisperveld aan de weg van Neck naar Wormer. De weg en buurt Het Weiver verbindt Jisp met het dorp Wormer. Tot 1991 was Jisp een zelfstandige gemeente.
Bezienswaardigheden.
Jisp kent een wegsloot en een raadhuisje uit 1650.
De Hervormde Kerk is gebouwd in 1822 op de plaats van de eerdere kerk. Het koorhek en de preekstoel dateren van die kerk uit de 17e eeuw. In de kerk worden maandelijks "Concerten bij kaarslicht" georganiseerd.
De uitspanning De Lepelaar (deze vogel stond ook in het wapen van de voormalige gemeente Jisp) ligt aan de plas het Zwet. Hier wordt in juni de pinksterkermis gehouden. Bij de dichtbijgelegen boerderij van Piet Praag zijn roeibootjes te huur. Piet Praag is de laatste overgebleven veeboer die zijn koeien per schuit van weiland naar weiland vervoert. Het overgrote deel van het gebied om Jisp is opgekocht door de Vereniging Natuurmonumenten (zie: Wormer- en Jisperveld).
Elk jaar op 5 mei is Jisp een van de plaatsjes die wordt aangedaan bij de Bannetocht on Wheels, een variant op de bekende schaatstocht. Deze prestatietocht is altijd een gezellige gebeurtenis, met langs de route bezienswaardigheden, gratis versnaperingen en muziek. De 26 kilometer lange tocht is ook geschikt voor kinderen. Een ander jaarlijks wederkerend festijn is luilak.
