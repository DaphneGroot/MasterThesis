CNN.
Cable News Network (CNN) is een kabeltelevisienetwerk opgericht in 1980 door Ted Turner. Het is tegenwoordig eigendom van Turner Broadcasting System dat onderdeel is van Time Warner. CNN was de eerste 24-uursnieuwszender. In de Verenigde Staten is het kanaal beschikbaar in 86 miljoen huishoudens en in meer dan 890.000 hotelkamers. CNN heeft wereldwijd tientallen kantoren, verspreid over de wereld, waaronder in Londen en Hongkong. CNN is naar eigen zeggen te ontvangen door meer dan 1 miljard mensen in meer dan 212 landen en territoria.
Eind 2012 kreeg CNN een nieuwe topman, Jeff Zucker. Hij voerde grote veranderingen door binnen CNN, onder meer in de ochtend- en dagprogrammering.
Geschiedenis.
Sinds CNN's eerste uitzending op 1 juni 1980 is het netwerk uitgebreid tot 15 kabel- en satellietzenders (zoals CNN Headline News, CNN"fn", CNN En Espagnol, CNN Chili en CNN Türk), 12 websites, twee "private place-based networks" (zoals CNN Airport Network) en twee radiostations. Het netwerk heeft wereldwijd tientallen bureaus en meer dan 4000 medewerkers. CNN begon zijn nieuwswebsite CNN.com (toen CNN Interactive) op 30 augustus 1995.
CNN's reputatie steeg in 1991 gedurende Operatie Desert Storm in de Golfoorlog, toen de uitgebreide verslagen over de hele wereld te zien waren. Het verkreeg een groot gedeelte van de berichtgeving vanwege nauwe samenwerking met de regering van de VS, hetgeen leidde tot beschuldigingen dat het niet genoeg probeerde nauwkeurig verslag te doen en dat het diende als een doorgeefluik voor propaganda.
Op 11 september 2001 was CNN de eerste landelijke zender in de VS die inbrak op reguliere programmering met rechtstreekse beelden vanuit New York. De zender heeft daarna tientallen uren onafgebroken rechtstreeks uitgezonden over de gebeurtenissen tijdens 9/11.
CNN International.
CNN International biedt verschillende regionale edities (CNN International, CNN Asia Pacific, CNN South Asia, CNN Latin America en CNN US) als reactie op de vraag naar een minder op de VS gerichte berichtgeving en de populariteit van rivalen als BBC World News, Sky News en Al Jazeera English. Sinds oktober 2006 zijn er geen teletekstnieuwspagina’s meer beschikbaar. Voorbeelden van op het Europese kijkerspubliek afgestemde programma's in de avonduren zijn "Connect the World", "Around the World", "Amanpour" en "Quest Means Business". Deze programma's worden door een vaste presentator gepresenteerd. In het weekend worden veel documentaires uitgezonden in plaats van nieuwsbulletins. De meeste uitzendingen van CNN International komen uit de studio's in Atlanta, Georgia en Londen
CNN in de Verenigde Staten.
Binnen de Verenigde Staten is CNN bekritiseerd door conservatieven vanwege een linkse vooringenomenheid en heeft het gedurende de jaren 90 marktaandeel verloren aan het meer rechtse en pro-republikeinse Fox News Channel. In 2010 werd het politiek neutrale CNN ook ingehaald door het meer linkse en prodemocratische MSNBC. De verkiezingsnacht van 2012 was echter weer een opsteker voor CNN. Sinds jaren was de zender weer de bestbekeken nieuwszender. Ook bij grote calamiteiten is CNN vaak de bestbekeken nieuwszender. De programma's worden gemaakt vanuit studio's o.a. in Atlanta, Washington, New York, Londen en Hong Kong. 's Nachts zijn de uitzendingen van CNN International te zien. In aanloop naar de Amerikaanse verkiezingen van 2016
is CNN de best bekeken internationale nieuwszender (bron IPSOS)
"Simulcasts".
Programma's die worden uitgezonden op zowel CNN als CNN International worden "simulcasts" genoemd. Dit zijn onder andere "Anderson Cooper 360°" en "CNN Tonight". Ook bij groot 'breaking news' worden de programma's van het Amerikaanse CNN overgenomen door CNN International. Dit is te herkennen aan het CNN logo rechts onderin beeld. Indien een wit CNN logo op een rood vlak staat wordt de uitzending geproduceerd door CNN International. Indien het CNN logo rood kleurt en het vlak wit is, wordt de uitzending gemaakt door CNN.
Onderscheidingen.
1998: Four Freedoms Award voor vrijheid van meningsuiting
