	THRILLERS
	De 51ste staat
 John Katzenbach, voormalig journalist van The Miami Herald, schreef al een stapeltje interessante thrillers, waarvan In the Heat of the Summer en het recente The Shadow Man de bekendste zijn. Hij beweegt zich op het terrein van de seriemoordenaar en dan moet je van goeden huize komen, wil je nog iets nieuws bedenken. In State of Mind (Little, Brown & Co, import Nilsson & Lamm;  41,95) verlegt de schrijver de grenzen daarom heel subtiel naar de toekomst. Het jaar wordt niet vermeld, maar het boek speelt ergens in de 21ste eeuw. De VS zijn een chaotisch land geworden, waar wanorde en veel misdaad heersen. In een groot afgeschermd deel wordt echter gewerkt aan een 51ste staat, waar het veilig wonen is voor een select gezelschap burgers.
In de rest van de VS is het echter bar en boos, tot in de klaslokalen toe. Leraren worden vermoord als ze geen goede cijfers geven. Onderwijzers kunnen alleen onder begeleiding van ordebewakers de gebouwen verlaten. In deze omgeving geeft Jeffrey Clayton les. Hij is de zoon van een man die zijn gezin 25 jaar eerder heeft verlaten. Vader blijkt in de tussentijd seriemoordenaar te zijn geworden, die ook in de 'veilige' 51ste staat actief blijkt te zijn. De dictatoriale machthebbers van deze nieuwe staat laten Clayton ophalen om mee te helpen in de jacht op zijn moordlustige vader. Ook Claytons moeder en zus worden ingeschakeld.
Katzenbach kan een aardige spanningsboog creren, er zitten ijzingwekkende scnes in State of Mind, maar de rol van de familie in de jacht op de moordenaar komt soms wat ridicuul over. Ook is de vader bijzonder handig met allerlei computerapparatuur. Hij is zijn volgers dus steeds een stapje voor. Als hij ze op de laatste pagina's dan keurig onder schot heeft, begaat hij de grote fout urenlang zijn motieven uiteen te zetten. Schieten maar, zou je zeggen, maar dat doet hij niet. Dom, want in de bosjes wacht zijn ex-vrouw.
Rolf Bos
Jezus' genen
 Moderne DNA-techniek staat in veel boeken gelijk aan de creatie van horrorfiguren of het ontstaan van een weinig aantrekkelijke brave new world. Het is de verdienste van schrijver Michael Cordy dat hij in Genius (De Boekerij;  34,90) deze platgetreden paden ontloopt. De lezer kan juist zijn hart ophalen aan de zegeningen van de moderne medische biotechnologie. Hoewel er ook ruimte is voor twijfel.
Als dr. Tom Carter in 2002 het stadhuis van Stockholm verlaat na het in ontvangst nemen van de Nobelprijs voor geneeskunde, wordt zijn vrouw dodelijk getroffen door een kogel die voor de geleerde zelf was bestemd. Gendokter Carter speelt voor God en moet boeten voor deze zonde, zo meent een geheime broederschap die hunkert naar de terugkeer van Christus.
En daarmee is het ongeluk van Carter nog niet op. Een genenscan van zijn dochter wijst uit dat zij op het punt staat een dodelijke hersentumor te ontwikkelen, waarvoor zelfs haar vader nog niet de juiste (gen)therapie voorhanden heeft.
Desperaat gaat Carter op zoek naar de genen van Jezus en de daarin mogelijk schuilgaande genezende krachten. Daarbij kruist hij wederom het pad van de geheime broederschap, die nu Carter steunt omdat zij belang heeft bij diens speurtocht. Zij levert zelfs wat bloed en een kies van Christus. In ruil waarvoor Carters biotechbedrijf, Genius, in databanken over de hele wereld naar mensen zal speuren die de speciale genen dragen die Carter misschien kan extraheren uit deze relikwien.
Cordy schreef een verrassend boek (oorspronkelijke titel: The Miracle Strain). De tegenstelling tussen de antieke broederschap (met een grot in de woestijn) en het moderne genenimperium van Carter (gehuisvest in een glazen piramide in de metropool) mag soms wat karikaturaal overkomen, maar het adequaat, zij het soms wat rommelig vertaalde boek bevat een aardig en goed gedocumenteerd perspectief op de toekomst.
Wel is het erg onwaarschijnlijk dat genetici al in 2002 op grond van genetisch materiaal een hologram zullen maken van Jezus of de levensverwachting van iemand zullen aflezen aan de hand van zijn DNA. Daarentegen zal een aantal dilemma's zich misschien al wel eerder aan ons opdringen. Wie mag zich bijvoorbeeld de eigenaar van Jezus' genen noemen?
Rik Nijland

