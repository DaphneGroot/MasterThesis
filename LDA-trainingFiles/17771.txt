 ZUSTERBEDRIJF INTEREFFEKT BEGINT MET VALUTAHANDEL. 
 JOURE, 29 okt (Reuter) - Intervaluta, een zustermaatschappij van het commissionarshuis Intereffekt, is begonnen met contante valutahandel, ook wel daghandel genoemd. 
 Volgens het bericht van Intereffekt bedraagt de minimum inleg 50.000 gulden. Uitgaande van dit bedrag kan met 250.000 gulden gehandeld worden. 
 "Bij banken bedraagt de minimum inleg over het algemeen een veelvoud van de door Intervaluta gehanteerde ondergrens," aldus het bericht. 
 "Voor particuliere clienten zijn koerswinsten fiscaal onbelast," aldus Intereffekt. 
 Intervaluta heeft onlangs van de Stichting Toezicht Effectenverkeer de vereiste vergunning gekregen voor het aanbieden en verrichten van diensten als vermogensbeheerder op het gebied van contante valutahandel. 
 Contante valutahandel is het aan-of verkopen van valuta's (openen van een positie) en op dezelfde dag weer ver-of aankopen (sluiten van een positie). 
 Aan het einde van iedere werkdag moeten alle posities weer gesloten zijn. 
 - redactie Amsterdam +020 - 504 5000. 
 (c) Reuters Limited 1996. 
