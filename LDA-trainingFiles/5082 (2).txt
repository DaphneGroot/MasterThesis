Stephen Fry.
Stephen John Fry (Hampstead, Londen, 24 augustus 1957) is een Engelse komiek, schrijver, acteur en presentator.
Biografie.
Fry studeerde aan het Queens College in Cambridge. Hij woont tegenwoordig in Norfolk, Londen en Hollywood. Hij heeft veel samengewerkt met Hugh Laurie: samen zijn ze bekend als Fry & Laurie.
In 2006 maakte Stephen Fry de tweedelige BBC-documentaire "Stephen Fry - The Secret Life of the Manic Depressive", waarin hij uit de kast komt als lijder aan een cyclothyme stoornis, een type manisch-depressieve stoornis. Hij interviewt bekende en minder bekende mensen die dezelfde ziekte hebben en vertelt over zijn extreme stemmingen aan de hand van voorbeelden uit zijn eigen leven. Hoe het begon toen hij een jaar of zeventien was met een manische periode en hoe hij pas op zijn zevenendertigste, naar aanleiding van een zware depressie, uiteindelijk bij de juiste arts terechtkwam waar hij te horen kreeg wat de diagnose was. Voor deze documentaire won hij de Emmy Award voor beste documentaire. In 2007 maakte hij een tweedelige documentairereeks over hiv en aids, genaamd "HIV and Me".
In de serie "Stephen Fry in America" ging Fry op zoek naar het dagelijkse leven in de Verenigde Staten. Hij bezocht Harvard, een heks, ijsfabrikant Ben & Jerry's, een duikboot, Jimmy Wales (de oprichter van Wikipedia), gangsters en andere onderwerpen.
Zijn meest recente werk is "Fry's Planet Word". In deze 5-delige serie neemt hij u mee in de wereld van taal. Hoe leren we taal? Hoe schrijven we taal? En waarom verliezen wij het soms?
In het najaar van 2011 werkte Stephen mee aan het nieuwste album van de Britse zangeres Kate Bush getiteld 50 Words For Snow. In het gelijknamige lied is Stephen de stem die in allerlei talen 49 synoniemen/benamingen geeft voor het woord "sneeuw" (de 50ste is "sneeuw" zelf).
Stephen Fry was een van de eerste beroemdheden die gebruik maakte van Twitter en hij heeft veel gedaan om deze webdienst populair te maken. Hij was bevriend met de schrijver Douglas Adams.
In mei 2011 werd bekend dat hij een rol kreeg in de film-trilogie The Hobbit. Hierin speelt hij "The Master of Laketown". De hebzuchtige, maar intelligente gekozen leider van Meerstad (Laketown of Esgaroth). In december 2013 maakte hij zijn opwachting in het tweede deel van The Hobbit (The Desolation of Smaug) en in december 2014 was hij te zien in de afsluitende Hobbit-film (The Battle of the Five Armies).
Begin 2015 trouwde hij met zijn 30 jaar jongere vriend Elliot Spencer.
