Toppop.
Optreden van Earth & Fire in "Toppop" in 1971
Danseres Penney de Jager en presentator Ad Visser in 1973
AVRO's Toppop, kortweg Toppop, was het eerste wekelijkse popprogramma op de Nederlandse televisie. De AVRO zond het programma uit van 22 september 1970 tot 27 juni 1988. Initiator en regisseur van "Toppop" was Rien van Wijk. Andere regisseurs waren Egbert van Hees, Geert Popma, Henk Renou, Chris Berger, Jessy Winkelman, Wim van der Linden, Bert van der Veer en Charly Ruis. Het idee voor het programma was afgekeken van het Britse Top of the Pops. Ad Visser verzorgde, tot 1985, de presentatie van "AVRO's Toppop". Zijn vaste vervanger was aanvankelijk Krijn Torringa, later Marjon van Rijn. Na Vissers afscheid presenteerden achtereenvolgens Kas van Iersel (1985-1986), Léonie Sazias en Bas Westerweel (1986-1987). Westerweel was ook de presentator van het laatste jaar (1987-1988).
Toppop.
"Toppop" was de opvolger van Doebidoe dat door de AVRO met veel succes in de winter van 1969/1970 uitgezonden was met presentator Felix Meurders. Dankzij regisseur Rien van Wijk wordt "Toppop" vanaf najaar 1970 wekelijks uitgezonden.
"Toppop" was voornamelijk gevuld met beelden van popartiesten die in de "Toppop"-studio hun nieuwste hit playbackten. Dit gebeurde in de seizoenen 1970-1974, 2 september 1978-23 februari 1982 en in de seizoenen 1986-1988 aan de hand van de keuze van de kijker. In de seizoenen 1974-1978 en vanaf 23 februari 1982-10 juli 1986 werd de Nationale Hitparade als uitgangspunt genomen. Wanneer artiesten niet beschikbaar waren voor een optreden in de studio, dan zocht een cameraploeg hen op. Op die manier zijn talloze artiesten overal ter wereld gefilmd. In de studio (Tom Browne - Funkin' for Jamaica / NY), op het vliegveld (David Cassidy/Schiphol), of gewoon thuis (Barry White/LA).
Als dat ook niet lukte werden succesnummers ook wel van beeld voorzien door een jazzballet onder leiding van Penney de Jager. In oktober 1976 werd het lied "Aunt Dinah Has Blowed The Horn" uit "Treemonisha" van Scott Joplin populair door het programma als melodie waarop het ballet van Penney de Jager danste. Het klassieke operanummer behaalde hierdoor in de Nationale Hitparade op 16 oktober 1976 zelfs een vijfde plaats, wat met dat genre muziek niet vaak voorkwam.
Voor veel Belgen en Nederlanders was "AVRO's Toppop" lange tijd de primaire informatiebron op het gebied van popmuziek. Ad en Penny groeiden hierdoor voor velen uit tot de belichaming van de rock-'n-roll. Jarenlang konden de kijkers een briefkaart insturen en de Top 3 van de volgende week voorspellen. Van de goede inzenders mocht een iemand dan de volgende week in de studio aanwezig zijn en de overigen die de top 3 goed hadden geraden kregen een "Toppop"-T-shirt thuis gestuurd.
Sinds 1978 werd Toppop in de zomer niet meer uitgezonden omdat de zendtijd was vergeven aan de TROS Top 50.
Op bepaalde tijden werden er echter wel korte "Toppop specials" uitgezonden met aandacht voor één bepaalde groep of artiest.
Met de komst van de videoclip en de voorlopers van MTV nam de populariteit van "Toppop" af en verdween het programma. "Toppop" werd in 2000 in een opiniepeiling in "Televizier" uitgekozen tot programma van de eeuw.
Oudejaarsoverzicht.
In de laatste uitzending van het jaar werd het jaaroverzicht uitgezonden waarbij de top 10 van het jaar geheel werd uitgezonden. Daarnaast waren er optredens van studiogasten en waren er polls onder de kijkers waarbij onder meer de populairste artiest, groep of bijvoorbeeld dj werd gekozen. In het oudejaarsoverzicht van 1976 zaten Ad en Krijn achter een bureau in een kantoor wat daarmee min of meer een persiflage op van Oekel's Discohoek was, welk programma zelf weer een persiflage van Toppop was.
Toppop radio.
Jarenlang was er op maandagmiddag van 16.00 tot 18.00 uur ook op Hilversum 3 een radioprogramma met de titel 'Toppop radio' eveneens gepresenteerd door Ad Visser. Nadat Ad Visser was gestopt werd Robin Albers de presentator van Toppop radio.
Na Toppop.
Jaren na het stoppen van het programma werd Bart Peeters ingezet om een aantal afleveringen te presenteren van "Toppop Yeah", een quiz die geheel aan Toppopfragmenten gewijd was met als vaste teamcaptains Angela Groothuizen en Bob Fosko; en vervolgens van "Toppop non-stop", waarin volledige clips uit de "Toppop"-archieven getoond werden (later gepresenteerd door Wim Rigter).
Tijdens "Top 2000 a gogo", een programma van de NPS in december 2005 en december 2006, werden iedere aflevering filmfragmenten van het showballet uit het "Toppop"-archief getoond, waarbij de gasten moesten raden welk muziekfragment er bij de getoonde beelden behoorde.
Tussen 2000 en 2006 zond de BNN iedere week een directe Nederlandse variant van het Britse Top of the Pops uit.
Op het digitale-tv/internetkanaal Cultura startte op 2 maart 2007 het programma "Toppop Golden Years", gepresenteerd door Ad Visser. Visser speelde hierin 'Mr. Toppop', een — zoals hij zelf zegt — 'over-the-top'-typetje van zichzelf. Het was een thematisch programma, dat elke vrijdag om 23.00 uur werd uitgezonden. De eerste aflevering stond in het teken van Disco, andere thema's waren onder meer getallen, erotiek, André van Duin en reggae. Allerlei trivia werden onder in het beeld geprojecteerd, en de clips werden vertoond in een gouden kader.
Dvd en cd.
In juni 2014 werden alle tunes en jingles van "Toppop" op cd en dvd gezet door het Genootschap radiojingles en -tunes in samenwerking met de AVRO en het Nederlands Instituut voor Beeld en Geluid. Tonny Eyk was de componist van het materiaal in de periode 1970-1980. In 1974 werd het befaamde wijsje "AVRO's Toppop presenteert de Nationale Hitparade" ingezongen door Patricia Paay, Yvonne Keeley en Anita Meyer. Toen "Toppop" in 1978 zijn eigen hitlijst ging uitzenden, werd de tekst licht aangepast. Vanaf 1980 werd het Top Format-pakket gebruikt, waarbij de naam van de gebruikte hitparade niet langer gezongen werd, hetgeen handig was toen in 1982 de Nationale Hitparade opnieuw werd gebruikt. De kreet "Toppop Yeah" werd een begrip. De dvd laat vrijwel alle leaders van 1970 t/m 1988 zien, evenals de drive-in-showleaders en speciale versies van leaders.
Toppop3.
Gerard Ekdom begon in september 2012 opnieuw met een popprogramma bij de AVRO onder de titel "Toppop3".
