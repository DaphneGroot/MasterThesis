	Minister Borst houdt uitspraken over abortus om geslacht overeind
	Van onze verslaggeefster
DEN HAAG
Minister Borst van Volksgezondheid blijft bij haar uitspraak in het Veronica-programma Het Laatste Woord, dat abortus in uitzonderingsgevallen toelaatbaar is vanwege het niet gewenste geslacht van het kind. In antwoord op vragen van het CDA-kamerlid Lansink onderstreepte ze gisteren dat zij het 'in zijn algemeenheid' onaanvaardbaar vindt om een embryo te aborteren enkel omdat het een meisje is.

'Ik vind het strijdig met goed ouderschap om zó naar een kind te kijken dat je het alleen wilt als het een jongetje is of andere eigenschappen wel of niet heeft. Kenmerkend voor goed ouderschap is, dat het kind wordt geaccepteerd zoals het komt.'
Maar Borst wees er ook op dat de Wet Zwangerschapsafbreking de arts verplicht om de noodsituatie van de individuele vrouwen te toetsen. Over categorieën spreekt de wet niet. Daarom kan ze zich voorstellen dat een buitenlandse vrouw in nood kan verkeren omdat zij een meisje verwacht. 'Ik kan me zo'n noodsituatie voorstellen. En die woorden komen me niet gemakkelijk over de lippen.' De minister wees erop dat de wetgever in de jaren tachtig bewust achterwege heeft gelaten om precies aan te geven wat een noodsituatie is.
Ze is het oneens met de kamerleden die vrezen dat vrouwen zich al te gemakkelijk wenden tot de abortusarts. 'Vrouwen zien abortus niet als een instrument, maar als een uiterste mogelijkheid om een eind te maken aan een noodsituatie. Artsen willen ook niet de naam hebben dat zij lichtvaardig aborteren.'
Borst wist tevoren niet dat Veronica haar vragen zou stellen over de abortuspraktijk. Dat de omroep slechts dát gedeelte van het interview tevoren had verspreid, heeft haar overvallen. 'Ik heb ervan geleerd.'
Ze bleek het niet eens te zijn met de inspectie voor de volksgezondheid dat de abortus-artsen in het tv-programma Zembla de wet overtreden door elke vrouw te helpen die abortus wil, ongeacht het motief. 'Uit latere uitsprake van de artsen bleek dat enige nuancering op zijn plaats is.' De minister wil pas op de abortuspraktijk ingaan als het inspectierapport daarover is verschenen. Dat gebeurt in maart. Dán ook wil ze een uitspraak doen over de artsen die aan het woord kwamen.
Het GPV-kamerlid Schutte confronteerde de minister met een stelling uit haar proefschrift uit 1972. Die luidt: Een vrouw die zó weinig baas in eigen buik is dat zij tegen haar wil zwanger wordt, dient niet alleen het beslissingsrecht over het afbreken van de zwangerschap op te eisen.' 'Ik deel die mening nog steeds', antwoordde de minister.
Ze ging nog een stapje verder: 'Ik was niet betrokken bij de abortuswetgeving. Als dat wél zo was geweest, wie weet zou dan de rol van de verwekker iets meer aan de orde zijn gesteld in de wet. Maar ik besef dat die vaak alweer weg is.'

