	VWS ziet geen gevaar in paddestoel als drug: Riskante situaties hebben zich nog niet voorgedaan
	Van onze verslaggever
AMSTERDAM
Het ministerie van Volksgezondheid (VWS) ziet in tegenstelling tot het Openbaar Ministerie geen aanleiding maatregelen te nemen tegen het gebruik van verse en gedroogde paddestoelen met een hallucinerende werking. Deze zogenoemde paddo's worden niet op grote schaal gebruikt, en het gevaar voor de gezondheid is niet erg groot, aldus een woordvoerder van het ministerie.

VWS beklemtoont dat het op basis van de Warenwet direct kan ingrijpen als er zich gevaarlijke situaties voordoen met de paddestoelen. Dat is tot op heden niet gebeurd.
Toch voert het landelijk Openbaar Ministerie onder meer het gevaar voor de volksgezondheid aan als een van de argumenten om afgelopen maandag binnen te vallen bij een kwekerij in Kerkdriel die jaarlijks voor zeven miljoen gulden aan paddestoelen en preparaten zou produceren. De grote schaal waarop daar werd gehandeld en gekweekt, was een andere reden om in te grijpen. Het past in het beleid van het ministerie van Justitie om grootschalige handel in soft- of harddrugs aan te pakken.
De inval heeft tot verbazing en paniek geleid bij het landelijk overlegorgaan van smartshopeigenaren, zegt secretaris A. de Loor van de vereniging in oprichting. Anderhalve maand geleden voerden de smartshopeigenaren die de distributie van de meeste paddestoelen verzorgen, overleg met de ministeries van Justitie en Volksgezondheid en de Inspectie voor de Gezondheidszorg. Toen is afgesproken dat er een ambtelijke beleidsnotitie zou worden gemaakt over smartdrugs. Ook zou in overleg met de smartshopeigenaren een proefproces worden geëntameerd om de status van de paddestoelen vast te stellen. 'Er was verstandig beleid in de maak en nu knalt het OM daar overheen in het kader van de war on drugs.'
Door zich nu op een grote zaak te richten, hoopt het OM jurisprudentie te kunnen creëren. Dat is nodig omdat er ten gevolge van het qat-arrest onduidelijkheid bestaat over de aanpak van hallucinogene paddestoelen. De Hoge Raad besliste eind 1994 dat de handel in qat niet strafbaar is, omdat slechts bestanddelen en niet de hele plant onder de Opiumwet vallen. Bij paddestoelen speelt een vergelijkbaar probleem. Ze bevatten de stoffen psilocybine en psilocyne, hallucinogene stoffen die voorkomen op lijst 1 van de Opiumwet. Maar de paddestoel zelf staat niet op de lijst. De vraag is of het nu wel of niet een opiaat betreft.
Het is niet de eerste keer dat justitie probeert een proefproces uit te lokken om deze vraag beantwoord te krijgen. In 1995 is in Amsterdam al eens een poging gestrand. In Rotterdam dreigde het dit najaar opnieuw mis te gaan, maar volgens een persofficier zal het proces tegen een verkoper van 'ecodrugs' deze of volgende maand alsnog doorgang vinden. Daarbij staat de vraag centraal of het verkopen van gedroogde paddestoelpreparaten verboden is.
De Loor waarschuwt voor een averechts effect van verbieden. De strafbaarstelling van XTC in 1988 en de actievere repressie sinds 1991 hebben het XTC-gebruik niet uitgeroeid. Het verbieden van GHB, een middel dat in de zomer van 1995 heel populair was, heeft evenmin het gebruik doen afnemen. Het effect was wel dat er vervuilde XTC en GHB op de markt kwamen die illegaal werden verkocht en waarop geen controle meer mogelijk was.
Ook de Jellinek-kliniek vreest een vergelijkbare ontwikkeling op de paddestoelenmarkt. Volgens R. Kerssemakers van de Jellinek was de verstrekking van paddestoelen via smartshops relatief goed geregeld. 'Uit een oogpunt van volksgezondheid was er geen dringende reden om tot actie over te gaan.' De paddestoelen zijn volgens hem amper verslavend. Het middel is alleen riskant voor mensen die in psychische moeilijkheden verkeren. Zij kunnen in een psychose raken. 'De gewone burger kan er hoogstens een nare avond aan overhouden en loopt kans dat nog een paar keer in een flashback mee te maken. Maar het schaadt zijn gezondheid niet.'
Tijdens een recent onderzoek onder zeventienjarige scholieren zei 5 procent wel eens een paddestoel te hebben geprobeerd. 0.1 Procent gebruikte de laatste maand voor het onderzoek nog. Niemand gebruikte meer dan zes keer in die laatste maand. Kerssemakers: 'Wij hebben niet gevraagd om deze inval. Je moet ook denken aan de neveneffecten van de actie.'
Hij vreest dat jongeren ertoe worden aangezet zelf paddestoelen te gaan zoeken, terwijl die moeilijk zijn te onderscheiden van giftige soortgenoten. 'Het is verstandiger te zorgen dat de winkels die de paddo's verstrekken, dat goed doen en adequate voorlichting geven. '

