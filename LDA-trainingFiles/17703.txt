 UBBINK STOOT DEEL ACTIVITEITEN KEPPEL AF. 
 AMSTERDAM, 14 okt (Reuter) - Ubbink NV heeft meegedeeld dat zij verwacht overeenstemming te bereiken over de verkoop van een belangrijk deel van de activiteiten van dochter Keppel Kunststoffen BV te Doetinchem aan J.M. ten Tije die tot 1993 bijna 10 jaar bij Keppel werkzaam is geweest. 
 De geplande overname omvat de activiteiten vlieringtrappen, daglichtconstructies en prefab polyester bouwdelen. 
 Ten Tije zal deze activiteiten onderbrengen in een vennootschap die de naam Keppel Kunststoffen zal dragen en die gevestigd zal zijn op de huidige locatie te Doetinchem. Daartoe zullen 13 medewerkers worden overgenomen. 
 De resterende activiteit bouwaccessoires in Keppel Kunststoffen zal worden overgedragen aan Ubbink Nederland BV te Doesburg. De naam van de huidige Keppel Kunststoffen BV zal worden gewijzigd. 
 Van de niet herplaatsbare medewerkers van Keppel Kunststoffen wordt het dienstverband beeindigd. Het gaat daarbij om negen medewerkers in vaste en drie medewerkers in tijdelijke dienst, waarvoor een sociaal plan wordt opgesteld. 
 Met de betrokken vakorganisaties en de ondernemingsraad vindt overleg plaats, aldus Ubbink. 
 (c) Reuters Limited 1996. 
