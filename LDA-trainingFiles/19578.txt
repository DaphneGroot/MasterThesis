Stompwijk.
Stompwijk is een dorp, onderdeel van de gemeente Leidschendam-Voorburg, gelegen ten oosten van de Vliet of Rijn-Schiekanaal, en aan de Stompwijkse vaart. Stompwijk grenst aan de gemeente Zoeterwoude in het oosten en Voorschoten in het westen, Zoetermeer in het zuiden en Leiden in het noorden. Stompwijk is een echt polderdorp, gelegen tussen uitgestrekte polders waaronder de Zoetermeersche Meerpolder. Door de aanwezigheid van de tot 1965 door binnenschippers gebruikte Stompwijkse Vaart wordt het dorp gekenmerkt door zeer vele draai- en ophaalbruggetjes langs de vaart. Tussen de Stompwijkseweg en de buurtschap Wilsveen ligt een bekende en druk bezochte molendriegang ('de drie molens') met een visgelegenheid in de Driemanspolder.
Door de snelle verstedelijking bij Zoetermeer en Leidschenveen verandert het dorp meer en meer van een groene oase in een verstedelijkt landschap. In de omgeving liggen verschillende grote recreatieprojecten zoals Vlietland, de Leidschendammerhout, de Noord Aa, het Zoetermeerse Westerpark en nieuwe natuurgebieden als de Vogelplas Starrevaart.
Stompwijk telde in 2009 2352 inwoners. Het dorp Stompwijk heeft geen eigen postcode en plaatsnaam in het postcodeboek, voor de postadressen ligt Stompwijk daarom 'in' Leidschendam.
Stompwijk ontstond samen met Wilsveen in de 13de eeuw bij de grootschalige ontginning van het toen nog uit 'wilde venen' bestaande Hollandse binnenland. Stompwijk komen we al tegen in 1285 onder de naam "Stompwijc". Anders dan het nabijgelegen gehucht Wilsveen was en is Stompwijk een echt polderdorp. In 1938 ging de toenmalige gemeente samen met Veur op in de gemeente Leidschendam.
Aan de overzijde van de Vliet ligt de kern Leidschendam, dat vroeger de naam Veur droeg. Tussen beide dorpen in lag vroeger een overtoom, ongeveer op de plaats waar nu Sluis Leidschendam ligt. De neogotische Sint-Laurentiuskerk werd in 1878 gebouwd naar een ontwerp van Evert Margry.
Betekenis van de plaatsnaam.
De betekenis van de naam is onbekend. Het woorddeel 'wijk' levert waarschijnlijk geen problemen op. Maar 'stomp' is moeilijker. Met het hedendaagse of Middelnederlandse stompen of stampen heeft het vermoedelijk niets te maken. Mogelijk is het een verschrijving en gaat het om het woord "stom", dat dan opgevat zou kunnen worden als saai en leeg. Het gebied was onaangenaam om te verblijven, maar de aanwezigheid van veen, dat de basis vormt voor de brandstof turf, was een belangrijke economische reden om zich hier te vestigen.
