	Tsjetsjenen gaan in groten getale naar de stembus
	Van onze correspondent
MOSKOU
De Tsjetsjenen hebben gisteren in groten getale hun stem uitgebracht in de eerste presidentsverkiezingen sinds het vernederde Russische leger de Kaukasusrepubliek verliet.
Tegen de voorspellingen in verliep de verkiezingsdag zonder incidenten. De Tsjetsjeense leiders waren bang dat de stemming verstoord zou worden door groeperingen die tegen onafhankelijkheid zijn.
Tim Guldimann, de Zwitser die aan het hoofd staat van de OVSE-missie in Tsjetsjenië, noemde de hoge opkomst een 'positief teken'. Waarnemers gingen er gisteren vanuit dat de totale opkost rond de 75 procent zou komen te liggen. Gisteravond werd besloten de stembureaus twee uur langer open te houden dan gepland.
Door het hele land stonden er nog rijen voor de stembussen. Ongeveer 450 duizend mensen hebben het stemrecht.
Voor de Tsjetsjeense leiders is vooral van belang dat ook veel vluchtelingen van buiten Tsjetsjenië hun stem hebben uitgebracht in de stemlokalen die langs de grens waren opgericht.
Zeker de helft van de 70 duizend vluchtelingen die in de naburige republieken Ingoesjetië en Dagestan verblijven, is gisteren de grens overgetrokken om mee te doen aan de stemming. Ook uit andere delen van Rusland kwamen veel vluchtelingen om hun stem uit te brengen.
De Russische autoriteiten, die Tsjetsjenië nog steeds als deel van Rusland beschouwen, hadden geëist dat er ook stemlokalen zouden worden ingericht in enkele grote Russische steden voor de Russen die sinds wijlen president Doedajev in 1991 de onafhankelijkheid uitriep, uit Tsjetsjenië zijn gevlucht.
De Tsjetsjeense leiders weigerden dat echter, ook al omdat zij de Russische cijfers over het aantal vluchtelingen veel te hoog vonden. Volgens Moskou ging het om zo'n 350 duizend man oftewel zo'n 60 procent van het totale aantal in Tsjetsjenië ingeschreven kiezers.
Verwacht wordt dat Aslan Maschadov, die tijdens de oorlog het bevel voerde over de Tsjetsjeense troepen, de verkiezingen zal winnen. Zijn voornaamste concurrenten zijn Sjamil Basajev, de leider van de Tsjetsjeense gijzelingsactie in Boedjonnovsk, waarnemend president Jandarbijev en ex-minister van informatie Oedoegov. De eerste, voorlopige uitslagen worden vandaag verwacht.
Maschadov, die ook een hoofdrol speelde in de vredesonderhandelingen die tot het vertrek van de Russische troepen leidden, sprak zich gisteren nog eens uit voor goede betrekkingen met Rusland 'zodat we niet nog eens oorlog hoeven te voeren'. Tijdens de twee jaar durende oorlog kwamen ruim 50 duizend burgers om en werd een groot deel van Tsjetsjenië in puin gelegd.
De Russische communistenleider Zjoeganov klaagde gisteren dat de Tsjetsjeense verkiezingen 'niet representatief' zijn omdat 'honderdduizenden' vluchtelingen niet aan de verkiezingen konden deelnemen.
De communistische voorzitter van het Russische parlement, Gennadi Seleznjov, liet zich echter veel gematigder uit. Hij zei ervan overtuigd te zijn dat de verkiezingen niet zullen leiden tot afscheiding van de Kaukasusrepubliek. Volgens hem valt met Maschadov en Jandarbijev goed samen te werken. De zaken komen er volgens hem heel anders uit te zien als Basajev gekozen wordt.
'Ik kan me niet voorstellen hoe we zaken kunnen doen met de terrorist Sjamil Basajev, aan wiens handen zoveel bloed kleeft', zei hij.
De dag verliep ook rustig voor de ongeveer zeventig buitenlandse waarnemers die de verkiezingen bijwoonden. Uit vrees voor aanslagen hadden zij ieder een gewapend escorte meegekregen van de Tsjetsjeense autoriteiten.

