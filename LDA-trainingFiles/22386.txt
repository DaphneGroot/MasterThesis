Eiffel 65.
Eiffel 65 is een Italiaanse dance-act, die in 1999 een wereldwijde hit scoorde met "Blue (Da Ba Dee)". Dit nummer stond in onder andere zestien Europese landen waaronder Nederland, maar ook in Canada, Australië en de Verenigde Staten op de nummer 1-positie van de hitlijsten. De naam van de act is samengesteld uit een willekeurig, door een zelf geschreven computerprogramma, getrokken woord en een getal dat per ongeluk op een demo geschreven werd.
Biografie.
Eiffel 65 bestaat uit zanger Jeffrey Jey (Gianfranco Randone, geboren 1970 op Sicilië), toetsenist Maury (Maurizio Lobina, geboren 1973) en DJ Gabry Ponte (Gabriele Ponte, geboren 1973). De groep werd opgericht in Turijn. Na het grote succes van hun debuutsingle "Blue (Da Ba Dee)", scoorde de groep nog een bescheiden hit met "Move Your Body". Beide singles waren afkomstig van het debuutalbum "Europop" (1999), waar wereldwijd meer dan 3 miljoen exemplaren van werden verkocht.
Het tweede album "Contact!" werd in 2001 uitgebracht, maar was slechts in enkele Europese en Aziatische landen verkrijgbaar. Dit album was maar een bescheiden succes.
In 2003 bracht de groep een titelloos, Italiaanstalig album uit, dat in Italië een groot succes was. De groep deed hetzelfde jaar mee aan het prestigieuze Festival van San Remo met het nummer "Quelli Che Non Hanno Età". Buiten Italië was dit album echter nauwelijks verkrijgbaar, ook niet nadat er in 2004 een special edition werd uitgebracht met een tweede cd, waar Engelse versies van tien van de dertien oorspronkelijke tracks en enkele remixen op stonden.
In 2005 stapte DJ Gabry Ponte uit de groep om zich op zijn solocarrière te richten.
Het vierde album van de groep zou "Crash Test" gaan heten en in de lente van 2006 in Italië worden uitgebracht. In tegenstelling tot het volledig Italiaanse derde album zou "Crash Test" grotendeels Engels zijn (met drie Italiaanse en tien Engelse tracks). Echter, op 16 mei 2006 werd bekendgemaakt dat Maury en Jeffrey hun platenlabel Blisscorporation verlaten hadden om samen, met een eigen productiemaatschappij, verder te gaan.
Op 15 juni 2006 werd aangekondigd dat de nieuwe naam van de groep "Bloom 06" zou worden. Op 1 september 2006 werd onder deze naam de debuutsingle "In the City" uitgebracht. Een instrumentale versie van dit nummer was, als "Living in My City", al te horen op de special edition van Eiffel 65's derde album.
Ruim een maand later, op 13 oktober, werd in Italië het debuutalbum "Crash Test 01" uitgebracht. In tegenstelling tot berichtgevingen uit het Eiffel 65-tijdperk bevat dit album geen dertien, maar acht nummers, waarvan vijf Engelstalige en drie Italiaanstalige. In 2009 verscheen van Bloom 06 het album "Crash Test 02".
In juni 2010 werd Eiffel 65 herenigd. In 2016 verscheen er een nieuwe single genaamd "Panico" op het YoutTube-kanaal van Bliss Corporation.
