	VERZAMELDE BRIEVEN EN TEKSTEN VAN KURT TUCHOLSKY Gesel van Weimar-republiek
	D E IN 1890 IN Berlijn geboren Kurt Tucholsky, een van de meest bekende schrijvers en journalisten van de republiek van Weimar, stierf eind 1935 eenzaam en verbitterd in zijn huis in het Zweedse Hinds. Te veel whisky en te veel slaaptabletten leidden tot zijn dood, zo wordt verteld; zelfmoord op 45-jarige leeftijd.
Zijn overlijden zal voor de weinige mensen met wie hij nog contact onderhield, niet als een verrassing zijn gekomen. Tucholsky was niet alleen ernstig ziek - hij leed aan een soort chronische ontsteking van de neus- en keelholten -, hij schreef ook niet meer. Toen hij in januari 1933 zag dat Hitler in Duitsland de macht veroverde en de meeste Duitsers daarmee instemden, gaf hij de strijd op en legde de pen neer. 'Men kan niet schrijven als men alleen nog maar verachting voelt', schreef hij aan een vriend. En ook: 'Wij hebben geen invloed meer op het Duitse volk.' Een roepende in de woestijn wilde hij niet zijn.
Begon toen het stervensproces? Volgens Tucholsky-kenner Fritz J. Raddatz was dat zo. Hij schreef in Tucholsky - Ein Pseudonym (1989): 'Zwijgen is voor een schrijver sterven.'
Maar ook in Tucholsky's brieven uit 1933 en 1934 bevinden zich duidelijk sporen van dit proces. Hij voelde zich voortdurend moe en ziek en was zonder enige hoop. Hij leerde ijverig Frans, maar wist tezelfdertijd: 'Ik zal nooit in een andere taal kunnen schrijven.' Hij voelde zich dood. 'En ik leef tegenwoordig toch helemaal niet, al drie jaren niet.'
Die brieven, nooit voor publicatie bestemd, alsmede dagboekaantekeningen voor zijn laatste geliefde, de arts Hedwig Mller in Zrich, kunnen nu worden nagelezen in Kurt Tucholsky - Gesamtausgabe Texte und Briefe, en wel in deel 20. Van dit verzamelde werk, dat in totaal 3200 teksten van Tucholsky zal bevatten, zijn eind vorig jaar de delen 4 en 20 verschenen, en nu is deel 1 uit met teksten, geproduceerd tussen 1907 en 1913. Het laatste van de in totaal 22 delen van dit gigantische werk zal in 2003 uitkomen.
De heruitgave van Tucholsky's teksten is om twee redenen belangwekkend. Ten eerste heeft hij, meestal onder het pseudoniem Ignaz Wrobel, de vaak dramatische gebeurtenissen in het Duitsland van na de Eerste Wereldoorlog becommentarieerd - en dit in hoogst kritische zin. In Die Weltbhne, een klein maar invloedrijk opinieweekblad in Berlijn, kritiseerde hij vooral het Pruisische militarisme en de reactionaire bureaucratie die de eind 1918 ontstane democratische republiek bedreigden. Tucholsky schreef spottend over de 'koninklijk Pruisische republiek'.
Maar Tucholsky was meer dan politiek commentator en columnist. Hij was genteresseerd in kunst en cultuur en schreef onder de naam Peter Panter over theater, boeken en films. Hij schreef ook zelf boeken; in 1912 (nog student in de rechten) vergaarde hij eerste roem met de novelle Rheinsberg - Ein Bilderbuch fr Verliebte.
Maar hij was vooral ook dichter en satiricus. Onder de pseudoniemen Theobald Tiger en Kaspar Hauser publiceerde hij gedichten, ook politieke, en schreef hij teksten en chansons voor het door regisseur Max Reinhardt opgerichte cabaret Schall und Rauch. In die gedichten en teksten wist hij op zijn eigen, onnavolgbare wijze de geest van zijn tijd, het Berlijn van de jaren twintig, te treffen en te hekelen. Dat is de tweede reden waarom het goed is dat deze teksten nog eens verschijnen. (Hij verliet Berlijn overigens al in 1924, hij hield niet van de stad; hij werd correspondent in Parijs, wat hem er niet van weerhield ook verder over Duitsland te schrijven.)
Daarnaast was Tucholsky een sociaal bewogen mens. Onder de titel 'Menschenmaterial' schreef hij over het deerniswekkende lot van de daklozen in Berlijn. En hij ondersteunde de actie van graaf Harry Kessler die geld inzamelde ter verzachting van de bittere nood waarin veel Berlijnse kinderen verkeerden.
De keuze van uitgeverij Rowohlt het verzamelde werk te beginnen met teksten uit de periode 1907-1913, uit 1920 en uit 1933-'34 betekent dat de lezer te maken krijgt met zeer verschillende Tucholsky's. Want een van de meest opmerkelijke aspecten van deze veelzijdige auteur is dat de latere, zwijgende Tucholsky niet veel meer gemeen heeft met de vroegere schrijvende Tucholsky. Fritz Raddatz over de 'Tucho' van 1933: 'Met dezelfde onverbiddelijke scherpte waarmee Tucholsky de fouten van de Weimar-republiek had gegeseld, kritiseerde hij nu zichzelf.' Alleen dat laatste geschiedde niet in het openbaar, maar in zijn vele brieven.
Ook de Tucholsky van 1920 was niet meer de schrijvende student van voor de Eerste Wereldoorlog. Hij nam als soldaat (na zijn promotie tot doctor in de rechten in 1915) deel aan deze oorlog. Toen hij naar Berlijn terugkeerde, was de burgerlijke Tucholsky veranderd in een radicale pacifist en socialist.
Eind 1918 werd hij chef van Ulk, de satirische bijlage van het Berliner Tageblatt en de Berliner Volkszeitung, twee links-liberale kranten van uitgeverij Mosse. Maar na twee jaar nam hij ontslag. Tucholsky wilde vooral schrijven, voor Die Weltbhne, maar ook voor andere organen. De pseudoniemen Kaspar Hauser, Peter Panter, Theobald Tiger en Ignaz Wrobel verschenen onder meer in Die Freiheit, het blad van de USPD, de onafhankelijke sociaal-democratische partij die zich tijdens de Eerste Wereldoorlog van de SPD had afgescheiden omdat die had ingestemd met de oorlogskredieten. In 1920 was hij lid van die partij geworden.
Tucholsky's pseudoniemen, zo heeft hij zelf ooit meegedeeld, waren een gevolg van zijn medewerking aan Der Schaubhne, in 1905 opgericht door Siegfried Jacobsohn, die in 1918 werd omgedoopt tot Die Weltbhne. 'Een klein weekblad wil niet vier keer dezelfde naam in n nummer hebben.' Wat begon als Spielerei, heeft hij geschreven, eindigde als 'vrolijke schizofrenie'.
Die Weltbhne werd tot eind 1926 geleid door Siegfried Jacobsohn. Tussen deze uitgever, door tijdgenoten omschreven als een 'geniale redacteur', en de negen jaar jongere Tucholsky ontspon zich een warme en hoogst vruchtbare relatie. Jacobsohn heeft Tucholsky steeds weer gestimuleerd en aangespoord. In zijn brieven aan de schrijver - in bepaalde perioden schreven ze elkaar bijna dagelijks - klonk dat zo: 'Roken is overbodig, nodig is nu dat je schrijft' en: 'Uw zondigheid en luiheid zijn inderdaad gigantisch. Maar gezien de mildheid van een slavenhouder, zoals ik er een ben, kunnen de slaven zich alles veroorloven.' Tucholsky, die meestal kort over S.J. sprak, wist hoe dit alles was bedoeld.
I N 1920 WAS HIJ ook allerminst lui. In deel 4 staan 268 teksten; proza en pozie. Hiervan verschenen er 114 in Die Weltbhne. De samenstellers van het verzamelde werk hebben de teksten en brieven van veel commentaar voorzien, want waar de Duitsers van 1920 of 1907 aan een half woord genoeg hadden, moet de huidige lezer de toenmalige context worden verduidelijkt.
Nu Tucholsky's politieke teksten bijeen staan en achter elkaar gelezen kunnen worden, valt vooral de herhaling op. Hij richtte zijn pijlen steeds weer op de conservatieve Pruisische officieren, ambtenaren en rechters die ervoor zorgden dat in de nieuwe democratische republiek de verdorven geest van het keizerrijk bleef waaien. De sociaal-democraten, die begin november 1918 in Berlijn de republiek hadden uitgeroepen om daarna schielijk met het verslagen keizerlijke leger een geheim bondgenootschap tegen radicaal links te sluiten, waren in Tucholsky's ogen geenszins opgewassen tegen deze reactionaire officieren en ambtenaren.
Het is niet waar dat Tucholsky's kritiek op de regering alleen maar negatief en afbrekend was. In 1920 - het jaar van de Kapp-Putsch, de staatsgreep van rechtse militairen in Berlijn die dankzij een algemene staking mislukte - formuleerde hij ook voorstellen hoe de jonge Duitse republiek versterkt en verbeterd kon worden.
De zin 'Soldaten sind Mrder', die nog enkele jaren geleden in Duitsland veel verontwaardiging wekte, schreef Tucholsky in 1931. Opvallend is dat hij soortgelijke woorden al in 1920 gebruikte. Maar niemand kwam toen op het idee - de gruwelen van de Eerste Wereldoorlog lagen nog vers in het geheugen - Die Weltbhne en Tucholsky een proces aan te doen. Dat gebeurde wel in 1932; het proces eindigde met vrijspraak, zoals ook het proces in 1995 met vrijspraak eindigde, wat de regering-Kohl geenszins tevreden stemde.
Opmerkelijk is dat Tucholsky al in 1920, dertig jaar oud, een soort balans opmaakte van zijn werk in Die Weltbhne, waarbij hij onder meer zijn vele gedichten over vrouwen ter sprake bracht. 'Is er een liefde - nog zo kort maar hevigst brandend - die ik niet heb geportretteerd? Nee. S.J. gunde me de pret, en alleen als Gussy Holl vaker dan vier maal per maand in artikelen opdook, verkleed, persoonlijk of geciteerd, huilde hij zachtjes.' (Gussy Holl was een bekende Berlijnse actrice, voor wie Tucholsky teksten heeft geschreven.)
Uit die tekst blijkt ook hoeveel het schrijven voor Tucholsky betekende, want Die Weltbhne en zijn stukken weerspiegelden 'het hele leven en de hele tijd'.
Maar waarom zweeg hij dan na 1932? Dat had, afgezien van zijn slechte gezondheidstoestand, te maken met het feit dat hij met al zijn schrijven niets had bereikt. Hij had in toenemende mate succes, maar dat was niet wat hij echt wilde. Hij wilde een Duitsland, gebaseerd op vrede, menselijkheid en solidariteit. Wat hij kreeg was, zoals bekend, een nationaal-socialistisch Duitsland dat uit was op wraak.
Het nieuwe democratische Duitsland van november 1918 had hem niet blij of mild gestemd, want de november-revolutie was in zijn ogen geen echte revolutie geweest. Het was een Duitsland waarmee hij duidelijk een haat-liefde relatie onderhield. Maar nazi-Duitsland was zijn land niet meer. Met dat land en zijn volk wilde hij niets meer te maken hebben. Schrijven was zinloos geworden, want zijn wereld, zo benadrukte hij steeds weer, bestond niet meer.
Bovendien geloofde hij in 1933 niet dat de nazi's snel zouden verdwijnen. 'Hitler is Duitsland', schreef hij op 5 januari 1934 aan zijn vriend Walter Hasenclever in Frankrijk, met wie hij samen het toneelstuk Christoph Kolumbus oder die Entdeckung Amerikas had geschreven. En later: 'Dat wat daar gebeurt, stemt ten dele overeen met de diepste instincten van het Duitse volk.'
In het voorjaar van 1933 werden Tucholsky's boeken in Berlijn verbrand en werd Die Weltbhne verboden. In de zomer van 1933 werd hem door het nazi-regime het Duitse staatsburgerschap ontnomen. De schrijver had Duitsland toen al lang verlaten - hij vestigde zich in 1929 in het Zweedse Hinds - maar de uitgever van Die Weltbhne, Carl von Ossietzky, werd in de nacht van de Rijksdagbrand gearresteerd en naar een concentratiekamp gebracht.
In zijn brieven keerde Tucholsky zich steeds radicaler tegen de Duitsers. Op 7 oktober 1934 schreef hij, weer aan Hasenclever: 'En ik als klein persoontje, wiens invloed ik zeer precies ken, ze is namelijk nu nul, ik dus wijs iedereen, maar dan ook iedereen zonder uitzondering af die instemt met datgene wat daar gebeurt, die daar meedoet, ja, ik wijs reeds degene af die daar kan leven.'
Vanuit die radicale houding moeten Tucholsky's hoogst pijnlijke aanvallen op de joden in Duitsland worden bezien. Tucholsky, zelf van joodse afkomst, veroordeelde alle joden die na Hitlers antisemitische maatregelen nog in Duitsland bleven wonen. In zijn brieven van '33 en '34 staan voortdurend zinnen als: 'Joden gedragen zich belachelijk en zonder enige waardigheid.' En: 'Alles neer te gooien, te emigreren, te vluchten - dat alles is toch precies zo nuttig als te blijven en langzaam te gronde gaan.'
Tucholsky was na 1932 een zoekende. Zijn linkse overtuigingen had hij afgezworen. 'Marx heeft met zijn leer oneindig meer onheil dan heil aangericht' en 'wie eenmaal marxistisch denken heeft geleerd, die kan helemaal niet meer denken en is verdorven.' Dat hij rond 1930 nog had gesympathiseerd met de communistische KPD, had hij verdrongen.
Tucholsky kreeg in 1933 en 1934 andere, meer rechtse voorkeuren en belandde zo in troebel water. Hij verwierp fascisme en communisme, maar had ook geen waardering voor de parlementaire democratien in West-Europa. 'Deze democratien zijn rot en zwak tot in het merg.'
Hij raakte in de ban van de Franse beweging L'Ordre Nouveau, die zowel het parlementarisme als de dictatuur afwees. Maar vooral door haar harde kritiek op de liberale democratie, zo staat in een begeleidend commentaar, vonden veel critici dat de beweging gevaarlijk dicht in de buurt van het fascisme was geraakt.
Zou hij dat niet hebben gemerkt? De Tucholsky van 1933 en 1934 is soms een raadselachtig man. In elk geval was hij met L'Ordre Nouveau ook niet tevreden. Eind 1934 noteerde hij: 'Als ik me niet vergis: weer een hoop minder.'
E EN HOOFDSTUK apart in zijn brieven vormde het lot van Carl von Ossietzky, pacifist en een scherpzinnig en moedig commentator. Hij was in 1927 uitgever van Die Weltbhne geworden, nadat Tucholsky deze baan al na een half jaar had opgegeven. Vrienden waren ze niet, daarvoor waren ze waarschijnlijk te verschillend van karakter, maar Tucholsky heeft zich wel ingezet voor de vrijlating van Ossietzky en hij steunde de campagne om aan de gevangen en gepijnigde uitgever de Nobelprijs voor de Vrede te verlenen. Maar openlijk wilde hij niet aan de actie deelnemen.
Ossietzky had in 1932 ook al ruim een half jaar in de gevangenis gezeten, omdat Die Weltbhne had aangetoond dat Duitsland in het geheim bezig was een luchtmacht op te bouwen, wat volgens het vredesverdrag van Versailles niet mocht. Ossietzky werd wegens landverraad veroordeeld, maar terwijl hij in de gevangenis zat moest hij opnieuw voor de rechter verschijnen, dit keer wegens Tucholsky's 'Soldaten sind Mrder'. Ook Tucholsky werd gedagvaard, maar hij keerde niet terug naar Duitsland: Ossietzky stond alleen. Eind 1935 bekende hij zichzelf toen te hebben gefaald.
Tucholsky voelde sterk dat Ossietzky ook voor hem in de gevangenis en later in het concentratiekamp zat. 'Wat me zo'n pijn doet; de man zit voor ons allen die daar hebben meegewerkt. Ze wreken zich op hem voor ons.'
Carl von Ossietzky kreeg de Nobelprijs voor de Vrede in 1936. Tucholsky was toen al dood. Ossietzky, doodziek ontslagen uit het concentratiekamp, mocht van de nazi's de prijs niet in ontvangst nemen. Hij werd totaal gesoleerd en stierf in 1938.
Jan Luijten
Kurt Tucholsky: Gesamtausgabe Texte und Briefe - Texte 1907-1913.
Rowohlt; import Nilsson & Lamm; 712 pagina's;  89,70.
ISBN 3 498 06530 0.
Kurt Tucholsky: Gesamtausgabe Texte und Briefe - Texte 1920.
Rowohlt; import Nilsson & Lamm; 910 pagina's;  102,20.
ISBN 3 498 06533 5.
Kurt Tucholsky: Gesamtausgabe Texte und Briefe - Briefe 1933-1934.
Rowohlt; import Nilsson & Lamm; 1038 pagina's;  102,20.
ISBN 3 498 06549 1.

