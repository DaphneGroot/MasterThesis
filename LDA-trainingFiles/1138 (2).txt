Tom Okker.
Tom Samuel Okker, bijgenaamd The Flying Dutchman (Amsterdam, 22 februari 1944) is een voormalig toptennisser uit Nederland. Van 1964 tot 1968 was hij Nederlands kampioen, waarna hij professional werd. Tom Okker is getrouwd met Annemarie en heeft drie kinderen.
In 1969 bereikte hij de derde plaats op de wereldranglijst, achter de Australiër Rod Laver en de Amerikaan Arthur Ashe. Zeven jaar lang stond hij in de toptien. Hij schreef 22 toernooien in het enkelspel en 78 toernooien in het dubbelspel op zijn naam waarvan twee dubbelspeltitels op de grandslamtoernooien: Roland Garros in 1973 met John Newcombe en de US Open in 1976 met Marty Riessen. Bij de dubbelspelranking bereikte hij de eerste plaats op de wereldranglijst.
Zijn eerste aansprekende prestatie behaalde hij in 1964, toen hij met Trudy Groenman de halve finale van het gemengd dubbelspel op Wimbledon bereikte.
In 1965 won hij het enkelspel en het gemengd dubbelspel in de Maccabiah Games in Israël.
In 1968 bereikte hij voor het eerst de kwartfinale van het mannenenkelspel op Wimbledon en in 1978 de halve finale. In deze halve finale verloor hij met 4-6, 4-6 en 4-6 van de legendarische Björn Borg. In 1968 stond hij in de finale van de Open Amerikaanse kampioenschappen, maar verloor deze van Arthur Ashe met 12-14, 7-5, 3-6, 6-3 en 3-6.
Zijn grootvader Simon was een succesvol schermer en deed mee aan de Olympische Spelen van 1906 en die van 1908.
De tiener Tom (Tony) Okker speelt in 1961 een demonstratiepartij bij de opening van een opblaasbare sporthal in Amsterdam.
Dubbelspel (open tijdperk).
In totaal heeft Okker 78 toernooien in het dubbelspel op zijn naam. In 1978, 1979 en 1980 heeft hij met de Hongaar Balázs Taróczy op 't Melkhuisje de dubbelspeltitel gewonnen.
International Jewish Hall of Fame.
Okker, wiens vader joods was, is in 2003 als tweede Nederlander opgenomen in de International Jewish Sports Hall of Fame, na hockeyster Carina Benninga (2000).
Kunsthandel.
In 1988 opende Okker een galerie aan de Nieuwe Spiegelstraat in Amsterdam, Jaski Art, gespecialiseerd in werk van de CoBrA-groep.
In 2005 richtte hij kunsthandel Tom Okker Art in Hazerswoude op, met hetzelfde werkterrein.
In 2014 werd Okker Art Gallery geopend in de Vijzelstraat 125 in Amsterdam, in samenwerking met zijn zoon Stephan Okker.
Hij speelt golf op de Noordwijkse Golfclub en is lid van Orange All Stars.
