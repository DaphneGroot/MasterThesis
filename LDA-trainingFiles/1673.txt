	Aantal banen daalde eind vorig jaar met tienduizend
	Van onze verslaggever
AMSTERDAM
Het aantal openstaande banen bij bedrijven is in het derde kwartaal van vorig jaar gedaald. Dat betekent nog niet dat het einde van het herstel op de arbeidsmarkt in zicht is. De daling is namelijk geheel toe te schrijven aan seizoensinvloeden. Vergeleken met het derde kwartaal van 1995 is het aantal vacatures wel gestegen.
Eind september vorig jaar stonden ruim 61 duizend vacatures open, zo blijkt uit gisteren gepubliceerde cijfers van het CBS. Dat waren er tienduizend minder dan eind juli maar zesduizend meer dan een jaar eerder. Het CBS noemt een daling van het aantal vacatures van juli op september 'zeer gebruikelijk'. Dit patroon heeft zich sinds 1988 in op een na alle jaren voorgedaan.
De daling van het aantal vacatures met tienduizend in het derde kwartaal is een saldo. In die periode ontstonden 141 duizend vacatures terwijl er 151 duizend werden vervuld. Volgens het CBS laten deze cijfers zien dat de dynamiek op de arbeidsmarkt hoog is.


