	Kohnstamm toont spijt over kritiek op Tweede Kamer
	Van onze verslaggever
DEN HAAG
Staatssecretaris Kohnstamm van Binnenlandse Zaken heeft spijt van zijn uitspraken over de wijze waarop de Tweede Kamer zich heeft opgesteld in de IRT-affaire. Vlak voor Kerstmis verweet hij de Kamer een 'schaamteloze' opstelling, omdat in de IRT-slotdebatten steeds werd aangedrongen op maatregelen tegen de Haarlemse korpschef R. Straver.
De staatssecretaris bood woensdag in een radiogesprek met de Wereldomroep zijn excuses aan. 'Ik heb woorden gebruikt die ik niet had moeten gebruiken.' Dat was 'unfair en onverstandig'. Hij zocht een verklaring in het feit dat het afscheid van Straver in Haarlem, waarbij hij aanwezig was, een emotionele bijeenkomst was. 'En Straver is een vriend van me', aldus Kohnstamm.
Kohnstamm kritiseerde in Haarlem de wijze waarop de Kamer zich met het personeelsbeleid bij de politie had bemoeid. 'In het publieke debat is te veel de situatie ontstaan dat men bloed wilde zien', voegde hij er aan toe.
De uitlatingen leidden tot ergernis in de Kamer. 'Ik beschouw het maar als een persoonlijke opmerking en niet als een politieke uitspraak', reageerde Kohnstamms partijgenoot en D66-kamerlid De Graaf.

