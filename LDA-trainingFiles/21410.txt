Bryan Adams.
Bryan Guy Adams (Kingston (Ontario), 5 november 1959) is een Canadees zanger.
Biografie.
Als kind trok hij met zijn ouders door Europa en het Midden-Oosten. Op de leeftijd van tien jaar kreeg hij zijn eerste gitaar; twee jaar later kocht hij zijn eerste elektrische gitaar. Op 14-jarige leeftijd verhuisde hij naar Vancouver. Een jaar later verliet hij de school en trok hij door Canada om op te treden. Als 18-jarige kreeg hij zijn eerste platencontract aangeboden.
In Canada brak hij door met onder andere "Cuts like a knife". Wereldwijd succes kwam met het album "Reckless" uit 1984. Nummers als "Heaven", "Run to you", "It's only love" (met Tina Turner) en "Summer of '69" vinden hun weg naar diverse hitlijsten.
Zijn grootste successen behaalde Bryan Adams begin jaren 90 onder de productionele leiding van Robert John "Mutt" Lange, een Zuid-Afrikaanse topproducer. Zijn single "(Everything I Do) I Do It for You" werd een wereldwijde nummer 1-hit, waaronder in Nederland. In veel landen, waaronder Nederland, was het de bestverkochte single van 1991. In Nederland bleef het nummer 12 weken op de eerste positie staan in de Nationale Hitparade, destijds een record. Het nummer stond op de soundtrack van de film '.
Bryan Adams zong in die jaren vaker voor de soundtrack van grote films. Zo scoorde hij een hit met "Have You Ever Really Loved A Woman?" (afkomstig van de soundtrack van de film "Don Juan DeMarco") en "All For Love" (van de soundtrack van de film "The Three Musketeers"). Dat laatste nummer zong hij met Rod Stewart en Sting. Andere bekende nummers van Bryan Adams zijn "When You're Gone" (met Mel C.) en "Please Forgive me". In 2005 kwam er een greatest hits album (2-cd) uit waar al zijn grootste hits plus enkele liveopnames op staan, genaamd "Anthology".
In de Nederlandse Top 2000 van Radio 2 staat Bryan Adams verschillende keren genoteerd.
"Summer of '69" scoort al jaren goed, evenals "(Everything I Do) I Do It for You", "Heaven" en "Run To You".
In België stond het nummer "Summer of '69" al jaren op de tweede plaats in de eindejaarshitlijst "Donna's top aller tijden". Het moest enkel "Bohemian Rhapsody" van Queen laten voorgaan. Op vrijdag 14 december 2007 kwam daar verandering in. "Summer of '69" liet na 6 jaar "Bohemian Rhapsody" achter zich.
In juni 2007 gaf Bryan Adams een concert in een uitverkocht Rotterdams Ahoy en het Antwerpse Sportpaleis. Op 14 maart 2008 kwam zijn elfde album uit genaamd: "11". Ter promotie van dit album gaf Adams weer een reeks concerten waarbij opnieuw Ahoy en het Sportpaleis.
Bij de opening van de Olympische Spelen in Vancouver (2010) zong Bryan Adams samen met Nelly Furtado het nummer "Bang the Drum". In 2011 kreeg hij een ster op de beroemde Hollywood Walk of Fame.
In 2012 werden tijdens een "Greatest Hits Tour" onder andere het Zénith in Parijs en wederom het Rotterdamse Ahoy en het Antwerpse Sportpaleis aangedaan.
In december 2014 stond Adams in de Amsterdamse Ziggo Dome en het Sportpaleis in Antwerpen ter ere van het 30-jarig jubileum van zijn album Reckless. Voor zijn "Get Up!"-toer stond hij in mei 2016 opnieuw in het Sportpaleis van Antwerpen.
Privé.
Adams is niet getrouwd. Hij heeft samen met zijn vriendin twee dochters.
