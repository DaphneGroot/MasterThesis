Ann Petersen.
Annie Peeters, alias Ann Petersen (Wuustwezel, 22 juni 1927 – Opwijk, 11 december 2003) was een Belgische actrice.
Loopbaan.
Zij begon haar loopbaan in 1960 bij het Nederlands Kamertoneel. Ze speelde onder meer in de films "Mira" (1971), "Home Sweet Home" (1973), "Vrijdag" (1980), "Hector" (1987), "Koko Flanel" (1990), "Ramona" (1991), "Het sacrament" (1995), "Manneken Pis" (1995) en "Pauline & Paulette" (2001), een film die 17 internationale prijzen in de wacht sleepte. Voor haar rol in "Pauline & Paulette", kreeg ze de prijs voor Beste Actrice op het filmfestival van Pescara in Italië.
Zij speelde in vele series op de Vlaamse openbare omroep, de BRT (thans VRT). Haar allereerste rol in een langspeelfilm had ze als secretaresse in de cultfilm "Café zonder bier", alias "De ordonnans" uit 1962, met Bobbejaan Schoepen in de hoofdrol. Ze speelde onder meer in "Slisse & Cesar" (1977), "Wij, Heren van Zichem" (1969) en voor de jeugd: "Kapitein Zeppos" (1964), "Keromar", "Het Veenmysterie" en "Samson en Gert" als mevrouw Jeannine. Ze was ook te zien in series als "De Paradijsvogels" (1980) en "Het verdriet van België", en vanaf 1996 tot aan haar overlijden in de soap "Thuis", als Florke ('ons moe'). Ze speelde voorts in de VTM-reeks "Lili en Marleen" waarin ze de rol vertolkte van Tante Gusta (1995-1996). Ook had ze een gastrol in de VTM-comedyreeks "De Kotmadam" (1994).
Ook in Nederland speelde Petersen in diverse televisieseries. Zo was ze te zien in "In voor- en tegenspoed" (1991) van de VARA en in de Veronica-serie "In de Vlaamsche pot" (Aflevering 23 van seizoen 2 en aflevering 12 van seizoen 3) als de moeder van Lucien.
Zij speelde in twaalf langspeelfilms en was dertig jaar lang verbonden aan de Koninklijke Vlaamse Schouwburg.
Privé.
Ann Petersen was tot 1960 getrouwd, dit huwelijk eindigde in een echtscheiding.
Overlijden.
Op 11 december 2003 overleed Petersen in haar woning te Opwijk. Haar overlijden kwam onverwachts, want ze was begin die maand nog te gast in het TV1-programma "Tv.gasten", gepresenteerd door Friedl' Lesage.
