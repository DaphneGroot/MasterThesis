Super Prestige.
Super Prestige is een benaming gebruikt voor regelmatigheidsklassementen in verschillende sporten.
Super Prestige Pernod.
De Super Prestige Pernod, was een regelmatigheidsklassement voor wielrenners dat bestond tussen 1961 en 1987. Zowel eendags- als etappewedstrijden telden voor dit klassement. Velen beschouwden het als het "wereldkampioenschap op punten" en kenden er een hogere status aan toe dan aan het Wereldkampioenschap op de weg, dat als een eendaagse wordt verreden en een hoog "loterij gehalte" heeft.
Het nadeel evenwel was de toenemende invloed van sponsors waardoor het aantal wedstrijden waarin punten konden worden gescoord voortdurend toenam en bovendien niet altijd in overeenstemming was met hun klassieke waarde. Zo leverde in de laatste jaren van het bestaan een overwinning in de Ronde van Zwitserland aanzienlijk meer punten op dan minstens evenwaardige koersen als Parijs-Nice of de Dauphiné Liberé.
De Super Prestige is de opvolger van de Challenge Desgrange-Colombo en werd op zijn beurt in 1987 opgevolgd door de FICP/UCI wereldranglijst en in 1988 door de wereldbeker. In 2005 schafte de UCI beide ranglijsten opnieuw af en werd met de Pro-Tour terug een regelmatigheidsklassement gelijkaardig aan de Super Prestige ingevoerd.
"Recordhouder" is Eddy Merckx, die zevenmaal op rij, van 1969 tot en met 1975, eerste werd in het klassement. Jacques Anquetil en Bernard Hinault werden beiden viermaal eerste. Tweemaal werd een Nederlander gehuldigd als winnaar: Jo de Roo in 1962 en Jan Janssen in 1967.
Behalve de Super Prestige Pernod voor de beste renner internationaal werd ook een Prestige Pernod uitgedeeld aan de beste Franse renner, en een Promotion Pernod voor de beste Franse renner onder 25 jaar.
Super Prestige Veldrijden.
In het veldrijden werd later eveneens een regelmatigheidsklassement ingevoerd met dezelfde naam. Dat evenement bestaat evenwel nog steeds naast de wereldbeker veldrijden.
Super Prestige Marathonschaatsen.
In het marathonschaatsen bestaat sinds 2008 ook een wedstrijdcyclus met de benaming Super Prestige. De vijf wedstrijden in deze competitie worden in Biddinghuizen verreden op de ijsbaan Flevonice in van 5 kilometer lengte. De eerste wedstrijd in deze competitie werd op 17 december 2008 gewonnen door Roy Boeve en Chris Witty.
Het eindklassement bij de mannen werd gewonnen door Sandor Stuut en bij de vrouwen door Mariska Huisman.
