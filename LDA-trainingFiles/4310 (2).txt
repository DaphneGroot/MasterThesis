Elektrochemie.
De elektrochemie bestudeert de relatie tussen elektrische- en chemische processen. Deze verschijnselen spelen zich altijd af op het grensvlak tussen twee geleiders. Eén van de geleiders is altijd een ionengeleider, de elektrolyt; vaak is dit een vloeistof (water) waarin ionen zijn opgelost. De andere geleider is een elektronengeleider die elektrode wordt genoemd; dit is een metaal, maar kan, in de vorm van bijvoorbeeld kwik ook vloeibaar zijn.
Binnen de elektriciteitsleer zijn er een aantal belangrijke meetbare grootheden. Elk van deze grootheden wordt binnen de elektrochemie gebruikt om chemische processen of metingen te realiseren.
Het bekendste elektrochemische systeem is een waterige oplossing waardoor men met de hulp van twee elektroden een stroom geleidt (zie hiernaast). Het woord elektrode komt van het Griekse ελεκτρον ("elektron", barnsteen) en 'οδος ("hodos", pad, weg). Men onderscheidt de twee elektroden naar de rol die zij spelen. Het pad waarlangs de elektronen de oplossing ingeleid worden heet κατα 'οδος ("kata hodos", weg naar beneden) kathode. Het pad waarlangs zij de oplossing verlaten ("ontstijgen") ανα 'οδος ("ana hodos", pad omhoog) of anode.
Bij doorvoer van vier elektronen splitsen er twee watermoleculen in twee waterstofmoleculen en één zuurstofmolecuul.
