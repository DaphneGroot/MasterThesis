	Dominerende beelden van avonturiers
	Het gebeurde afgelopen winter, op een van die dagen dat het vroor dat het kraakte. Op een maandagmorgen hoorden wandelaars in de binnenstad van Nijmegen een ongewoon geluid, hoog in de lucht. Ganzen trokken in groepen naar het westen.
De ene V-formatie na de andere verliet de Ooijpolder, waar de ganzen weken hadden doorgebracht en waar het voedselaanbod door de aanhoudende vorst sterk was verminderd. Alsof iemand of iets een geheim teken had gegeven, namen tienduizenden ganzen tegelijk de vlucht van negen uur naar de Zeeuwse delta. Toen ze weg waren, was het stiller dan anders in het winkelcentrum.
Wilde ganzen horen bij de Nederlandse winter, net als ijs en erwtensoep. Ze spreken tot de verbeelding omdat ze uit verre streken komen als de herfst aanbreekt en weer weggaan als de winter voorbij is. Ze roepen bij menige Nederlander iets wakker van avontuur, van vrijheid, van onbekende, lege verten waar nog echte natuur te vinden is. Menige stedeling is diep in zijn hart nog een klein beetje Niels Holgersson die op de rug van een gans mocht meevliegen, de wijde wereld in.
De bioloog Bart Ebbinge en de fotograaf Hans Dekkers zijn twee van die mensen die door ganzen gefascineerd worden. Maar zij behoren tot de zeer weinigen die deze dieren inderdaad achterna reizen. Ebbinge doet al sinds 1972 onderzoek aan ganzen, zowel in de broedgebieden als in de winterverblijven in noordwest-Europa. Hij leidde bijvoorbeeld zes expedities naar Siberi. Dekkers is een natuurfotograaf die zich heeft gespecialiseerd in ganzen. Behalve in Nederland en Frankrijk fotografeerde hij de vogels in de broedgebieden IJsland en Siberi.
Hun samenwerking heeft geleid tot een boek: Ganzen, grazers op trek langs de vorstgrens. Het is een uitgave met foto's en tekst, maar de foto's domineren. Het initiatief ligt dan ook bij Dekkers, die Ebbinge heeft gevraagd bij zijn foto's een begeleidende tekst te schrijven over het wetenschappelijk onderzoek naar ganzen.
Zonder Ebbinge ook maar iets tekort te doen, kunnen we vaststellen dat de voorrang voor de foto's terecht is. Die zijn zo goed, ze worden zo ruim gepresenteerd en het zijn er zoveel, dat ze de tekst naar het tweede plan dringen.
Dekkers heeft er jaren voor moeten werken om dit boek te kunnen maken. Uit tientallen opnamen spreekt engelengeduld. Hij heeft dagenlang in schuilhutten doorgebracht om de ganzen zo goed mogelijk voor de lens te krijgen. Het resultaat is een grote serie fascinerende foto's. Ganzen in groepen, individueel of in paren, in de vlucht, aan het eten, broedend, dreigend, net uitgekomen kuikens en aan het ijs vast gevroren dieren; Dekkers heeft ze met kennis van zaken en met een verbluffende techniek gefotgrafeerd.
De tekst van Ebbinge steekt daar een beetje mager bij af. Niet dat die tekst onvoldoende is, verre van dat. Ebbinge weet zoveel van ganzen dat hij de lezer bijna achteloos weet vast te houden met boeiende informatie. Dat er bijvoorbeeld ganzen zijn die net als een koekoek een ei leggen in andermans nest, zodat hun genen worden doorgegeven zonder dat ze zelf hoeven te broeden. Dat het lekker werken is, 's zomers binnen de poolcirkel waar het niet donker wordt. En dat de triomfceremonie van een pas gevormd paar meer is dan de bevestiging van de zojuist gesloten paarband.
Maar die achteloosheid lijkt ook een nadeel. Het boek zou aan waarde hebben gewonnen bij iets meer gestructureerde informatie. In een boek als dit behoren bijvoorbeeld de al dan niet geschatte cijfers te staan over de wereldpopulatie van de zes behandelde soorten en hun aantallen in Nederland. Vreemd is ook dat sommige gegevens wel in de Engelstalige samenvatting staan, maar niet in de Nederlandse tekst zelf. Ook zijn daar grafieken te vinden, die blijkbaar niet in de tekst mochten. Dat lijkt op onderschatting van de lezer.
Ten slotte nog een opmerking. Uitgeverij Schuyt & Co die zoveel biologie in haar fonds doet, zou de moed moeten opbrengen te breken met die dwaze gewoonte van biologen om soortnamen met een hoofdletter te schrijven. Dat mag in vakliteratuur misschien zinnig zijn, in een boek voor het grote publiek doet het bespottelijk aan dat de kolgans ook de 283ste keer nog als Kolgans wordt geschreven.
Piet van Seeters
Bart Ebbinge en Hans Dekkers: Ganzen, grazers op trek langs de vorstgrens
Schuyt & Co;  85,- (tot 1 januari  75,-)
ISBN 90 6097 446 8

Foto
	Triomfceremonie van een koppel grauwe ganzen. FOTO HANS DEKKERS

