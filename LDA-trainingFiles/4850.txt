	Judobond benoemt twee interim-bondscoaches
Ronald Huffenreuter en Jur Raatjes zijn voorlopig aangesteld als interim-bondstrainers van de Judobond Nederland (JBN). Huffenreuter neemt de mannen voor zijn rekening; Raatjes de vrouwen.
Beiden waren assistent-bondscoach. Ze zijn de opvolgers van Wim Visser (mannen) en Cor van der Geest (vrouwen), die respectievelijk gedwongen en vrijwillig vetrokken per 1 januari dit jaar.
De JBN streeft in de toekomst een ander model na. In plaats van de traditionele bondscoach komen bondstrainers die nauw samenwerken met clubcoaches. De JBN wil de namen van de nieuwe trainers zo snel mogelijk bekend maken. Huffenreuter en Raatjes werken hooguit tot februari in de huidige constructie.

