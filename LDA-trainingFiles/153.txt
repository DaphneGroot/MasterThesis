	'Moet de discobaas soms iedereen op drugs fouilleren?'
	Van onze verslaggever
Pierre Heijboer

AMSTERDAM
Het probleem dreigt te verschuiven, zegt de Amsterdamse hoofdcommissaris E. Nordholt. 'In de koffieshops hebben we de scheiding tussen harddrugs en softdrugs tot stand gebracht. Dat blijkt goed te werken. In feite is het zelfs een van de steunpilaren van ons drugsbeleid. Maar wat je nu ziet, is dat dezelfde problemen zich gaan voordoen in discotheken.'
In disco's worden in toenemende mate XTC en cocaïne gebruikt, stelt Nordholt vast. En net als in een aantal koffieshops het geval was, wordt in discotheken ongecontroleerd in deze drugs gehandeld. Wanneer de politie dat constateert gebeurt met disco's hetzelfde als met koffieshops: ze worden op last van de burgemeester voor kortere of langere termijn gesloten.
Het is echter de vraag of de Amsterdamse strategie ten opzichte van de koffieshops valt te hanteren tegen discotheken. En of dat eerlijk is tegenover de exploitanten. Amsterdamse gemeenteraadsleden en drugsexperts menen van niet.
Burgemeester S. Patijn van Amsterdam huldigt het standpunt gelijke monniken gelijke kappen. 'Een disco-exploitant die niet kan voorkomen dat in zijn zaak gedeald wordt, moet maar een ander vak kiezen', is zijn stelling. 'Harddrugs in de tent betekent sluiting, net als bij de koffieshops.'
Maar vraag je daarmee van zo'n discobaas niet het onmogelijke? Die vraag kreeg Patijn deze week een aantal keren te horen tijdens een raadscommissievergadering. Een raadslid: 'In de kleren die ik aan heb, zitten wel acht zakken. Ik kan zestig pillen bij me hebben zonder dat daarvan iets te zien valt. Moet die discohouder soms iedereen gaan fouilleren vóór hij of zij naar binnen gaat?'
Dat is het laatste wat men zou moeten doen, meent Herman Matser van de Stichting Adviesbureau Drugs. 'Want dan gaan mensen op straat zo veel pillen nemen als ze nodig denken te hebben voor een avondje disco. En dan zijn ze pas écht gevaarlijk bezig.'
Ook hij vindt het niet eerlijk de verantwoordelijkheid alleen bij de disco-exploitanten te leggen. 'Welbeschouwd is het natuurlijk een zaak van de ouders. Maar die doen er niets aan en schuiven hun verantwoordelijkheid door naar de overheid. En de burgemeester kan inderdaad niet achteroverleunen in zijn stoel. Hij moet iets doen. En waé doet hij? Hij schuift de verantwoordelijkheid door naar de discobazen.'
Wanneer in een disco overduidelijk en grootschalig wordt gehandeld mag je van een exploitant verwachten dat hij ingrijpt, meent Matser. 'Maar hem ook verantwoordelijk stellen voor de uitwisseling van een paar pillen, wat in disco's tientallen keren per avond gebeurt, dat gaat te ver. Waarbij bedacht moet worden dat een koffieshop meestal een min of meer overzichtelijke ruimte is, en een discotheek dat heel beslist niet is.'
Sommige fracties in de Amsterdamse gemeenteraad vinden wat de burgemeester en de politie doen prima. 'Je ziet nu al dat discotheekexploitanten uit zichzelf beter op die dingen gaan letten', aldus een VVD-woordvoerder. Maar andere fracties, zoals die van de PvdA en de Groenen, vinden dat er wat al te gemakkelijk naar de 'harde en simpele lijn' wordt gegrepen. 'Geef ons eerst eens een gedegen stuk hierover', zei PvdA-woordvoerster A. Grewel. 'Een studie, met alle aspecten, zodat we als volksvertegenwoordigers weten waarover we het hebben.'
Patijn beloofde het. En wees er nog eens op dat hij niet met een heksenjacht op discotheken bezig is. De geruchtmakende sluiting van discotheek Mazzo, nog niet zo lang geleden, gebeurde pas nadat was vastgesteld dat er in harddrugs werd gehandeld. En bovendien gebeurde dat ook nog eens door personeelsleden, voegt de politie eraan toe. 'Mocht de directie van de discotheek ons duidelijk kunnen maken dat zij haar zaken weer op orde heeft, dan kan Mazzo zo weer open', aldus Patijn.
In een algemeen convenant met de discotheekhouders heeft de burgemeester geen zin. Maar omdat hij zelf ook wel vindt dat de maatstaf die hij nu hanteert tegenover de discohouders wat 'hard en simpel' is, staat hij open voor overleg.
Inmiddels hebben de gezamenlijk discotheekhouders een lijst van 21 mogelijke verbeteringen voorgelegd. Het zijn voornamelijk voorstellen voor een strenger toezicht.
Patijn betitelt ze als een goede basis voor een mogelijke oplossing van de problemen. 'Maar we hebben ze nog maar net binnen, dus valt er nog niet veel over te zeggen', zegt een woordvoerster van de gemeente.

