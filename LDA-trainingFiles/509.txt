	Rechtbank straft uroloog niet wegens doodslag op patiënt
	ANP
ALMELO
De rechtbank in Almelo heeft dinsdagochtend de 42-jarige uroloog H. Z. uit Holten ontslagen van rechtsvervolging voor de doodslag op een patiënt. Wel kreeg de arts een boete van vijfduizend gulden voor het ten onrechte afgeven van een verklaring van natuurlijke dood. De officier van justitie had drie maanden voorwaardelijk en een boete van tienduizend gulden geëist.
De uroloog diende een 69-jarige terminale kankerpatiënt op 28 februari vorig jaar een dodelijke injectie toe. De ernstig lijdende patiënt was tegen de verwachting in telkens weer ontwaakt na hoge doses morfine. Toen dat verdovende middel op de afdeling niet meer voorhanden was, gaf Z. mede op aandrang van de familie de patiënt ten slotte twee dodelijke ampullen van het euthanaticum kaliumchloride (kcl). Na het overlijden van de man gaf de uroloog een verklaring van natuurlijke dood af.
Het hoofd van de afdeling urologie bracht de zaak echter naar buiten. Volgens het OM was er geen sprake van euthanasie omdat de specialist de daarvoor geldende procedure niet in acht had genomen. Zo raadpleegde Z. geen collega.
De rechtbank meent echter dat Z. in een noodtoestand heeft gehandeld. In zijn overweging bij het vonnis stelt de rechtbank verder dat er voor de patiënt sprake was van duurzaam, ernstig en uitzichtloos lijden, wat door hemzelf als zinloos en ondraaglijk werd ervaren.
In een reactie liet het Twenteborg ziekenhuis in Almelo weten dat het wil nagaan hoe het kan voorkomen dat medewerkers of specialisten in een dergelijke noodsituatie terecht komen.

