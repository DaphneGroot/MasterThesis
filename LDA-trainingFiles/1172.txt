	Belgische bisschop bekijkt kwaliteit priesteropleiding
	Van onze verslaggever
Henk Müller
ROTTERDAM
Het Vaticaan laat een Belgische bisschop de priesteropleidingen in Nederland doorlichten op rechtzinnigheid en spiritualiteit. Mgr. J. Vangheluwe (60), bisschop van Brugge, bezoekt komende maanden de zeven opleidingen die de Nederlandse priesters afleveren. De eerste afspraken om het aannamebeleid, de theologische vorming en de financiële situatie door te lichten, staan al in de agenda.
Uit een schrijven van de Congregatie voor de Katholieke Opvoeding, die Vangheluwe naar Nederland stuurt, blijkt dat de congregatie het bezoek niet ziet als een screening van bovenaf. Volgens het Vaticaan is het bezoek een hulpmiddel om de doeltreffendheid van de opleidingen te vergroten en een uitwisseling van ervaringen mogelijk te maken.
Rector G. de Korte van het Ariënsconvict in Utrecht, waar 29 priesterstudenten wonen, ziet het bezoek met vertrouwen tegemoet. 'Er zijn van te voren documenten uitgewisseld zodat de bisschop zich kan inlezen. Hij zal dan twee of drie dagen hier verblijven en met de staf en de studenten praten. De bisschop kent de situatie hier goed. In België is die niet heel anders en hij beheerst het Nederlands goed. We zien zijn komst onbevreesd tegemoet', zegt de rector.
In Nederland bestaan nog twee seminaries; opleidingen, waar priesterstudenten zowel hun geestelijke als wetenschappelijke vorming ontvangen: het Sint Janscentrum en Rolduc. Van alle priesteropleidingen is de grootste opleiding in Nederland. Daarna volgen Rolduc en het Ariënsconvict op een gedeelde tweede plaats.
Daarnaast bestaan er convicten waar, zo legt De Korte uit, 'priesterstudenten hun spirituele en menselijke vorming ontvangen'. Hun wetenschappelijke vorming doen de studenten op aan de Katholieke Universiteit Utrecht (KTU).
Deze universiteit heeft jaren geleden ook een visitatiebezoek gehad. Onlangs kreeg het een vermaning van het Vaticaan. De KTU erkende twee homodisputen. De universiteit moest die erkenning intrekken, wil ze de pauselijke goedkeuring krijgen. Ook de studenten van de priesteropleiding Vronensteyn van het bisdom Rotterdam studeren in Utrecht.
Een aantal rectores staat de naam van de hoogleraar Sebastiaan Tromp nog bij, die in 1954 vanuit Rome een visitatiebezoek bracht. Deze jezuïet, classicus en theoloog had decennia lang grote invloed in Rome. Zijn bezoek in 1954 aan Nederland had desastreuze gevolgen.
Na zijn rapportage nam het Vaticaan tegen zeker vier vooraanstaande priesterdocenten disciplinaire maatregelen. Het bezoek van Vangheluwe is het eerste belangrijke visitatiebezoek sinds het Tweede Vaticaans Concilie van de jaren zestig. Destijds werd bepaald dat de priesteropleidingen 'bij de tijd' gebracht moesten worden. Het Vaticaan wil nu zien nu of dat is gebeurd.
Volgens dr. H. Flohr, rector van de Rotterdamse priesteropleiding, die dertien studenten heeft, staat het programma van de ontmoeting met de bisschop nog niet vast. Hij denkt aan een gezamenlijke eucharistieviering. Mogelijk spreken de studenten met de bisschop.
'Het zou kunnen dat hij ons vraagt of er studenten lid zijn van een homodispuut. Het is mogelijk; ik heb er nooit naar gevraagd. Ik ken de disputen te weinig, ik kan er geen oordeel over vellen. Als er maar geen immorele praktijken plaatsvinden en als de disputen geen actiecomités zijn maar plaatsen waar op basis van argumenten wordt gewerkt, juich ik dat toe', zegt Flohr.
Hij benadrukt dat de KTU de wetenschappelijke kant van de Rotterdamse opleiding verzorgt. Als de KTU sommige disputen niet langer belangrijk vindt voor de wetenschappelijke vorming - tot voor kort kregen studenten van de twee disputen studiepunten - dan is dat een zaak van de KTU.
Flohr: 'Maar als een student op persoonlijke titel lid wil worden van zo'n dispuut, vind ik dat goed. Ik kan niemand verbieden zoiets te doen. Ik kan me ook niet voorstellen dat de kerk zou verbieden dat je over dit soort zaken praat, omdat het haaks staat op de mening van de kerk. Daar is niets op tegen. Mijn studenten mogen naar alles toe en mogen alles zien.'

