	'Makers babyvoeding overtreden weer code'
	Van onze verslaggever
AMSTERDAM
Producenten van babyvoeding overtreden nog altijd de internationale code die moet voorkomen dat moeders in ontwikkelingslanden hun baby's voeden met kunstmatige in plaats van borstvoeding. Dat stelt de Interagency Group on Breastfeeding Monitoring (IGBM), een Brits samenwerkingsverband van 27 religieuze groeperingen, milieu-activisten en ontwikkelingsorganisaties.
De in Londen gevestigde IGBM publiceerde woensdag een onderzoek naar de manier waarop producenten van babyvoeding omgaan met een in 1981 opgestelde richtlijn van de Wereldgezondheidsorganisatie (WHO).
Volgens die richtlijn is het fabrikanten verboden om in reclame-uitingen te suggereren dat kunstmatige voeding voor baby's tot vier à zes maanden beter is dan borstvoeding. De code heeft ook tot doel moeders van jonge kinderen te beschermen tegen misleidende reclame van producenten en distributeurs.
In het onderzoek stelt de IGBM dat de producenten, naast Nutricia onder meer de Zwitserse bedrijven Nestlé en Sandoz-dochter Gerber, zich onder meer schuldig zouden maken aan het gratis verstrekken van monsters met babyvoeding. Dat is gevaarlijk, aldus de IGBF, omdat er geen weg terug is voor moeders die eenmaal zijn overgestapt van borst- op flesvoeding. Ook zouden de producenten de officiële gezondheidszorg omzeilen door producten rechtstreeks aan te bieden aan ziekenhuizen.
De studie is gebaseerd op interviews met moeders en gezondheidswerkers in Bangladesh, Polen, Zuid-Afrika en Thailand. In al deze vier landen worden de codes volgens de onderzoekers geschonden.
Nutricia overtreedt de code in Polen, aldus de onderzoekers. Het bedrijf zou moeders in dat land wel aansporen om kunstmatige voeding te gebruiken, onder andere door het uitdelen van gratis monsters in ziekenhuizen.
Nutricia wijst de beschuldigingen van de hand. 'Er gebeurt niets dat indruist tegen de code', aldus een woordvoerder. 'Willen Poolse moeders informatie over onze producten voor jonge baby's, dan moeten ze eerst een formulier aanvragen en opsturen naar een bureau. Pas dan krijgen ze informatie.'
Het IGBM-onderzoek gaat uit van een leeftijdsgrens van twee jaar in plaats van vier à zes maanden. 'De actiegroepen willen die leeftijdsgrens oprekken tot twee jaar. Dus als we al iets overtreden dan is dat hún standpunt.'

