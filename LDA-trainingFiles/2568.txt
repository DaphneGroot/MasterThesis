	'De echte strijd barst los als Mobutu van het toneel is verdwenen'
	Van onze verslaggever
Wim Bossema

DEN HAAG
'Een heel opvallend feit in de Zarese oorlog is dat er bijna niet wordt gevochten. De echte strijd zal pas losbarsten als Mobutu van het toneel is verdwenen. Dan staat zijn erfenis op het spel. Als rebellenleider Kabila het niet op een akkoordje gooit met Mobutu's andere tegenstanders wacht Zare een heftige en bloedige burgeroorlog, dan valt het land uiteen zoals eerder Somali en Liberia.'
Olara Otunnu is directeur van de onafhankelijke International Peace Academy, die de VN en de Organisatie van Afrikaanse Eenheid van advies dient, en oud-vertegenwoordiger bij de VN voor Uganda (1980-1985). Hij gelooft niet dat de opmars van Kabila's leger de Zarezen zomaar de vrijheid zal brengen. 'Nu juicht iedereen Kabila toe omdat de stemming anti-Mobutu is. Maar wat gebeurt er als hij straks in Kinshasa is? Niemand weet eigenlijk wie Kabila is of wat hij wil.'
In de hoofdstad wachten de oppositieleiders de gebeurtenissen voorlopig af. Maar zij hebben jaren tegen Mobutu gestreden en zullen zich niet zomaar aan een nieuwe machthebber onderwerpen, meent Otunnu. Ook in de rijke mijnbouwgebieden Shaba en Kasai wachten oppositieleiders en verzetsgroepen hun kans af. Otunnu waarschuwt: 'In Somali ging het echt fout zodra dictator Barre was verdreven, in Liberia na de dood van Doe.'
Hij pleit voor internationale druk en bemiddeling om tot een nationale overgangsregering te komen. Er moet zo snel mogelijk een vergelijk komen tussen Kabila, de Zarese legertop, oppositieleiders als Tshisekedi en andere politici in Kinshasa. Het is slechts een kwestie van tijd dat Mobutu wordt afgezet of aan zijn kanker sterft. 'Een overgangsregering moet de weg bereiden voor vrije verkiezingen. Maar ik heb geen idee wat mijnheer Kabila daarover denkt.'
De animo voor internationale bemoeienis is klein, dat beseft hij heel goed. 'Maar iedereen die Afrika een goed hart toedraagt, moet huiveren bij het vooruitzicht dat Zare tot chaos vervalt. Daarbij vergeleken zal het voormalige Joegoslavi kinderspel lijken. Er zijn 45 miljoen Zarezen, het land is zo groot als West-Europa en het ligt in het hart van Afrika, grenzend aan negen landen. Het zal de haard zijn van vluchtelingestromen, epidemin, wapenhandel in de hele regio. En Zare is rijk: buitenlandse krachten zullen niet dadenloos toezien hoe de catastrofe zich voltrekt.'
Het moment voor een militaire interventie is voorbij, meent Otunnu, die een half jaar geleden ijverde voor humanitair ingrijpen. Oproepen tot een staakt-het-vuren hebben ook geen zin meer: 'Kabila heeft daar niets aan, hij heeft alle troeven in handen'. Hulp aan de Hutu-vluchtelingen, die nu toch weer in groten getale opduiken, blijft echter nodig. Daarover moet met Kabila worden onderhandeld. En er moeten waarnemers komen voor de mensenrechten, want ook Otunnu's organisatie krijgt berichten over executies van duizenden Rwandezen in Oost-Zare.
'Na een periode van grenzenloos optimisme over interventie, zijn we nu beland in een tijd van extreme voorzichtigheid. Je kunt natuurlijk zeggen: de Zarezen lossen het nu zelf op, leve de zelf-help-methode. Maar dat betekent dat iedereen die iets niet bevalt en dat met wapens oplost op applaus kan rekenen. Wat zeggen we dan als straks de Interahamwe opkrabbelen en Rwanda binnenvallen? Dat is het recht van de sterkste en dat is nergens in de wereld goed.'
Het succes van Kabila's opstand en ook andere gewapende bewegingen in Afrika, zoals in Sudan, wekt de hoop dat jarenlang slepende conflicten nu eindelijk worden beslecht, maar Otunnu vraagt zich af 'wat de motivatie is van die bewegingen'.
'Het is waar dat het einde van de Koude Oorlog nieuwe mogelijkheden bracht, zeker in Ethiopi en Eritrea. In Zare vond aan het begin van de jaren zestig al een vergelijkbare opstand plaats als nu met veel meer steun van de bevolking. Krachten van buiten maakten daar toen een einde aan. Nu kan de invloed van een buitenlandse macht voor een verschuiving zorgen omdat de andere machten geen belangstelling meer hebben. De staten in Afrika zijn zwak, ze geven zich over of ze vallen uit elkaar. Er is niet veel meer voor nodig om een regime ten val te brengen en het lot van de staat laat de bevolking koud.
'Het zegt echter niets over welke kant Afrika opgaat. Brengt het ons dichter bij een situatie waarin de mensenrechten tellen, waar oprecht democratie in de praktijk wordt gebracht, waar de corruptie wordt bestreden? Daar ben ik helemaal niet zeker van. De leiders van de opstanden misbruiken de etnische tegenstellingen juist zoveel ze kunnen.'
Otunnu wil dat alle leiders in Afrika worden getoetst op hun democratische gehalte, of ze nu Mobutu, Tshisekedi of Kabila heten. Zolang er zo weinig over Kabila's plannen bekend is, past een afwachtende houding, vindt hij. Kabila lijkt nu de machtigste man in Zare, maar hij is ook een raadsel.
'Had hij voor zijn militaire succes een grote aanhang onder de bevolking? Ik dacht het niet. Ik ken hem al heel lang. Tijdens de opstand in de jaren zestig onder leiding van Pierre Mulele was hij een zeer ondergeschikte figuur. De afgelopen tien jaar kwamen we hem vaak tegen in Tanzania, hij zat met zijn guerrillagroepje in de smokkel. En nu komt hij opeens op de golven van de opstand bovendrijven.'
De toets voor Kabila ziet Otunnu in onderhandelingen over een overgangsregering en de voorbereiding van verkiezingen. 'Zare kan alleen stabiel worden als de Zarezen hun keuze kunnen maken.'

Foto
	Olara Otunnu FOTO NORBERT VOSKENS

