Vuurduin.
De Vuurduin is een vuurtoren op het Nederlandse Waddeneiland Vlieland.
Beschrijving.
De gietijzeren rode toren is de bovenbouw van de Lage vuurtoren van IJmuiden naar ontwerp van Quirinus Harder. De vuurtoren werd in 1909 op het eiland geplaatst. Het lichtbaken staat op het Vuurboetsduin, één van de hoogste duinen van Nederland. De vuurtoren is zelf maar 9,5 meter hoog, maar door de hoge ligging van 42 meter op het Vuurboetsduin schijnt de toren 51 meter boven de zeespiegel. In 1929 is naast de vuurtoren een uitkijkpost op palen gebouwd. In 1973 is de gloeilamp van de vuurtoren vervangen door drie kwiklampen. In 1986 is de koepel geheel vernieuwd.
Het licht van de vuurtoren brandt twee seconden en is daarna twee seconden uit. De lampen en het glas staan stil, er draait een soort gordijn dat het licht elke twee seconden afschermt, de toren is dus eigenlijk een groot zwaailicht.
Voor de bouw van de metalen vuurtoren bevond zich op deze plek een stenen toren die in 1836 gebouwd is. Voor de bouw daarvan was er een baken op houten palen. De oudst bekende verwijzing naar het baken van Vlieland is van 1462.
Sinds 1990 is de vuurtoren open voor toerisme. In de vuurtoren is tijdens openingstijden een vuurtorenwachter aanwezig, hoewel de vuurtoren zelf geheel automatisch werkt. Er worden rondleidingen gegeven en in de uitkijkpost naast de vuurtoren zijn souvenirs te koop. Daarnaast wordt de toren gebruikt als trouwlocatie.
De gietijzeren trap naar het panoramadak telt 49 treden, inclusief opstapje. De lamp bevindt zich nog 9 treden hoger.
