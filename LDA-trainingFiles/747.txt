	Macabere politieke intriges in Mexico rond gevonden lijk
	Van onze buitenlandredactie
AMSTERDAM
Drie maanden geleden kondigde het openbaar ministerie in Mexico vol bombarie aan op het punt te staan twee politieke moorden op te lossen.
Er was een lijk gevonden in de tuin van Raúl Salinas, de broer van de gevluchte ex-president Carlos Salinas de Gortari. De botten en schedel zouden de stoffelijke resten zijn van Manuel Muñoz Rocha, die in opdracht van Raúl de secretaris-generaal van de regeringspartij PRI, José Francisco Ruiz Massieu, zou hebben laten vermoorden.
Het lijk moest alleen nog even worden geïdentificeerd, maar dat was bijzaak. Het stond bij voorbaat vast dat de schedel, het plukje haar en de botten van Muñoz Rocha waren en dat Raúl Salinas, die al twee jaar in de gevangenis zit op verdenking van zelfverrijking, corruptie en fraude, tot levenslang zou worden veroordeeld wegens de moord op Muñoz Rocha en Ruiz Massieu.
Mexicaanse en Amerikaanse experts hebben de afgelopen drie maanden 23 verschillende onderzoeken verricht naar de stoffelijke resten. Hun conclusie is eensluidend: de botten en schedel zijn niet van wijlen PRI-functionaris Muñoz Rocha, maar waarschijnlijk van een onbekende Mexicaan, wiens lijk uit een mortuarium is weggehaald. De nieuwe vice-minister van Justitie José Luis Ramos Rivera moest dat afgelopen vrijdag in Mexico-stad beschaamd erkennen.
Het enige concrete bewijsmateriaal dat het openbaar ministerie tegen Raúl Salinas dacht te hebben om hem wegens moord te kunnen vervolgen, is waarschijnlijk een macabere dwaling van een paar overijverige ambtenaren die de broer van de vermaledijde ex-pesident graag aan de schandpaal wilden nagelen.
Multimiljonair Raúl Salinas is door het blamerende gesol met het lijk binnenkort waarschijnlijk weer vrij man. Zijn broer Carlos liet vanuit zijn ballingsoord Dublin weten 'alles in het werk te stellen Raúl nog dit jaar vrij te krijgen.' De Mexicanen houden hun hart vast, want de ex-president heeft via zijn vrienden en relaties in Mexico nog veel politieke en economische invloed.
Zoals gebruikelijk, staat Mexico weer stijf van de geruchten over de achtergronden van de blunder met het lijk. Centrale figuur in de meeste theorieën is Antonio Lozano, de minister van Justitie die de vondst van het lijk op 9 oktober aankondigde en vorige maand door president Zedillo werd ontslagen. Hij zou het slachtoffer zijn geweest van een PRI-komplot om Lozano uit te rangeren. Lozano was de enige minister in het kabinet-Zedillo die niet tot de PRI, maar tot de rechtse oppositiepartij PAN behoorde. Hij stond bekend als een onkreukbaar minister, die zich bereid toonde alle schandalen te onderzoeken waar een PRI-luchtje aan zat. Enkele invloedrijke Mexicanen - hoge PRI-functionarissen en hun zakenvrienden - waren dus gebaat bij zijn gedwongen vertrek.
Lozano zou erin zijn geluisd door een groepje van zijn ambtenaren, mogelijk zelfs door zijn plaatsvervanger op het ministerie. Ze zouden Lozano hebben doen geloven dat het lijk van Muñoz Rocha was, terwijl ze wisten dat de schedel en botten níet van de handlanger van Raúl Salinas waren. Zodra bekend zou worden dat het skelet niet van Muñoz Rocha was, zou Lozano afgaan en het veld moeten ruimen.
En waarom moest Lozano weg? Omdat er in juli Congresverkiezingen in Mexico worden gehouden. De partij van Lozano, de PAN, dreigt voor het eerst sinds 1928 meer zetels dan de PRI te halen en de burgemeestersverkiezingen in de hoofdstad te gaan winnen. Elke poging om de PAN in diskrediet te brengen komt de PRI dus goed uit. Mysterieuze krachten binnen het PRI-apparaat lijken te willen aantonen dat Lozano niet deugt en de PAN niet in staat is het land zonder corruptie te regeren.
Het kan bijna geen toeval zijn dat de Mexicaanse autoriteiten inmiddels een onderzoek zijn begonnen naar vermeende fraude door Lozano toen hij nog minister van Justitie was. Lozano zou miljoenen dollars hebben uitgegeven uit geheime potjes. Waar dat geld is gebleven weet niemand. In de PRI-gezinde pers wordt gesuggereerd dat Lozano het in eigen zak heeft gestoken en/of heeft gebruikt om getuigenissen tegen Raúl Salinas 'te kopen'.

