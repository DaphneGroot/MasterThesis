	Handballers Aalsmeer weerstaan Limburgse aanval op koppositie
	Koploper Aalsmeer heeft in de hanbalcompetitie een moeilijke klip omzeild. In Geleen werd weliswaar niet gewonnen van tegenstander V & L, maar na de 22-22 eindstand waren de Noord-Hollanders toch opgelucht. Hierdoor bleef het verschil met een van de concurrenten twee punten.
Aalsmeer-coach Peter Tier was na afloop tevreden met dat ene puntje, maar had geen goed woord over voor de manier van spelen van de Geleense ploeg: 'V & L speelde veel en veel te hard. Het is belachelijk dat de scheidsrechters niet optraden.' Tier doelde op de rommelige slotfase, die nog bijna uit de hand liep.
De wedstrijd liep van begin af aan gelijk op omdat de keepers weinig kijk hadden op de schoten van de aanvallers. De bezoekers hadden in Jeroen Hölscher een speler die het voortreffelijk deed. Telkens wist hij wel een gat in de Limburgse defensie te slaan. In de eerste helft werd tweemaal een overtalsituatie door Aalsmeer goed benut. Beide keren, bij 6-8 en 10-12, kwam het daardoor op een voorsprong van twee doelpunten. Dankzij de Geleense routinier Wil Jacobs bleef het bij rust gelijk, 13-13.
Na rust pakte de thuisclub het wat anders aan. Er werd bijzonder fel verdedigd en dat leverde dan ook de nodige tijdstraffen op. Toch bleef V & L altijd aan de voordelige kant van de score. Na tien minuten leidde het zelfs met 17-15.
Vanaf de dertiende minuut werd het een chaotisch duel. Na een klap in het gezicht van uitblinker Hölscher moest V & L-speler Wil Jacobs vertrekken. Hölscher hierover: 'Ik heb zeker in de wedstrijd zo'n vijftien klappen in mijn gezicht moeten incasseren. Eindelijk hadden de arbiters dit goed gezien. Dit is geen verdedigen meer.'
Vanaf dat moment had Aalsmeer moeten profiteren van de onzekerheid in de Geleense defensie. De Geleense schutter Rutger Sanders hield V & L echter op voorsprong. V & L bleef ontzettend hard verdedigen. 'We moesten wel want we speelden alles of niets. Toen daar ook nog het uitvallen van Eric Eussen bij kwam werd het heel moeilijk voor ons', aldus Sanders.
De topscorer in de Nederlandse competitie, Marco Beers, wist na de zaalverwijzing van zijn directe belager in het ritme te komen. Dankzij hem sleepte Aalsmeer toch nog verdiend een puntje uit het vuur.
Standen eredivisie, mannen: Aalsmeer 13-23, Sittardia 12-20, V & L 12-19, Tachos 13-18, E & O 12-13, Swift 12-11, Blauw Wit 13-8, Caesar 13-6, UDSS 13-6, Esca 13-2.
Vrouwen: Swift 14-28, SEW 15-24, E & O 15-23, Hellas 16-20, Volewijckers 16-20, V & L 16-13, Westland 16-12, AAC 16-10, Ancora 16-5, Olympia 16-1.


