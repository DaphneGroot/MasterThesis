	Feyenoord doet goede zaken in Zuid-Amerika
Aanvaller Montoya komt van Rosario. Daar deed voorzitter Jorien van den Herik al vaker zaken. Ook de Feyenoorders Graff en Sanchez werden er opgeleid. Picun werd losgeweekt bij River Plate Montevideo.
'We hebben een goede slag geslagen', meende trainer Arie Haan. 'Gezien de verhouding tussen prijs en kwaliteit hadden we deze dubbele deal nooit in Nederland of Europa kunnen sluiten. Ik ben zeer tevreden.'
Haan noemde Montoya een groot talent. 'Een speler met heel veel mogelijkheden. Hij heeft een neus voor doelpunten. Picun is een pure verdediger. Hij weet perfect wat hij in defensief opzicht moet doen.'

