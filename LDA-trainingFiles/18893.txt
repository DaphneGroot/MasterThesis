Somme-Leuze.
Somme-Leuze is een plaats en gemeente in de Belgische provincie Namen. De gemeente telt ongeveer 5500 inwoners en ligt op een hoogte van 189 meter.
Kernen.
De gemeente bestaat uit de deelgemeenten Somme-Leuze, Baillonville (gemeentehuis), Bonsin, Heure, Hogne, Nettinne, Noiseux, Sinsin en Waillet. In de gemeente liggen nog enkele dorpen en gehuchten verspreid, zoals Rabosée, Moressée, Chardeneux en Somal.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Geschiedenis.
Op de Ferrariskaart uit de jaren 1770 staat het dorp weergegeven als "Grande Somme" gelegen langs het riviertje de Somme. Ten westen toont de kaart een gehuchtje "Leuze". Ten noordoosten ligt Petite-Somme langs de Somme. Op het einde van het Ancien Régime werd Somme-Leuze een gemeente. De gemeente werd in 1813 opgeheven en bij Eneilles gevoegd, maar in 1819 weer opgericht. In 1977 werd Somme-Leuze de naam voor de grote fusiegemeente.
Bestuur.
Valérie Lecomte volgde in oktober 2014 Willy Borsus op als burgemeester. Borsus, die ook federaal minister is, besloot te verhuizen naar Marche-en-Famenne.
