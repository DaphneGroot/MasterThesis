Alternatieve Elfstedentocht.
Een alternatieve Elfstedentocht is een schaatswedstrijd voor Nederlandse schaatsers, die 's winters buiten Nederland gereden wordt. Het dient als alternatief voor de Friese Elfstedentocht die door het Nederlandse klimaat niet elk jaar gereden kan worden. De normale lengte van de alternatieve elfstedentocht is 200 km.
Geschiedenis.
Omdat de Nederlandse wateren niet meer zo gemakkelijk dichtvriezen, gingen vele mensen op zoek naar alternatieven in het buitenland. Het idee voor de Alternatieve komt bij de Amsterdammer Aart Koopmans vandaan. Hij organiseerde in diverse landen een alternatieve variant en was de oprichter van de Stichting Wintermarathon, die in 2010 in de Alternatieve Elfstedentocht Weissensee AEW opging.
In 1974 werd er 200 kilometer in het Noorse Lillehammer geschaatst, maar een jaar later was het ijs daar onbetrouwbaar, maar Koopmans vond ijs in het Finse Lahti. Daar werd de race een paar jaar na elkaar op verschillende meren gehouden. Van 1983 tot 1985 ging de organisatie, toen nog onder de naam Stichting Wintermarathon SWM de oceaan over en werd er in Vermont en Ottawa geschaatst. In 1985 en 1986 werd het evenement in Polen georganiseerd. Tussen 2000 en 2003 werd er vier keer op Lake Akan in Japan geschaatst en in 2007 organiseerde de SWM een eenmalige Alternatieve Elfstedentocht op het Khovskolmeer in Mongolië. Sinds 1989 wordt ieder jaar op het ijs van de Weissensee in Oostenrijk de AEW georganiseerd. Deze tocht geniet grote bekendheid onder recreanten en wedstrijdrijders: elk jaar nemen daar duizenden deel aan een van de vier recreatieve toertochten en de wedstrijd over 200 km.
Alternatieve Elfstedentochten.
Populaire landen voor alternatieve Elfstedentochten zijn Finland, Noorwegen, Polen, Tsjechië, de Verenigde Staten, Canada, Japan en Mongolië.
