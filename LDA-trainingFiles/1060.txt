	'Britten zullen EU-strijd tegen racisme steunen'
	Van onze correspondent
Jos Klaassen

BRUSSEL
 Minister Dijkstal van Binnenlandse Zaken is ervan overtuigd dat ook Groot-Brittannië gaat meedoen met de strijd tegen racisme en vreemdelingenhaat in de Europese Unie, ook al heeft Londen een veto gelegd op een Europese aanpak.

De Unie heeft het jaar 1997 uitgeroepen tot Jaar tegen Racisme en Vreemdelingenhaat. Dat jaar begint vandaag met een congres in Den Haag, waar premier Kok als voorzitter van de EU en Jacques Santer als voorzitter van de Europese Commissie het startsein zullen geven.
Minister Dijkstal betwijfelde gisteren in het Europees parlement in Brussel of de regering-Major dwars blijft liggen. Londen heeft hem in elk geval geen pertinente afwijzing gestuurd. Naar zijn idee valt er met Major tóch nog te praten over een juridische oplossing.
De meeste Europarlementariërs reageerden gisteren geschrokken op Britse bezwaren tegen een Europees Waarnemingscentrum tegen Racisme en Vreemdelingenhaat. De Europese regeringsleiders hadden in juni 1996 besloten om zo'n waarnemingscentrum op te richten.
Niettemin acht de regering in Londen de Europese Unie 'niet bevoegd' om zich bezig te houden met de bestrijding van racisme. Zij heeft, blijkens een nota van het Britse ministerie van Binnenlandse Zaken, ook geen zin de Unie daartoe wel bevoegdheden te geven.
Wel wil Londen volgens het Britse ministerie van Binnenlandse Zaken in de Europese ministerraad de discussie voortzetten hoe racisme en vreemdelingenhaat in de Unie het beste kan worden bestreden.
Arie Oostlander, Europarlementariër voor het CDA, noemt het Britse veto tegen een Europees Waarnemingscentrum tegen Racisme 'onbegrijpelijk'. Oostlander: 'Het is triest dat nota bene in het Europees Jaar tegen Racisme de Britse regering zich laat meeslepen door nationalisme.'
Hij viel gisteren in Brussel ook uit tegen andere regeringen in de Unie, omdat zij in het voormalige Joegoslavië 'racistische oorlogsmisdadigers vrij laten rondlopen' en 'de etnische opdeling van staten schaamteloos aanvaarden'.
PvdA-fractieleidster Hedy d'Ancona noemde het 'onbehoorlijk en onbegrijpelijk' dat de regering-Major het ene na het andere obstakel opwerpt om een Europees Waarnemingscentrum tegen Racisme en Vreemdelingenhaat van de grond te tillen. Zij wees erop dat premier Major in 1986 nog een verklaring had ondertekend waarin hij beloofde om het racisme op nationaal én Europees niveau te bestrijden.
D'Ancona: 'Vrede, democratie, strijd tegen fascisme en racisme, nooit meer Auschwitz - dát zijn de wortels van de Europese eenwording. Het is onvoorstelbaar dat Major die boodschap zou willen onthouden aan zijn burgers.'
Zij drong gisteren bij minister Dijkstal aan op Europese afspraken om het revisionisme - de zogenaamde Auschwitzlüge, oftewel ontkenning van de holocaust - strafbaar te stellen. In Duitsland is dat strafbaar, in andere Europese landen nog niet. Nederland zou volgens haar thans met voorstellen moeten komen.
Jessica Larive van de Liberale fractie vroeg zich af of Major zich 'in het kader van zijn wanhopige verkiezingscampagne wil richten op de laagste gevoelens bij de Britten'. Zij beschouwt het veto van Major tegen het Waarnemingscentrum als een voorbeeld hoe Londen de Europese samenwerking verlamt.
Minister Dijkstal was onder de indruk van de grote steun in het Europees parlement voor een Waarnemingscentrum tegen Racisme en Vreemdelingenhaat. Dijkstal: 'Ik ga proberen de vertraging van zo'n centrum te verhinderen.'
Hij adviseerde het parlement zich niet blind te staren op de Britse houding. Dijkstal: 'Wie tegen racisme en vreemdelingenhaat is, moet dat in woord en daad duidelijk maken. Wie dat nalaat, laadt een grote verantwoordelijkheid op zichzelf. Verbeter de wereld, begin bij jezelf.'

