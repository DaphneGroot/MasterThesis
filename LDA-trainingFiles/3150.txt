	Cinecittà overwint jarenlange crisis
	Van onze correspondent
Jan van der Putten

ROME
De legendarische filmstudio's van Cinecittà in Rome worden weer volop gebruikt. Een jarenlange crisis is overwonnen en de studio's zijn weer vol, dankzij buitenlandse producties en binnenlandse tv-programma's. Zo wordt de helft van de mythische Studio 5, waar Fellini bijna al zijn films heeft gemaakt, gebruikt voor de opnames van een even vulgaire als populaire show.
Er wordt druk gepraat over privatisering. Berlusconi's grote concurrent Vittorio Cecchi Gori heeft veel belangstelling, maar te weinig geld. Volgens een bron bij Cinecittà zal het complex waarschijnlijk worden gekocht door Franse of Engelse productiemaatschappijen.
Met de producties kwamen ook de figuranten terug, maar zij hebben minder reden tot vrolijkheid. Volgens een justitieel onderzoek worden de meesten van hen zwart en slecht betaald. Leiders van de figurantenbond zijn zo vaak bedreigd, dat ze hun kantoor hebben moeten sluiten.
Voor de vorig jaar in Cinecittà opgenomen rampenfilm Daylight, met Sylvester Stallone in de hoofdrol, waren ruim zevenhonderd figuranten nodig. Slechts weinigen van de vijfduizend op het arbeidsbureau ingeschreven figuranten zijn voor deze film gecontracteerd.
De voor Daylight gevolgde praktijk blijkt in Cinecittà normaal te zijn. Daar worden op dezelfde manier figuranten geronseld als seizoenarbeiders voor de tomatenoogst: buiten het arbeidsbureau en de sociale dienst om. Dat geeft de productiemaatschappijen een dubbel voordeel: ze sparen de sociale lasten uit en kunnen een lager loon uitbetalen dan de 115 gulden die voor een werkdag van tien of elf uur gebruikelijk is.
De zaak kwam aan het rollen toen een lid van de officiële bond naar justitie stapte. Ze was bedreigd door twee personen die haar hadden gezegd: 'Je schrijft je in bij onze bond, anders kun je het wel vergeten ooit werk te krijgen.' De twee bleken ronselaars te zijn die al eerder waren veroordeeld wegens uitbuiting van figuranten.
Bedreigingen met bomaanslagen hebben Angelo Ciaiola, voorzitter van de figurantenbond, gedwongen het kantoor van de bond te sluiten. Volgens Ciaiola opereren in Rome zeven of acht groepen ronselaars, elk van vijf of zes man. Hun chefs hebben ook andere inkomstenbronnen: ze besteden karweitjes uit en maken met figuranten video's, die ze zwart verkopen aan de regisseurs.
De financiële politie heeft op de set in de studio' van Cinecittà de contracten gecontroleerd van tientallen figuranten. Hun vergoeding bleek vaak symbolisch.

