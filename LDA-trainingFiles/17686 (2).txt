El-Ghriba.
El-Ghriba is een zeer oude synagoge die zich op het Tunesische eiland Djerba bevindt, bij de plaats Hara Seghira, enkele kilometers ten zuidwesten van Houmt Souk, de hoofdstad van het eiland.
El-Ghriba bestaat al meer dan 2000 jaar, dus ook al meer dan 600 jaar voordat Tunesië islamitisch werd, en is daarmee de oudste synagoge van Afrika en een van de oudste synagoges op de wereld. Volgens overleveringen vluchtte een groep joden na de verwoesting van de Eerste Tempel naar dit eiland, waar ze deze synagoge bouwden.
Er vinden al eeuwen jaarlijks pelgrimstochten plaats naar El-Ghriba, na het Pesachfeest.
Op 11 april 2002, na duizenden jaren van vreedzaam bestaan, werd er bij de synagoge een zelfmoordaanslag gepleegd met een vrachtwagen met explosieven. Hiermee werden 21 mensen vermoord, waaronder 14 Duitse toeristen. Deze aanslag werd door Al Qaida opgeëist.
