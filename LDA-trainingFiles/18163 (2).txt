Jean Bourgain.
Jean baron Bourgain (Oostende, 28 februari 1954) is een Belgisch wiskundige.
Studie en loopbaan.
Na het Koninklijk Atheneum 1 Centrum Oostende begon hij in Brussel aan een wiskundestudie aan de VUB. In 1977 promoveerde hij daar tot doctor in de wiskunde. In 1981 werd hij tot professor aan de VUB benoemd.
Van 1985 tot 2006 was hij professor aan de Universiteit van Illinois te Urbana-Champaign en tegelijkertijd (van 1985 tot 1995) ook professor aan het Institut des hautes études scientifiques in Bures-sur-Yvette ten zuiden van Parijs. Sinds 1994 is hij een van de acht vaste leden van de hoog aangeschreven School of Mathematics van het Institute for Advanced Study in Princeton.
Werk.
Hij is actief in verschillende deelgebieden van de wiskundige analyse, zoals de meetkunde van Banachruimten, harmonische analyse, analytische getaltheorie, combinatoriek, ergodische theorie en in de niet-lineaire partiële differentiaalvergelijkingen, zoals de periodieke niet-lineaire Schrödingervergelijking. Op dit laatste deelgebied heeft hij een serie van nieuwe technieken ontwikkeld en verrassende verbanden gevonden, die richting geven aan een verdere ontwikkeling van het onderzoek. Hij bewees de eenduidigheid van de oplossingen voor het beginvoorwaarde probleem van de Korteweg-de Vries vergelijking.
Prijzen en eredoctoraten.
In 1983 kreeg hij de Salem-prijs. In 1985 kreeg hij zowel de hoogste wetenschappelijke prijs in België, de Damry-Deleeuw-Bourlart-prijs, als de door de Franse Academie van Wetenschappen toegekende Paul-Langevin prijs voor de wiskunde. In 1990 kreeg hij van het hetzelfde instituut de Elie-Cartan prijs. In 1991 kreeg hij de Ostrowski-prijs.
In 1994 ontving hij de Fields-medaille voor zijn werk op gebied van de meetkunde van de Banachruimten, de "convexiteit in hogere dimensies" en de Hilbert-subruimtes, een complex deel van de abstracte wiskunde, waarbij hij het "L(p)-probleem" voor duale ruimtes in de harmonische analyse heeft opgelost. In 2010 werd hij gelauwerd met The Shaw Prize.
Sinds 2000 is Bourgain geässocieerd lid van de Franse Academie van Wetenschappen en buitenlid van de Poolse Academie van Wetenschappen. Hij is eredoctor aan de Hebreeuwse Universiteit van Jeruzalem, de Universiteit van Marne-La-Vallée en de Vrije Universiteit Brussel.
In 2012 won hij samen met Terence Tao de Crafoordprijs voor wiskunde.
In 2015 kreeg hij de adellijke titel van baron.
Hij ontving in 2016 de 2017.
