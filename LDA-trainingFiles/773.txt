	Regeringspartij Bulgarije stemt in met vervroegde verkiezingen
	AP, Reuter, AFP
SOFIA
De regerende ex-communisten in Bulgarije zijn maandagavond onder druk van demonstraties en de dreiging van een landelijke staking akkoord gegaan met vervroegde verkiezingen. Dat was de voornaamste eis van de oppositie en de demonstranten, die gisteren opnieuw bijeenkwamen in twintig steden door het hele land. Maar het is de vraag of de concessies voldoende zijn om een einde te maken aan het protest.

In een verklaring stelde de leiding van de Bulgaarse Socialistische Partij voor 'om het idee van vervroegde parlementsverkiezingen in principe te accepteren'. De verkiezingen moeten volgens de Socialisten deel uitmaken van een 'nationaal anti-crisisprogramma voor de economische en financiÃ«le stabilisatie van Bulgarije'. Ook is de regeringspartij bereid met de oppositie te praten over 'karakter en compositie' van een nieuwe regering.
Maar oppositieleider Ivan Kostev zei dat het aanbod van de Socialisten 'niets verandert'. Zijn scepsis was mogelijk ingegeven door de voorwaarden die de Socialisten aan de besprekingen stellen. Ze willen bijvoorbeeld niet onderhandelen over het premierschap van hun kandidaat Nikola Dobrev, de demissionaire minister van Binnenlandse Zaken. Ook zei de leider van de BSP, Georgi Parvanov, dat anderhalf jaar hem een redelijke termijn lijkt voor vervroegde verkiezingen. De oppositie wil al deze lente verkiezingen.
Een eerdere concessie van de regeringspartij, de belofte om te gaan praten met de oppositie, bleek gisteren onvoldoende om een eind maken aan de onrust in Bulgarije. De oppositie antwoordde dat het de protesten zou voortzetten tot de Socialisten een datum hadden vastgelegd voor verkiezingen.
Oppositieleider Ivan Kostov zei maandag in een toespraak voor demonstranten in Sofia dat hij een voorstel van Parvanov om besprekingen te voeren had afgewezen. 'Hij stelde voor om ''de kaarten op tafel te leggen''. Maar ik zei dat het spel uit is', zei Kostev. 'We gaan niets met hen bespreken totdat hun leiding duidelijk verklaart dat ze het idee van vervroegde parlementsverkiezingen accepteren.'
Terwijl gisteren opnieuw tienduizenden mensen de straat op gingen, met het grootste aantal demonstranten in de tweede stad Plovdiv, hielden havenarbeiders in Varna een waarschuwingsstaking. Ook oliewerkers in Burgas aan de Zwarte Zeekust legden het werk neer.
De grootste twee vakbonden van Bulgarije, die samen 2 miljoen van de van de 8,5 miljoen Bulgaren vertegenwoordigen, kondigden aan vanaf dinsdag mee te zullen doen aan een algemene staking. Studenten in Sofia waren gisteren al in staking. Tweeduizend van hen liepen door het centrum van de hoofdstad en boden petities aan bij enkele westerse ambassades.
De studenten riepen het Westen op geen steun te verlenen aan een nieuwe regering van de Socialisten. Ook een groep van zestien bekende Bulgaarse intellectuelen, onder wie de rector van de Universiteit van Sofia, deed maandag een oproep aan de internationale gemeenschap om de oppositie te steunen.

