	Universiteiten leggen tips liefst naast zich neer
	UNIVERSITEITEN leggen bijna de helft van de tips om de kwaliteit van het onderwijs te verbeteren simpelweg naast zich neer. Ze vinden de aanbevelingen van de kwaliteitscontroleurs in de visitatiecommissies onzin, of verschuilen zich achter de kosten die veranderingen met zich meebrengen.
Een mager resultaat vindt Mark Frederiks, die onlangs promoveerde op het onderzoek Beslissen over kwaliteit. Daarin bekeek hij hoe universiteiten omgaan met de aanbevelingen van de visitatiecommissies, die eens in de vijf jaar alle faculteiten doorlichten.
In elk visitatierapport krijgen universiteiten tientallen tips om hun onderwijs te verbeteren. Zo kreeg de rechtenfaculteit in Leiden gisteren te horen dat zij de selectie van de studenten in het eerste jaar moet verbeteren en dat er te weinig personeel werkt om de onderwijskwaliteit op peil te houden. Maar Frederiks betwijfelt of de faculteit iets met die aanbevelingen doet.
Want al steekt de universiteit misschien wel veel tijd in het bediscussieren van de aanbevelingen, uit zijn onderzoek blijkt dat slechts iets meer dan de helft - 53 procent - ervan wordt opgevolgd. 'Maar daar valt ook onder dat de universiteit er ''wel iets mee doet'' ', relativeert de promovendus.
Opvallend is dat eenderde van de aanbevelingen regelrecht naar de prullenbak wordt verwezen omdat ze volgens de betrokken universiteit onjuist zijn, zonder dat daar openlijk over wordt geklaagd. Het gaat daarbij volgens Frederiks om 'vermeende onjuistheden', die vooral neerkomen op gekwetst eergevoel van de docenten of bestuurders.
'Meestal is men het gewoon niet mee eens met het oordeel van visitatiecommissie, maar opvallend is dat men niet eens de moeite neemt om daarover in discussie te gaan met de commissie.' Vooral vreemd, omdat het wel degelijk mogelijk is in de rapportage een bijlage te laten opnemen met een weerwoord. Bij de afwijzing van de aanbevelingen gaat het vooral om zaken waar de traditionele academische autonomie van docenten en bestuurders op het spel komt te staan, zoals didactische vaardigheden of het onderwijsbeleid.
Tips voor verbetering worden zeker genegeerd als deze komen op het moment dat het aantal studenten terugloopt. Hoewel er dan misschien juist aanleiding is om het onderwijs of het programma te veranderen, gebeurt er meestal niets. 'Er is dan blijkbaar geen geld voor veranderingen of men heeft het te druk met overleven.'
Frederiks werkt nu in Groot-Brittannië bij het Quality Support Centre van de Britse Open Universiteit. Kwaliteitsbeoordelingen gaan daar nog een stap verder dan in Nederland. De visitatiecommissies praten niet alleen met docenten en studenten, maar gaan ook in de collegezaal zitten.
'De beoordeling van de colleges is daar heel belangrijk en onvoldoende punten voor het lesgeven kan uiteindelijk gevolgen hebben voor de subsidie. In Nederland is er wel aandacht voor studeerbaarheid, maar wat er precies gebeurt in de interactie tussen student en docent laat men liggen.'
In Engeland worden de resultaten van de assessors gepubliceerd. Universiteiten zijn doodsbenauwd als zij niet als satisfactory of excellent uit de bus komen, omdat de kwalificatie unsatisfactory zonder meer betekent dat zij minder nieuwe studenten binnenhalen. In Nederland is dat nog niet het geval. De enige keer dat het ministerie namen publiceerde van pedagogische academies die slecht waren, kregen zij het jaar daarop méér aanmeldingen.
Of de ranglijstjes van de Keuzegids Hoger Onderwijs en de Volkskrant invloed hebben op het keuzegedrag is nooit onderzocht. 'Het zou beter zijn als de visitatiecommissies zelf ranglijsten samenstellen', vindt Frederiks. 'Als ze dat doen gaat daar een veel grotere invloed van uit.' Maar de kwaliteitscontroleurs in Nederland schrikken er anders dan in Groot-Brittannië voor terug hun onderzoek te vertalen in een duidelijk eindoordeel.
Toch betwijfelt hij of jongeren zich bij de studiekeuze laten leiden door ranglijstjes. 'Studenten kiezen in Nederland nog steeds vooral op afstand. Door de kortere studieduur en de lagere beurzen zijn ze geneigd om thuis te blijven wonen. Kwaliteit speelt nauwelijks een rol, afstand wel. Zij zullen eerder voor dichtbij en makkelijk kiezen.'
Dat mechanisme zal alleen veranderen als niet de universiteiten maar studenten het geld krijgen dat als subsidie naar het hoger onderwijs gaat. In beleidskringen wordt er wel over gefilosfeerd geen geld over te maken aan universiteiten, maar rechtstreeks aan studenten zodat deze voor hun opleiding de kostprijs gaan betalen. Dat kan in de vorm van guldens, maar ook in de vorm van vouchers, waardoor de universiteiten veel rechtstreekser merken of jongeren tevreden of ontevreden zijn over het onderwijs.
Robert Sikkes
Mark Frederiks: Beslissen over kwaliteit.
Centrum voor Studies Hoger Onderwijs Beleid;  65,-.

Foto
	Bestuursleden van studentenverenigingen kijken toe bij de opening van het academisch jaar in de Utrechtse Domkerk. FOTO EVELYNE JACQ

