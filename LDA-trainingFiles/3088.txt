	Teylers verrast door ontdekking in eigen archief
	
ANP
HAARLEM
Acht tekeningen in rood krijt die twee jaar geleden door het Teylers Museum in Haarlem werden aangekocht als achttiende-eeuwse kopieÃ«n, blijken echt van de zeventiende-eeuwse meesters Nicolaes Maes en Simon van Hoogstraeten te zijn. Het is gebleken uit de onderzoeken voor een nieuwe catalogus over de eigen collectie van het museum.
In de catalogus, die volgende maand verschijnt, staan ook drie tekeningen die ooit ten onrechte aan Rembrandt zijn toegeschreven. 'Stadswal met gracht' wordt nu definitief aan Ferdinand Bol toegeschreven. Willem Drost vervaardigde volgens de nieuwe catalogus de tekening 'De Kruisdrager' en een straattafereel. Ook die tekeningen waren aanvankelijk aan Rembrandt toegeschreven.
Samensteller van de catalogus met 577 tekeningen is kunsthistoricus M. Plomp. Ter gelegenheid van de verschijning organiseert Teylers van 22 februari tot en met 25 mei een expositie met tekeningen uit eigen bezit, die niet of zelden eerder te zien waren, waaronder werk van Rembrandt, Cuyp, Van Goyen, Van Ostade en Van Ruisdael.

