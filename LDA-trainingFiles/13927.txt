X!NK.
X!NK was een Belgische band, die in de bekendheid kwam als de Belgische afvaardiging voor het eerste Junior Eurovisiesongfestival in 2003.
X!NK ("spr. Xink") bestond uit vier jongens: Jonas Meukens (Lier, 1989) was de tekstschrijver en zanger van de groep en speelde ook gitaar, zijn broer Niels (Lier, 1991) was drummer, en de broers Thomas (1991) en Philip Valkiers (1993), beiden uit Turnhout, speelden respectievelijk gitaar en basgitaar.
Junior Eurovisiesongfestival (2003).
In de door de VRT georganiseerde Belgische voorronde voor het Junior Eurovisiesongfestival 2003, "Eurosong for Kids", streed X!NK tegen negen andere kandidaten: Laura, Martijn, Remi, Kia, Jelly Pie, Simon MC, de Twin girls, Tonya en Charlotte. X!NK wist met 3 punten verschil met de nummer twee (Tonya) te winnen en mocht zo België vertegenwoordigen op het eerste Junior Eurovisiesongfestival.
X!NK nam op 15 november 2003 deel aan het eerste Junior Eurovisiesongfestival in Kopenhagen, Denemarken. Hun - zelfgeschreven - liedje "De vriendschapsband" gaat over het ontstaan van de groep en de daarmee ontstane vriendschapsband. Van de zestien deelnemers eindigde X!NK als zesde, met 83 punten. De groep kreeg van elk land punten.
Verdere carrière (2004-2009).
X!NK lanceerde begin 2004 een tweede single, genaamd "Oh-ho". Later dat jaar verscheen hun eerste album met daarop twaalf nummers. Dit album (dat ook "X!NK" heet) behaalde de gouden status in Vlaanderen. Ook speelde de groep op meerdere festivals, waaronder Marktrock in Leuven.
In 2004 bracht X!NK hun song "Laat me vrij" uit, oorspronkelijk bedoeld voor de Vlaamse versie van de film "Garfield".
Op 30 september 2005 kwam hun tweede album "Vergif" uit, dat 13 nummers bevat (inclusief de singles "Denk aan mij", "Hou Ons Niet Tegen" en "De Andere Kant").
Op 17 februari 2006 kwam "De andere kant" uit op single. Het lied is tevens de soundtrack van de film '.
Ook in 2006 speelden ze op meerdere festivals, zoals Maanrock, Gladiolen van de Keizer en 0110.
In 2007 werd "Give us a future" uitgebracht, als soundtrack van Junior Eurosong 2007.
In 2008 speelden ze een paar optredens zoals Maanrock en Pennenzakkenrock. Met beide optredens kwamen ze op de nationale televisie.
Op 17 oktober 2009 speelde X!NK zijn laatste optreden in Jeugdhuis Lido te Grobbendonk. Hierna zouden de bandleden zich meer gaan concentreren op nieuwe bands en andere projecten.
Na X!NK.
Zanger Jonas Meukens is sinds 2011 de tourmanager van Psycho 44 en zanger van de bands Get Off My Shoes en The Waiting Game.
Drummer Niels Meukens is actief bij Warhola (waarmee hij in 2014 de Humo's Rock Rally won) en samen met gitarist Thomas Valkiers bij Double Veterans. Valkiers speelt daarnaast ook nog bij Sunpower.
Stripreeks.
Over X!NK verscheen een gelijknamige stripreeks.
