	Ferguson voorstander van Europese divisie
	Reuter
LONDEN
Coach Alex Ferguson van Manchester United gelooft dat de oprichting van een Europese competitie niet lang meer op zich zal laten wachten
'Veel mensen hebben de laatste jaren gesproken over een dergelijke competitie. Ik stond er altijd nogal sceptisch tegenover. Nu denk ik dat het er toch van zal komen', aldus Ferguson, die in maart met zijn club in de kwartfinales van de Champions League uitkomt.
Volgens Ferguson is de voetbalkalender overvol. 'Het toernooi om de UEFA Cup telt al 128 clubs, de Champions League gaat volgend seizoen uitbreiden. Daarnaast moeten sommige nationale ploegen twaalf wedstrijden spelen voor de WK-kwalificatie. Op de een of andere manier moeten we het aantal duels voor de spelers terugbrengen. Het beste zal zijn dat op clubniveau te doen.'
De UEFA is er groot voorstander van dat clubs in de nationale competities maximaal 34 wedstrijden spelen. Dat zou voor de Engelse Premier League betekenen dat er twee clubs dienen af te vallen.
Ferguson: 'De UEFA is machtig en geen club wil de boot missen. Ik denk toch dat de Europese competitie er aan zit te komen.'

