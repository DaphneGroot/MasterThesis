	Een welhaast masochistisch verlangen naar verzet JOSCHKA FISCHER VAN DE GROENEN BEPAALT TOON VAN DUITSE OPPOSITIE
	DE BEROEMDE volkstribuun is geen oppositieleider en moet zelfs het voorzitterschap van zijn fractie in de Bondsdag met iemand anders delen. Hij is evenmin partijvoorzitter. Joschka Fischer is niettemin het gezicht van de Duitse Groenen en in het parlementaire debat de enige tegenstander van Kohl van formaat. Zo'n man verdient een biografie.
Der Marsch durch die Illusionen luidt de ondertitel van een prettig leesbaar boek over het fenomeen dat vroeger stenen gooide naar het gezag, bij de firma Opel aan de lopende band stond, in Frankfurt een taxi bestuurde en thans de Duitse bondskanselier in het parlement ongestraft 'driehonderd pond vlees geworden geschiedenis' mag noemen. Tegen minister Waigel van Financin zegt hij op meewarige toon 'oom Theo'. Fischer (49) glorieert in Bonn.
Zo gaat het al jaren. Sinds 1994, toen de Groenen na een afwezigheid van vier jaar met 7,3 procent van de kiezers achter zich terugkeerden in het federale parlement, geeft Fischer voor de oppositie de toon aan. Waar sociaal-democraat Scharping nog wel eens de begrippen bruto en netto door elkaar wil halen en zijn collega Gysi van de Oost-Duitse PDS blijft steken in Ostalgie, analyseert Fischer genadeloos de gevolgen van het vijftien jaar oude neo-liberale bewind van Kohl.
Ooit - het was november 1983 en de Bondsdag vergaderde over de kruisraketten - werd hij de zaal uitgezet. Fischer had de toenmalige voorzitter van de Bondsdag toegevoegd: 'Met respect, u bent een klootzak.' Zo'n uitglijder zal hem nooit meer overkomen. Provo Fischer werd een 'profi'. Hij hoopt minister van Buitenlandse Zaken te worden in de eerste rood-groene coalitie na de verkiezingen van volgend jaar september.
Hoewel, zo zeker van zijn zaak is Fischer allerminst. Zijn partij, de op twee na grootste van Duitsland, heeft een ontwerpprogramma gefabriceerd waarover hij kort kan zijn: 'Als de gedelegeerden daarmee in zee gaan, kunnen we het regeren wel vergeten.' De Groenen willen het leger opheffen. Duitsland moet uit de NAVO en de benzine moet voortaan vijf mark per liter kosten. Met de gewenste coalitiepartner, de SPD van Scharping, Oskar Lafontaine en Gerhard Schrder, valt daarover niet te praten.
Dat een biografie van Joschka Fischer zolang op zich liet wachten, is wellicht verbazingwekkend. In het voorjaar van 1981 sloot hij zich aan bij de in januari 1980 opgerichte radicale milieupartij. Vanaf het begin behoorde hij tot de zogenoemde Realo's, de rechtervleugel van de Groenen. Alle Fundi's, de fundamentalisten, werden in de loop der jaren in taaie gevechten door Fischer abserviert. Althans, die indruk wist Fischer te verkopen.
De werkelijkheid blijkt grilliger, zoals het nieuwe ontwerpprogramma bewijst. De tijden dat een prominent lid van de Duitse Groenen zijn niet onaanzienlijke erfenis demonstratief overmaakte aan de Vietcong, zijn voorgoed voorbij. De man, tot voor kort wethouder van Financin en thans topambtenaar van de stad Frankfurt, is inmiddels ook Realo. Maar het landelijke partijbestuur wordt gedomineerd door Jrgen Trittin en de Oost-Duitse Gunda Rstel, twee ouderwetse scherpslijpers.
De standpunten van de Groenen-politicus Fischer zouden het niet slecht doen bij de SPD of zelfs de linkervleugel van Kohls CDU. Waarom hij toch bij de lastige en niet zelden onhandelbare Groenen blijft, heeft te maken met zijn welhaast masochistisch verlangen naar verzet. 'Als iedereen tegen me is, ben ik op m'n best', zegt hij tegen Sibylle Krause-Burger, een journaliste die hem al jaren volgt en die voor de biografie met de drie ex-vrouwen van Fischer mocht spreken alsmede met een heel leger aan naaste medewerkers.
Met de hoofdpersoon zelf mocht ze mee naar Isral, waar Fischer als oude bekende werd ontvangen door Shimon Peres en Yassar Arafat. Bij Peres blijkt Fischer zich thuis te voelen. Hij komt zelfs in spijkerbroek en geniet, aldus Krause-Burger, in Tel Aviv onbeperkt vertrouwen. Fischer, zo weten de Israli's, is degene die al in een heel vroeg stadium zijn partij geselde vanwege de antisemitische trekjes waarvan sommige Groenen nog steeds last hebben.
In Isral houdt Fischer de herinnering aan de jodenvervolging levend. Hij ontmoet voor de zoveelste maal Gabriel Bach, voormalig aanklager in het Eichmann-proces, hij spreekt met jonge bezoekers in Yad Vashem en vertelt over zijn eigen schooltijd op een gymnasium nabij Stuttgart, waar hij voor het eerst een documentaire over de concentratiekampen zag.
'Hier laat hij de gelegenheid niet voorbijgaan om antwoorden te geven. Hij doet dat zonder valse toon, zonder fouten en zonder in de talloze valkuilen te trappen die zich hier bevinden. Fischer is al lang een Isral-routinier, die heeft geleerd hoe je je op deze voor een Duits politicus zo moeilijke plek dient te gedragen.' De lessen uit de zwartste bladzijde van de Duitse geschiedenis hebben Fischer voor altijd gevormd, aldus zijn biografe.
Daarom zijn rotsvaste overtuiging - dwars tegen alle stromingen bij de Groenen in - dat Duitsland voor altijd in het Atlantisch bondgenootschap moet blijven. Risico Duitsland heet het geleerde werk, waarin Fischer zelf enkele jaren geleden zijn gedachten over Duitslands buitenlandse politiek en veiligheidsbeleid op papier zette. Dat Fischer bij deze studie niet over n nacht ijs ging, bewezen de meer dan honderd bladzijden aan voetnoten: zo'n beetje alles wat op dat terrein is verschenen, heeft hij gelezen.
Fischer, de Realpolitiker, is echter ook bereid door het stof te kruipen als de fractiediscipline dit vereist. Zoals in december vorig jaar, toen de Bondsdag moest stemmen over de Duitse deelname aan de SFOR-troepen. Herhaaldelijk had Fischer erop gehamerd dat Duitsland niet kon achterblijven. Zijn tochten door Bosni en met name zijn bezoek aan Srebrenica hadden hem ervan overtuigd dat het 'in Bosni ook gaat om vijftig jaar succesvolle Europese geschiedenis van integratie en vrede'.
'Persoonlijk acht ik ingrijpen onvermijdelijk en juist', verklaarde Fischer. De parlementaire toestemming kon hij namens zijn fractie niet geven. Maar hij wenste de Duitse soldaten een gezonde thuiskomst en succes in het met militaire middelen beschermen van de vrede. 'Schijnheilig', riep iemand uit de CDU-fractie.
Fischers ouders komen uit Hongarije en vluchtten met twee dochters na de oorlog richting West-Duitsland, waar Joschka in 1948 als nakomertje werd geboren. Zijn vader was slager en moeder was streng katholiek. Aan haar opvoeding, erkent Fischer zelf, heeft hij een soort zendingsdrift overgehouden, zodat hij 'niet alleen pop-politicus, maar ook een soort priester-politicus' is geworden.
Op het katholieke gymnasium kwam hij voor het eerst in verzet. Hij nam de benen naar Frankrijk, trouwde als minderjarige in het destijds zo populaire Schotse Gretna Green en leerde het politieke bedrijf op straat in Frankfurt. Tijdens het stenengooien ontmoette hij de Frans-Duitse rebel Daniel Cohn-Bendit, wiens acties bij het studentenoproer in Parijs grote indruk op hem hadden gemaakt.
Cohn-Bendit, de huidige europarlementarir van de Groenen, werd een van zijn voornaamste leermeesters. Fischer, die immers geen eindexamen had gedaan, bezocht min of meer clandestien talloze colleges aan de universiteit van Frankfurt, werkte 'met onvoorstelbare leergierigheid' de bibliotheken door en groeide als selfmade man menig studentenleider intellectueel boven het hoofd.
Een ander aspect van Fischer, onontbeerlijk voor succes in de politiek, is zijn grote populariteit bij de media. Hij is een meester in het rondstrooien van handige oneliners en heeft een zesde zintuig voor camera's. Zijn bediging in 1985 als minister van Milieu in de deelstaat Hessen werd een echte happening: een bewindsman in spijkerbroek en op gymschoenen, zoiets had Duitsland nog nooit beleefd.
Ook zijn huidige verdriet - zijn derde vrouw heeft hem verlaten - weet Fischer meesterlijk om te buigen in positieve aandacht voor hemzelf en zijn partij. Hij leeft plotseling als een asceet, loopt iedere ochtend tien kilometer hard door het regeringscentrum in Bonn en is bijna onherkenbaar dun geworden. Bovendien heeft hij spijkerbroek en leren jack verruild voor driedelig 'Armani'. Waarmee Fischer maar wil zeggen dat Helmut Kohl wat hem betreft met pensioen kan.
Willem Beusekamp
Sibylle Krause-Burger: Joschka Fischer - Der Marsch durch die Illusionen.
Deutsche Verlags-Anstalt; 255 pagina's;  43,70.
ISBN 3 421 05082 1.

Foto
	Joschka Fischer bij de presentatie van het boek van Heide Simonis, minister-president van de deelstaat Sleeswijk-Holstein. FOTO REUTERS

