	Japan en Z-Korea twisten over troostmeisjes
	Reuter, AFP
BEPPU
Een topontmoeting tussen de leiders van Japan en Zuid-Korea werd zaterdag gedomineerd door de gevoelige kwestie van het het Japanse misbruik van Koreaanse 'troostmeisjes' in de Tweede Wereldoorlog. De Japanse premier Hashimoto was gedwongen aan het begin van de ontmoeting in het openbaar zijn excuses aan te bieden aan de Zuid-Koreaanse president Kim Young-sam voor een uitspraak van zijn rechterhand, regeringswoordvoerder Seiroku Kajiyama.
De Japanse media tekenden zaterdag uit de mond van de 70-jarige Kjiyama op dat hij de discussie over de zogeheten troostmeisjes 'aanstellerij' vindt. Het gegeven moet volgens hem in de sociale context van destijds worden geplaatst. 'Zij die zich zo aanstellen over de troostmeisjes weten niet dat er destijds een systeem van legale prostitutie was. De oudere generaties, zoals de onze, waren helemaal niet verbaasd. Wanneer die vrouwen naar het front gingen, verdienden ze geld. Sommigen stonden onder contract.'
Kim vroeg de Japanse premier om opheldering, waarop Hashimoto onderstreepte dat de woordvoerder niet de mening van de regering had vertolkt. Maar ultra-rechtse demonstranten uit heel Japan reden zaterdag met 150 vrachtwagens door het stadje Beppu, waar de topontmoeting plaatsvond, in een luidruchtig protest tegen de 'onredelijke Zuid-Koreaanse eis' dat Japan zijn excuses aanbiedt.
Juist Zuid-Koreaanse vrouwen eisen de laatste jaren excuses en compensatie voor de slavernij waaraan zij werden onderworpen door het Keizerlijk Leger in de Tweede Wereldoorlog. Volgens historici zijn destijds naar schatting 200 duizend vrouwen onder dwang naar de kazernes gestuurd om als seksslavinnen voor Japanse soldaten te dienen. Premier Hashimoto zei na afloop dat er 'meningsverschillen' bestaan tussen Japan en Zuid-Korea. Kim benadrukte dat 'we het verleden niet kunnen uitvlakken'.

