Puerto Rico.
Puerto Rico, formeel een unincorporated territory van de Verenigde Staten, is gelegen in het oostelijk deel van de Caribische Zee. Het maakt deel uit van de Grote Antillen, en ligt oostelijk van de Dominicaanse Republiek, en ten westen van de Maagdeneilanden.
De bewoners heten Puerto Ricanen of Porto Ricanen, in het Spaans "Portorriqueños", ook wel "Puertorriqueños".
Geschiedenis.
Het eiland Puerto Rico of Porto Rico werd oorspronkelijk bewoond door de Taíno, een stam van Arowakken-Indianen. Het werd op 19 november 1493 ontdekt door Columbus tijdens zijn tweede reis. Gedurende de eerste jaren van de Spaanse kolonisering van Amerika was Puerto Rico de uitvalsbasis van de Spanjaarden en sindsdien maakte het eeuwenlang deel uit van het Spaanse Rijk. In de negentiende eeuw mislukte een opstand, maar in 1897 kreeg Puerto Rico zelfbestuur van Spanje. Een jaar later bezetten de Verenigde Staten Puerto Rico tijdens de Spaans-Amerikaanse Oorlog.
In 1899 werd het eiland zwaar getroffen door een orkaan. Amerikaanse bedrijven profiteerden daarvan door boerderijen op te kopen en samen te voegen tot plantages. De Puertoricanen die hun zelfstandigheid konden bewaren, deden dat met grote schulden aan Amerikaanse banken.
Naam.
Het Spaanse bijvoeglijk naamwoord "portorriqueño" mag er vreemd uitzien, maar is geheel in overeenstemming met de regels van de Spaanse taal.
In het Spaans komt vaak de tweeklank "ue" voor waar andere Romaanse talen de klinker "o" hebben. Bijvoorbeeld "puente" en "puerto" tegenover Frans "pont" en "port". De tweeklank "ue" komt alleen in beklemtoonde lettergrepen voor en verandert in "o" als de klemtoon verschuift, vandaar "puedo" (ik kan) en "podemos" (wij kunnen).
Het Spaans maakt onderscheid tussen een dubbele "rr" en een enkele "r". Aan het begin van een woord wordt steeds "r" geschreven en "rr" uitgesproken.
Het bijvoeglijk naamwoord wordt als één woord geschreven met het hoofdaccent op de vierde lettergreep en dus verandert "ue" in de eerste lettergreep in "o". Bovendien is de "r" niet meer de eerste letter van een woord en dus moet (voor dezelfde uitspraak) "rr" worden geschreven.
Het resultaat is "portorriqueño", maar "puertorriqueño" komt ook wel voor.
Bestuur.
De Senaat van Puerto Rico ("Senado de Puerto Rico") telt 27 senatoren. 2004.
Sinds 1917 zijn Puerto Ricanen onder de "Jones Act" burgers van de Verenigde Staten. Puerto Ricanen zijn gerechtigd zonder visum overal in de Verenigde Staten te wonen, en omgekeerd mogen Amerikaanse staatsburgers naar Puerto Rico emigreren zonder visum. Maar Puerto Ricanen zijn niet vertegenwoordigd in het Amerikaanse Congres en mogen niet stemmen voor de Amerikaanse president. Ze betalen geen federale inkomstenbelasting. Puerto Rico heeft een gekozen functionaris, de "Resident Commissioner", die in het Congres plaatsneemt als gedelegeerde van Puerto Rico. Hij heeft spreekrecht in het Huis van Afgevaardigden en mag zitting nemen in commissies, maar hij heeft geen stemrecht.
In 1950, 52 jaar na de invasie van 1898, stemde de Amerikaanse regering in met "Law 600" die Puerto Rico het recht gaf een eigen grondwet op te stellen. De grondwet werd goedgekeurd door de meerderheid van de bevolking, en later door het Amerikaans Congres dat echter de uiteindelijke soevereiniteit over Puerto Rico behield, hoewel Puerto Rico wel zelfbestuur kreeg. Onder deze grondwet is Puerto Rico een vrijstaat "(en: commonwealth)", die is verbonden met de Verenigde Staten.
De regering bestaat uit drie takken: de uitvoerende macht, de wetgevende macht (met een tweekamerstelsel, bestaande uit een Senaat en een Huis van Afgevaardigden) en de rechterlijke macht. Aan het hoofd van de uitvoerende macht staat de gouverneur, op dit moment Ricky Rosselló. De derde tak, het juridische systeem, is gebaseerd op het Spaanse burgerlijk wetboek.
Puerto Rico heeft drie belangrijke politieke partijen, die ieder hun eigen politieke doelen nastreven voor de toekomstige status van het eiland.
Omdat de PPD de meerderheidspartij is, was er lange tijd weinig aandrang om de status quo te veranderen. In 2012 vond een volksraadpleging plaats waarbij de meerderheid van de Puerto-Ricanen aangaf de status te willen veranderen. Hierop diende het parlement van Puerto Rico een officieel verzoek in om toe te treden als 51e staat van de Verenigde Staten. Dit ligt binnen de VS wel gevoelig aangezien Puerto Rico dan de eerste Spaanstalige staat zou worden.
Kaart van Puerto Rico; op de inzet de Caraïbische Zee.
Geografie.
De Puerto Ricaanse archipel bestaat uit het hoofdeiland Puerto Rico en diverse kleinere eilanden, waaronder Vieques, Culebra, en Mona.
Het hoofdeiland meet 170 kilometer bij 60 kilometer. Het heeft een bevolking van ongeveer 4 miljoen. De hoofdstad en tevens grootste stad is San Juan, op de noordkust van het hoofdeiland met zo'n 430.000 inwoners. Het hoogste punt is Cerro de Punta (1338 meter), het laagste punt ligt op zeeniveau.
Puerto Rico heeft 78 gemeenten ("municipios"; enkelvoud: "municipio") waaronder San Juan, Ponce, Mayagüez, Caguas, en Humacao. In de agglomeratie die bestaat uit San Juan, Bayamón, Carolina, en Guaynabo wonen ruim 1,6 miljoen mensen. Elke gemeente heeft een burgemeester, en een gemeenteraad die voor een periode van vier jaar wordt gekozen. Anders dan Amerikaanse staten is Puerto Rico niet verdeeld in "counties" of districten. De oudste gemeente, San Juan, werd gesticht in 1517. De eeuwen erna volgden de andere 77. De gemeente Florida is de jongste gemeente; deze werd gesticht in 1971.
Zie ook: Lijst van gemeenten van Puerto Rico
Economie.
De economische omstandigheden in Puerto Rico zijn sinds de Grote Depressie aanzienlijk vooruit gegaan dankzij buitenlandse investeringen in kapitaalintensieve industrie zoals petrochemische industrie, geneesmiddelenindustrie en technologie. De lokale industrie, die tot 2006 profiteerde van speciale belastingmaatregelen van de Amerikaanse overheid (geen federale belastingen voor de activiteiten van Amerikaanse bedrijven op het eiland) moet nu concurreren met industrie in armere landen waar geen Amerikaanse wetgeving voor minimumlonen bestaat. Sinds 2006 is de economie met 14% gekrompen ten opzichte van tien jaar geleden.
Op 30 juni 2015 werd bekend dat Puerto Rico niet in staat was om de schulden terug te betalen. De gouverneur Alejandro Garcia Padilla, heeft een herstructurering van de schuld gevraagd. De bijzondere status van Puerto Rico maakt een oplossing van het schuldenprobleem er niet eenvoudiger op. Het eiland is geen onafhankelijke staat en kan bijvoorbeeld niet bij het Internationaal Monetair Fonds (IMF) aankloppen. Maar het is ook geen district of gemeente van de VS, zodat het de bescherming tegen faillissement mist die bijvoorbeeld berooid Detroit inriep. In januari 2016 was de schuldenlast inmiddels opgelopen tot ruim 67 miljard euro, ofwel 71% van het Bruto Binnenlands Product.<ref name=Trouw De overheidsobligaties van het eiland hebben geen herstructureringsclausule waardoor minderheidscrediteuren niet verplicht kunnen worden om mee te werken. Dit is hetzelfde probleem dat Argentinië heeft met een paar crediteuren die de volledige afbetaling kunnen afdwingen met de volledige steun van het Amerikaanse rechtssysteem. Op 1 augustus verzuimde Puerto Rico 58 miljoen dollar aan aflossing en rente te betalen op een obligatielening. De regering komt daarmee in conflict met de schuldeisers en wil ze aan de tafel krijgen om over de schulden te praten.
Demografie.
De bevolking van Puerto Rico is ontstaan uit groepen van voornamelijk Spanjaarden, Taíno-indianen, en Afrikaanse slaven. In vijf eeuwen is er een harmonieus mengsel van Spaanse, Taíno en Afrikaanse tradities ontstaan, maar de cultuur van de Spaanse kolonisten is altijd overheersend geweest.
Van de Europese bevolking stammen de meesten uit families van de kolonisten die voornamelijk afkomstig waren uit Zuid-Spanje en de Canarische Eilanden. Aanvankelijk kwamen huwelijken tussen de Spanjaarden en de Taíno-indianen voor, maar de inheemse bevolking werd al snel uitgeroeid. Tegenwoordig zijn de Taíno uitgestorven, maar hun bijdrage aan de cultuur van het eiland is nog terug te vinden in de plaatselijke gerechten, de kunst, en de plaatsnamen. Toen de oorspronkelijke bevolking was uitgeroeid, werden veel Afrikaanse slaven op het eiland geïmporteerd, en tegenwoordig zijn er veel Puerto Ricanen met een zichtbaar Afrikaans uiterlijk.
Later arriveerden immigranten uit Corsica, Italië, en Frankrijk op het eiland, en veel Spaanse loyalisten uit voormalige Spaanse koloniën in Zuid-Amerika. Andere kolonisten komen uit Ierland, Duitsland, en recent, uit Cuba en uit de Dominicaanse Republiek, maar zij maken minder dan 2% van de bevolking uit. Volgens de volkstelling van 2000 beschouwt 96% van de bevolking zich als afkomstig uit Puerto Rico, zodat de maatschappij tamelijk homogeen lijkt.
De belangrijkste taal op Puerto Rico is Spaans. Naar schatting spreekt minder dan een kwart van de bevolking goed genoeg Engels om het, naast het Spaans, als voertaal te kunnen gebruiken. Engels wordt op school onderwezen als tweede taal.
Van de bevolking is 85% rooms-katholiek (volkstelling van 2000).
Sport.
Puerto Rico heeft een eigen Olympische sportploeg en wordt vertegenwoordigd op internationale evenementen zoals de Olympische Zomerspelen, de Olympische Winterspelen, de Pan-Amerikaanse Spelen, de Centraal-Amerikaanse en Caraïbische Spelen en de World Baseball Classic.
Ook op de Miss Universe- en Miss World-verkiezing wordt Puerto Rico door een eigen kandidate vertegenwoordigd, wat het land reeds vijf winnaressen opleverde.
