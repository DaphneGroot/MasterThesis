Jan, Jans en de kinderen.
"Jan, Jans en de kinderen" is een wekelijkse strip van telkens één pagina, oorspronkelijk van de hand van Jan Kruis (1933-2017). De eerste aflevering verscheen eind 1970 in het damesblad Libelle. Centraal staan de dagelijkse belevenissen van de fictieve Nederlandse familie Tromp en hun huisdieren. De meeste van de éénpaginastrips zijn op zichzelf staande humoristische verhaaltjes, maar soms wordt er ook een vervolgverhaal in verschillende wekelijkse afleveringen verteld.
Terwijl de personages en samenlevingsvormen in andere bekende familiestrips (zoals "De familie Doorzon", "Sjors en Sjimmie" en "De familie Fortuin") vaak onorthodox zijn, valt op dat in "Jan, Jans en de kinderen" een doodgewoon gezin centraal staat, als model voor de typische Nederlandse middenklasse.
Achtergronden.
De familie bestond oorspronkelijk uit vader Jan, moeder Jans en de dochters Karlijn en Catootje. In 1993 kwam er nog een nakomertje, de baby Gertje. Het huisgezin wordt gecompleteerd door De Rode Kater, de teckel Lotje, en later ook de pony Kobus en de Siamese poes Loedertje. Daarnaast spelen ook onder meer Catootjes vriendje Jeroen, nicht Hanna, opa Gerrit en Moeps Pepernoot een min of meer vaste rol in de verhalen.
Jan Kruis baseerde zich voor de strip op zijn eigen toenmalige gezinssituatie. Zijn twee dochters Leontine en Andrea waren toen hij met de strip begon ongeveer zo oud als Karlijn en Catootje. Het gezin had ook in het echt een teckel, een grote rode kater en een rode auto die in de strip te zien is. De vader van het gezin stond tot op zekere hoogte model voor Jan Kruis zelf, hoewel hij er heel anders uitziet; net als Kruis zelf heet hij Jan.
De naam van de strip is wel in verband in gebracht met "Jan, Jannetje en hun jongste kind", een boek uit 1842 van E.J. Potgieter. In werkelijkheid kende Kruis dit boek van Potgieter niet op het moment dat hij met "Jan, Jans en de kinderen" begon. Hij zocht gewoon een goed pakkende, deels allitererende titel en koos voor "Jan, Jans...", wat het deels autobiografische karakter dat hij in de strip legde weerspiegelde. Hugo Brandt Corstius verwees in 1977 naar Potgieters boek toen hij in een column in "Vrij Nederland" een schilderij besprak waarop Kruis de koninklijke familie had uitgebeeld. Kruis schreef hierop een brief aan Corstius omdat hij dacht dat die de naam van zijn strip verkeerd had weergegeven.
Geschiedenis.
In de jaren 60 schreef Kruis, die toen al enige tijd actief was als striptekenaar voor diverse jeugdtijdschriften, in opdracht van Hergé voor "Kuifje" een strip genaamd "Gregor", die qua stijl erg aan "Jan, Jans en de kinderen" doet denken. Deze strip van Kruis vaak wordt gezien als de rechtstreekse voorloper van "Jan, Jans en de kinderen".
De allereerste "Jan, Jans en de kinderen"-strip verscheen op 12 december 1970 in "Libelle". De strip werd al snel steeds bekender.
Het gezin verhuist al snel na het begin van de strip van een huurflat naar een doorzonwoning. Zeven jaar later (in aflevering 284) verhuizen ze van Rotterdam naar een rustig landelijk dorpje in Drenthe, waar de verhalen zich vanaf dan afspelen. Het gezin Kruis woonde in werkelijkheid gedurende de eerste jaren van de strip in een eengezinswoning in IJsselmonde, en Kruis is ook in het echt met zijn gezin van Rotterdam naar Drenthe verhuisd.
VNU Media (destijds VNU) zag er geen heil in om de stripjes gebundeld in albumvorm uit te gaan geven. Dit werd toen alsnog gedaan door de kleine uitgever Joop Wiggers, waarna het een groot succes bleek; er zijn inmiddels miljoenen Jan, Jans en de kinderen-albums over de toonbank gegaan.
In 1999 werd de strip na bijna 30 jaar overgedragen aan Studio Jan Kruis met diverse tekenaars en schrijvers. Jan Kruis verklaarde in 2012 in een interview bij de overname van de strip door Studio Jan Kruis een "dubbelslachtig gevoel" te hebben gehad.
Thema's.
Een van de belangrijke thema's in de strip is emancipatie. Hoewel de man-vrouwrolverdeling in de eerste jaren van de strip klassiek is met Jan als de kostwinner en Jans als de huisvrouw, worden de rollen later omgedraaid; Jans krijgt een kantoorbaan en begint vervolgens zelfs aan een politieke carrière, terwijl Jan nu het hele huishouden doet. Verder bevatten de strips vaak moralistische elementen. Aspecten van de samenleving die op het moment dat de strips verschenen soms nog min of meer taboe waren (zoals homoseksualiteit) worden op een luchtige manier aan de orde gesteld in de vorm van discussies tussen de verschillende hoofdpersonages. Ook het multiculturalisme komt ter sprake, bijvoorbeeld in enkele afleveringen uit 1977 waarin Karlijn een allochtone vriend heeft.
De strips zijn altijd met hun tijd meegegaan, hoewel de personages nooit ouder zijn geworden. Zo komen in de eerste jaren van de strip geregeld tv-programma's ter sprake die op dat moment populair waren, zoals Toppop en Bonanza. De familie Tromp heeft aan het begin nog geen auto, maar krijgt die vrij snel. Ook qua kleding en kapsel zijn de personages steeds met hun tijd meegegaan. Omstreeks de eeuwwisseling deden ook zaken als het internet en de euro hun intrede in de verhalen.
Flashforward in de strip.
In aflevering 391 (later verschenen in bundelalbum 9) is te zien hoe de familie er in het jaar 2000 uit zou hebben gezien indien ze sinds hun introductie in 1970 wél zouden zijn verouderd. De vier hoofdpersonages (Jan, Jans, Catootje en Karlijn) en Jeroen zijn er nog, maar andere personages en de huisdieren van vroeger zijn verdwenen (overleden). Catootje en Karlijn hebben hier inmiddels zelf kinderen. Catootje en Jeroentje – die voor onderwijzer heeft gestudeerd, maar daar vooralsnog geen werk in heeft gevonden – zijn niet getrouwd; ze wonen samen en hebben een tweeling gekregen die duidelijk overeenkomsten met hun ouders vertoont, maar qua schavuitengedrag een aantal stappen verdergaat. Karlijn is getrouwd met William, die ze tijdens haar verpleegkundige opleiding op de Antillen heeft ontmoet. Samen hebben ze al twee kinderen. Jan en Jans, zelf reeds voorzien van grijze haren, hebben twee lapjeskatten en de teckel die in beeld te zien is, is een kleinzoon van Lotje. Gertje is niet opgenomen in dit vooruitzicht, omdat hij op het moment dat het stripje werd getekend nog niet bestond in de serie.
