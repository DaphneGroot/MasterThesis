	Nederland wil Goudse en Edammer tegen namaak beschermen
	Van onze verslaggever
Gerard Reijn

BERLIJN
Minister van Aartsen van Landbouw vindt dat Goudse en Edammer in de toekomst weer alleen uit Nederland mogen komen. Hij wil deze predikaten voor kaas op een Europese lijst van beschermde streekaanduidigen laten zetten.
Eerdere pogingen daartoe faalden, waardoor nu met name de Duitse zuivel massaal 'Goudse' produceert. Van Aartsen, dit half jaar voorzitter van de Europese Landbouwraad, toonde zich optimistisch: 'Dat komt wel goed.'
Van Aartsen was in Berlijn voor een bezoek aan de Gr√ºne Woche, de grootste levensmiddelenbeurs ter wereld die door naar schatting een half miljoen mensen zal worden bezocht. Hij wil volgend jaar de Nederlandse bijdrage op deze super-braderie meer in het teken hebben van de regionale specialiteiten, een ontwikkeling waar hij veel van verwacht.
Zelfs de toekomst van de melkquotering, het hart van het Europese zuivelbeleid, hangt voor hem samen met de regionalisatie van de producten. De huidige quotum-regeling geldt tot het jaar 2001, maar ook daarna moeten de Nederlandse zuivelbelangen 'en het milieu beschermd worden door een quotering, vindt Van Aartsen. Maar de quoterig moet ook blijven om kleinschalige, streek-eigen producten te kunnen blijven maken, vindt de minister. Volgens hem tekent zich in Europa een duidelijke meerderheid af voor instandhouden van de quotering na het jaar 2001.
De Nederlandse zuivelindustrie heeft veel last van de Duitse Goudse. Het Nederlands Zuivelbureau, de gezamenlijke marketingorganisatie, probeert de Nederlandse Goudse te profileren als de echte, de ambachtelijke, en slaagt daarin redelijk. Voor Goudse uit Nederland wordt meer betaald dan voor de Duitse namaak. Om zijn positie te versterken neemt het Zuivelbureau zijn toevlucht tot merken. Zo wordt het gezamenlijke merk 'Pikantje van Gouda' verder ontwikkeld en tot een franchise-formule omgebouwd. Alleen Nederlandse fabrieken mogen het merk gebruiken.
Tot nu toe slaagt de Nederlandse kaasindustrie er nog steeds in elk jaar zijn afzet in Duitsland te vergroten, ondanks de vloed van namaak-Goudse. 'De laatste jaren zijn we daarbij zeer geholpen door de BSE-crisis', geeft een woordvoerder toe.
De Duitsers eten tientallen procenten minder rundvlees dan drie jaar geleden. Op zoek naar vervangende producten zijn ze meer kaas gaan eten: in drie jaar tijds bijna 20 procent.

