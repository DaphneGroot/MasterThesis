	Dehaene wil hechtere samenwerking in EMU
	Van onze verslaggever
DEN HAAG
De Belgische premier Dehaene vindt dat de Economische en Monetaire Unie (EMU) naast een gezamenlijk monetair beleid ook harmonisering van het begrotingsbeleid, het sociale beleid en het milieubeleid van de deelnemende landen vereist.
'Vanzelfsprekend blijft het werkgelegenheidsbeleid in essentie een nationaal beleid, maar er dient nadrukkelijker gestreefd te worden naar een convergentie op basis van een aangepaste mix van loonkostenbeheersing, herverdeling van arbeid en een soepeler organisatie van de arbeidsmarkt.'
Dehaene zei dit gisteravond tijdens een diner in de Ridderzaal voor de sponsors van het perscentrum Nieuwspoort. Hij staat met dit standpunt dicht bij de opvattingen van minister Melkert van Sociale Zaken over de noodzaak van een gezamenlijke aanpak van de werkloosheid in Europa. Premier Kok heeft tot nu toe het accent gelegd op het beleid van elk van de lidstaten afzonderlijk.
In de discussie over de aanpassing van het Verdrag van Maastricht, om de EU gereed te maken voor de uitbreiding met nieuwe leden, denkt een aantal regeringsleiders problemen te kunnen oplossen door de lidstaten een grotere flexibiliteit toe te staan. Wie zich nog niet rijp acht om deel te nemen aan nieuw gezamenlijk beleid zou voor zichzelf een uitzondering moeten kunnen maken.
Dehaene denkt dat een zekere flexibilisering onvermijdelijk is om een impasse in de verdragsonderhandelingen te voorkomen, maar het moet een uitzondering blijven. In het Verdrag van Amsterdam moeten waarborgen worden opgenomen dat niet iedereen naar believen zijn eigen maaltijd kan samenstellen. In ieder geval moet iedere lidstaat de gemeenschappelijke doelstellingen onderschrijven, ook al wil hij een (tijdelijke) uitzondering voor zichzelf maken.
Flexibilisering kan alleen worden overwogen op gebieden die zich daarvoor lenen, die niet de interne markt verstoren of afbreuk doen aan het overeengekomen gemeenschappelijk beleid, het acquis communautair. De Belgische premier noemde met name defensie en politie.
De Europese Unie praat te gemakkelijk over het decentraliseren van de besluitvorming naar lagere, nationale bestuursorganen, vindt Dehaene.
Op een aantal punten is juist centralisatie van het nationale niveau naar Brussel noodzakelijk. Hij noemde de regelingen voor het vrije verkeer van personen, de strijd tegen de criminaliteit en het gemeenschappelijk buitenlands- en veiligheidsbeleid.

