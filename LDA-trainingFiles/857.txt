	Jaarlijks proberen 20 duizend 'yoleros' Puerto Rico te bereiken Dominicaanse bootvluchtelingen betalen zich blauw
	The Guardian
SAN PEDRO DE MACORIS
Ze noemen het La Bomba, De Pomp, en die is bereikbaar over zandweggetjes door suikerrietvelden. Het is het laatste clandestiene vertrekpunt voor bootvluchtelingen, de zogeheten yoleros van de Dominicaanse Republiek.
Geschat wordt dat ieder jaar zo'n 20 duizend Dominicanen de verraderlijke Mona Passage oversteken tussen het oostelijk deel van het eiland Hispaniola (dat hun land deelt met Ha√Øti) en Puerto Rico dat tot de Verenigde Staten behoort en fungeert als eerste stap op weg naar het Amerikaanse vasteland. 'Ze gaan weg omdat er hier geen toekomst is; omdat er absolute armoe heerst', zegt Huchi Lora die een tv-documentaire over de yoleros heeft gemaakt. 'Voor velen geldt, dat ze wel gek zouden zijn om te blijven en te werken zoals hun ouders dat deden: hoe harder die werkten, hoe armer ze werden.'
Peilingen hebben laten zien dat maar liefst 80 procent van de volwassen Dominicanen hun land zouden willen verlaten als ze konden, ook al zouden ze zich wel tweemaal bedenken voordat ze de gevaarlijke tocht over zee zouden aanvaarden. 'Het kan daar buiten lelijk tekeer gaan', zegt Tim Lavire, onderofficier bij de Amerikaanse kustwacht in San Juan op Puerto Rico. 'En als ze zestig man of meer aan boord hebben dan steekt zo'n boot maar dertig centimeter boven water uit.'
De yola's, de houten boten met buitenboordmotoren waaraan de yoleros hun naam te danken hebben, slaan geregeld om tijdens de overtocht. In sommige van deze boten worden 150 mensen vervoerd. Hoeveel daarvan er per jaar omkomen, is niet bekend. 'Soms horen we wel dat er iets is gebeurd, maar vaak komen we te laat om nog iets te kunnen doen', zegt Lavire.
In 1995 begon de kunstwacht met de operatie Able Response die de bedoeling had de stroom in te dammen. Sindsdien liggen voortdurend twee motorsloepen in de zeestraat. Bovendien wordt er met helikopters en Hercules-vliegtuigen gepatrouilleerd.
's Nachts wordt de nieuwste infrarood-apparatuur gebruikt om de yola's op te sporen, want de meeste tochten worden 's nachts gemaakt. Tussen oktober 1995 en mei 1996 arresteerde de Amerikaanse kustwacht 4629 yoleros in 75 boten. Aan de wal werden nog eens 783 mensen aangehouden. De Dominicaanse marine die moet verhinderen dat de yola's uitvaren, arresteerde 2766 mensen, maar bij La Bomba wordt gezegd dat marinemensen vaak worden omgekocht door de smokkelaars die deze handel in handen hebben.
'Miljoenen dollar zijn op plaatsen als deze uitgegeven in de mensenhandel', zegt een landarbeider. 'Ze vragen zeven- tot achtduizend pesos (1250 tot 1350 gulden) voor de overtocht, maar als het niet lukt, kun je een volgende keer korting krijgen. Als er dan 125 mensen in een boot gaan, kun je nagaan wat die mensen verdienen.'
Migranten in spe leven dagen, soms zelfs weken in de open lucht onder de stekelige bosjes en moeten voor eten en drinken betalen wat de dorpelingen vragen. Ook de overtocht moet vooruit worden betaald, maar een plaats in de boot wordt niet gegarandeerd. 'Als iemand anders later komt, maar meer betaalt, dan gaat hij voor', zegt een dorpeling. 'Laatst stonden hier 475 mensen en braken er gevechten uit.'
Er zijn 75 tot 100 mensen nodig om een boot op rollers naar het water te rijden. Terwijl dat aan de gang is, verschijnen betaalde handlangers van de smokkelaars met geweren on draagbare telefoons op het toneel die alarm moeten slaan zodra ze de marine waarnemen. Vaker doen ze net alsof er iets aan de hand is om de migraten af te schrikken, als er te veel zijn.
Degenen die de tocht al eens hebben gemaakt, zeggen dat verkrachtingen heel gewoon zijn, meestal door de kapitein, of diens assistent. Soms ook wordt een zwakke, onbeschermde passagier (meestal een vrouw) voor de haaien gegooid. Een kapitein kan in Puerto Rico tot vijf jaar worden veroordereld wegens smokkel, maar in de Dominicaanse Republiek is nog nooit iemand veroordeeld en de grote jongens worden helemaal nooit gepakt.
'We weten dat ons werk ertoe leidt dat de prijzen worden verhoogd', zegt Lavire.

Foto
	Graphic: Dominicaanse Republiek en Puerto Rico

