	De schaduwzijde van de vrijheid
	ALS EEN OUD-PRESIDENT van Harvard University een boek schrijft om te vertellen dat het niet goed gaat met zijn land, kan de goegemeente dat niet helemaal aan haar laars lappen. Derek Boks The State of the Nation moest links en rechts mensen aan het denken zetten. Natuurlijk zijn er louter misprijzendende reacties geweest. Een hoogleraar aan de Kennedy School of Government kan nu eenmmaal niet anders, zeggen sommigen, dan pleiten voor 'meer overheid'. Boks aanbevelingen zijn voor hen oude koek.
Maar cijfers liegen zelden. Het sterke punt in Derek Boks beschouwingen is de met statistische gegevens gelardeerde bewijsvoering. Die tilt dit manifest uit boven het genre liberal hartekreten met ondertonen van jaren-zestig-nostalgie die vandaag de dag, als ze al een uitgever vinden, de overgrote meerderheid van de commentatoren nog slechts doen geeuwen.
De werkwijze van de auteur is eenvoudig. Hij kiest een aantal thema's waarbinnen indicatoren voor welzijn en welbevinden van een land te onderscheiden zijn en vergelijkt dan per thema (bijvoorbeeld gezondheidszorg) de Verenigde Staten met andere hooggendustrialiseerde landen als Canada, Groot-Brittanni, Japan en Duitsland. Niet op alle terreinen scoort Amerika slecht of ondermaats, maar het totaalbeeld is ontluisterend.
Om bij de gezondheidszorg te blijven; het Amerikaanse stelsel blijkt verhoudingsgewijs schrikbarend duur en inefficint. Voor mensen die ruim in hun geld zitten, is elke behandeling binnen bereik - geavanceerd is de medische wetenschap in de Verenigde Staten zeker - maar aan de andere kant van het spectrum is het kommer wat de klok slaat. Nogal wat armere Amerikanen (zo'n veertig miljoen) zijn op geen enkele manier verzekerd tegen ziektekosten. Velen die wel aanspraak kunnen maken op zorg, moeten genoegen nemen met overwerkte dokters en aftandse ziekenhuizen.
Dit gold voordat president Clinton zijn offensief voor universal coverage (een ziektekostenverzekering voor iedereen) begon; en hoewel de medische wereld en de verzekeringsmaatschappijen zich Bill en Hillary Clinton van het lijf hielden met de belofte van beterschap, geldt het nog steeds.
Op dezelfde manier ontleedt Bok andere terreinen waar overheid en particulier initiatief met elkaar wedijveren, waarbij de eerste veelal bezig is de aftocht te blazen en het laatste steeds meer vrijheid krijgt.
Bok houdt zich verre van het dogma dat wat de overheid doet, altijd welgedaan is. Hem interesseert slechts het resultaat. Dat laat veel te wensen over. De povere prestaties van de vrije markt vragen, meent hij, om krachtig bijsturen.
Dit gaat vooral op voor het armoedevraagstuk, de kwestie waarom het uiteindelijk allemaal draait. Want hoe goed een land ook in zijn voorzieningen zit, als een te groot deel van de bevolking ze niet kan betalen, is er toch iets mis.
Wat de altijd maar voortdurende armoede betreft is er meer aan de hand dan dat de overheid te veel is teruggetreden. De Verenigde Staten hebben van oudsher weinig op met mensen die zichzelf niet kunnen redden. Welke signatuur de overheid ook heeft (Republikeins of Democratisch; passief of actief), haar doelstellingen kunnen op dit terrein nooit die van bijvoorbeeld een West-Europese regering benaderen, op straffe van uitgekreten te worden voor 'onamerikaans'.
Zo komt Bok tot de wat pessimistische conclusie dat ook als de overheid weer opmarcheert - wat hij dringend gewenst vindt - er armoede zal blijven heersen onder bepaalde groepen.
Een juist voor Amerika - het 'land van de vrijheid' - interessante vraag is hoeveel vrijheid daar eigenlijk heerst in vergelijking tot de rest van de rijke wereld. Bok beperkt zich hier niet tot de traditionele politieke grondrechten van de burger, maar kijkt ook naar de zogenoemde affirmative constitutional rights, samen te vatten als het recht op een fatsoenlijk bestaan.
In de Verenigde Staten ziet hij op deze wijze meer onvrijheid dan goed is voor het land. Door de persoonlijke vrijheid duizendvoudig in wet en recht te verankeren, hebben de Amerikanen ook het recht om naar de bliksem te gaan tot een heilig huisje gemaakt.
Ook zet Bok vraagtekens bij zoiets als de onbeperkte vrijheid van meningsuiting, die neonazi's en ander gespuis een vrije aftocht biedt als zij weer eens hun racistische absurditeiten hebben uitgeschreeuwd.
Verder wijst hij op de kloof tussen theorie en praktijk waar het gaat om de handhaving van de meer klassieke grondrechten. Wat heeft een wetsovertreder uit de onderlaag van de samenleving aan het recht op rechtsbijstand, als de betrokken pro Deo-advocaat uit tijdgebrek geen werk kan of wil maken van zijn zaak?
De auteur van deze alleszins gedegen studie is geen 'declinist', wat wil zeggen dat hij niet wil doemdenken en ook zeker niet overal achteruitgang waarneemt. In bepaalde sectoren van economie en maatschappij heerst geen malaise en kan gesproken worden van een verbetering van de kwaliteit van het leven, zeker over een wat langere termijn gerekend. In een aantal gevallen staat nog te bezien of een actieve overheid het heil wel kan brengen, bijvoorbeeld de verhouding tussen blank en zwart. Bok weet niet - want kan er geen bewijs voor vinden - of meer wetten om integratie af te dwingen zullen helpen.
Waaraan hij zich ergert en waarover hij zich zorgen maakt, is vooral dat Amerika zelf met zijn doorgeslagen aversie van overheidsingrijpen bepaalde vormen van stagnatie over zich heeft afgeroepen. Het land heeft veel om trots op te zijn, maar het had nog zoveel beter gekund. Schuldig aan een gebrek aan vooruitgang op menig terrein zijn allereerst de conservatieven voor wie de overheid geen goed kan doen.
Ook de uitvoerende macht zelf mag zich dit overigens aanrekenen, want wie zou durven beweren dat president Clinton - om eens iemand te noemen die over grote macht beschikt, ongeacht de stemming in het land - tot het uiterste is gegaan om de zegeningen van een sterke regering uit te dragen?
Zo heeft Amerika de uitvoerende macht, het welzijn en het welbevinden die het verdient. Volgens Bok zit er weinig anders op dan dat het land ofwel de ambities die in de onafhankelijkheidsverklaring zijn opgesomd (vrijheid, voorspoed en geluk voor iedereen) afdankt, ofwel tot het besef komt dat het zonder een overheid die haar vleugels mag uitslaan, niet kan. De nu steeds weer door verkiezingsuitslagen bevestigde jubelstemming over de vrije markt ziet hij als 'een zege van de hoop op het verstand'. Een oud-rector van Harvard kan zich bezwaarlijk neerleggen bij zo'n uitslag.
Doeko Bosscher
Derek Bok: The State of the Nation - Government and the Quest for a Better Society.
Harvard University Press; 483 pagina's;  81,80-.
ISBN 0 674 29210 3.

