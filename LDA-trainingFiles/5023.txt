	Veldrijders klagen over geringe WK-vergoeding
	Van onze verslaggever
ALPHEN
De Nederlandse deelnemers aan het WK-veldrijden voor beroepsrenners, 2 februari in München, zijn hevig verontwaardigd over hun vergoedingen door de Koninklijke Nederlandse Wieler Unie. 'Die vierhonderd gulden per persoon is een belediging, de KNWU houdt dat geld maar', zegt Adri van der Poel die in München de kampioenstrui verdedigt.
Namens de zes professionals stuurt de Vereniging van Beroepswielrenners (VVBW) deze week een brief naar de KNWU waarin de renners hun beklag doen over de financiële voorstellen. De wielerbond heeft voor de WK-ploeg een bedrag beschikbaar van zegge en schrijve 25 duizend gulden, waarvan slechts eentiende deel aan de renners toevalt. Mocht een Nederlander wereldkampioen worden dan is er nog een bonus van 7.500 gulden te verdelen.
Het totaalbedrag van 25 duizend gulden is afkomstig van de Rabo-bank die als sponsor voor de WK-ploeg fungeert. Gerrit Vixseboxse van de vakbond VVBW: 'De renners begrijpen best dat de KNWU een deel van dat bedrag wil aanwenden voor het genereren van eigen inkomsten. Maar die 2500 gulden voor de renners zelf is belachelijk. Anders dan wegrenners zijn de veldrijders kleine zelfstandigen. Die jongens maken over het algemeen enorme kosten.'
Richard Groenendaal, één van de favorieten voor de wereldtitel: 'Dat totaalbedrag van 25 duizend gulden is hoger dan voorgaande jaren. Maar de renners worden weer eens vergeten.
'Van der Poel en ik rijden toevallig voor Rabo, maar voor iemand als Wim de Vos is het extra sneu. Die heeft een andere sponsor, moet nu voor dé wedstrijd van het jaar met Rabo op zijn shirt rijden, en dan wordt hij afgescheept met vierhonderd gulden.'

