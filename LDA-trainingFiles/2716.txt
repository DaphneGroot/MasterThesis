	De juiste mensen op de juiste plaats   'De uitkomst is natuurlijk niet zaligmakend'
	SINDS KORT BEN IK hoofd recruitment bij Fortis Nederland, waaronder vijftig bedrijven vallen. MeesPierson, waar ik eerst werkte, is er een van. Mijn laatste functie daar was het opzetten van een recruitment-afdeling. Die loopt inmiddels prima. Misschien heb ik toch iets neergezet dat de mensen bij Fortis is opgevallen.
'Voor ik me met recruitment ging bezighouden, deed ik bij MeesPierson personeelsontwikkeling en management development. Een van mijn aandachtspunten was Private Banking, onder meer de begeleiding van zware professionals met loopbaanvragen. Wat hadden zij als succesvolle dertigers nog meer in het verschiet liggen?
'Ontwikkelings-assessment leek mij een van de instrumenten om daarop een antwoord te vinden, al is de uitkomst natuurlijk niet zaligmakend. De voorspellende kracht van het assessment wordt volgens mij wat verzwakt, omdat de simulaties in een beperkte context plaatsvinden. De werkelijke situaties in een onderneming zijn complexer.
'Heel belangrijk is dat het hier gaat om een ontwikkelings-assessment en niet om een selectie-assessment. Het rapport van het eerste gaat alleen naar de kandidaat en niet naar de leidinggevende.
'Het is dus aan haar of hem er conclusies uit te trekken en er iets mee te doen. Mensen in wie je wat ziet, laat je een assessment doen. Als er uit die test komt dat ze topmanager-kwaliteiten hebben, kunnen zij verder. Op naar de raad van bestuur.
'Het is alsof zij een foto van hun mogelijkheden krijgen aangereikt. Waar sta je, wat kun je? Daarnaast krijgen zij suggesties om hun scherpe kanten bij te schaven. Een ontwikkelings-assessment werkt motiverend en maakt mensen realistisch. Sommigen willen te snel. Het succes stijgt hen wel eens naar het hoofd.
'Het ontwikkelings-assessment is ook een temperamentstest. De ware aard komt boven water. Persoonlijkheid is belangrijker dan knowhow. Wij testen onder meer op emotionele stabiliteit en intellectuele autonomie. Zulke eigenschappen kun je slecht aanleren, maar zijn wel voorwaarden voor succes in hogere functies.
'Ik heb dit assessment gevolgd samen met de business unit Private Banking, met een gemengde groep van andere units en met stafleden voor personeel en organisatie. Het was leerzaam, maar ook confronterend en zwaar. Het wees me op mijn leerpunten en op welk vlak die liggen. Maar het liet me ook zien dat ik inmiddels een bepaald niveau heb bereikt.
'De algemene evaluatie bij MeesPierson was uitermate positief. Wij gaan er mee door, al zetten we dit instrument zeer genuanceerd in. Het is een kostbare aangelegenheid.
'Hoewel de bank investeert in ontwikkelingsmogelijkheden voor iedere werknemer, worden assessments met name ingezet voor de talentvollen.
'In mijn eigen carriÂŠre ben ik al twee stappen verder dan ik ooit had gedacht. Ik ben niet echt bezig met een loopbaan of met volgende plannen, maar probeer hier mijn capaciteit zoveel mogelijk te benutten.
'Ik sta er natuurlijk wel voor open om mijn talenten nog verder te verkennen. Mijn omgeving zegt dat deze functie een tussenstation is. Ik bekijk het dus maar op dezelfde manier.'

Foto
	Rick van Zijp (39), hoofd Recruitment Personeel bij Fortis.

