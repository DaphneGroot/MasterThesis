	Justitie in Luik ontvangt bewijzen Dassault-affaire
	Van onze correspondent
BRUSSEL
De Luikse justitie heeft documenten in handen gekregen die zouden bewijzen dat de Franse vliegtuigbouwer Dassault in 1989 3,5 miljoen gulden 'commissie' heeft betaald om een order van de Belgische luchtmacht in de wacht te slepen. Het geld zou zijn betaald door een dochteronderneming van Dassault, de Société Eléctronique et Expansion.
De documenten waren door de Franse justitie in beslag genomen na een huiszoeking bij Dassault. Op verzoek van de Belgische minister van Justitie De Clerck heeft de Franse regering de bewijzen overgedragen aan de Luikse justitie.
De 'commissie', waarvan de justitie in Luik vermoedt dat het om smeergeld gaat, zou zijn betaald om de order voor de modernisering van de Belgische F-16 gevechtsvliegtuigen binnen te halen. Het ging om ongeveer 700 miljoen gulden.
Dassault zou de opdracht hebben gekregen op voorspraak van de Belgische luchtmachtgeneraal Jacques Lefèvre. Toen dat in 1996 bekend werd, pleegde Lefèvre in een Brussels hotel zelfmoord. Op dat moment werd vermoed dat 3,5 miljoen gulden aan smeergeld was gestort op de Zwitserse bankrekening van de Vlaamse socialist Luc Wallyn, voormalig medewerker van ex-secretaris-generaal van de NAVO, Willy Claes. Maar huiszoekingen bij de Vlaamse socialisten en bij de Brusselse Dassault-vestiging leverde geen concrete bewijzen op.

