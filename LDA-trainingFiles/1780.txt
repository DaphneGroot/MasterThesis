	Beleid exportlanden jaagt koffieprijs omhoog
	Van onze verslaggeefster
AMSTERDAM
Koffiebonen zijn de afgelopen weken fors duurder geworden en branders zullen hun prijzen over een of twee maanden naar verwachting verhogen. Op de Londense termijnmarkt hebben de koffiecontracten het hoogste niveau in meer dan een jaar bereikt.

Aanleiding voor de stijging is een beslissing van de koffie-exporterende landen om minder te uit te voeren. Ook een staking in Colombia en een tegenvallende oogst stuwen de prijzen op.
Een zak Arabica-bonen van 60 kilo voor levering in maart kostte gisteren 145 dollar (261 gulden) op de Londense termijnmarkt. Daarmee is de prijs in twee weken zo'n 15 procent gestegen. Van Arabica-bonen wordt de meeste filterkoffie gebrand, terwijl Robusta-bonen worden gebruikt voor de productie van oploskoffie.
De Nederlandse consument merkt voorlopig nog niets van de de prijsstijging. Anders dan in Duitsland, waar de grote koffiebrander Eduscho al wel een prijsverhoging heeft aangekondigd, vinden koffiebranders in Nederland het nog te vroeg voor maatregelen.
De meeste koffie die nu en op korte termijn in de winkel ligt, is nog ingekocht tegen de lagere prijzen van een tijd geleden. Bovendien hebben koffiebranders als Douwe Egberts en Albert Heijn nog voorraden liggen die ze tegen lagere prijzen hebben ingekocht.
Pas als de branders structureel een hogere prijs voor hun grondstoffen betalen, berekenen ze de stijging door aan de consument. Een woordvoerster van Douwe Egberts, dat in Nederland een marktaandeel van 70 procent heeft, kon niet aangeven wanneer dat het geval is. Ook Albert Heijn wilde niets kwijt over zijn plannen.
John Galstaun, die wereldwijd actief is als koffiemakelaar, verwacht dat de stijging van de termijnprijzen van koffie nog wel even doorgaat. Hij verwacht dat de Nederlandse branders hun prijzen binnen een of twee maanden verhogen. 'Als de prijzen nog eens 5 procent omhoog gaan', zei hij.
Volgens Galstaun is de huidige prijsstijging blijvend. 'De situatie in Zuid-Amerika is chaotisch, en dan is er ook de staking in Colombia', zei hij. De boeren in de koffieproducerende landen bieden hun koffie niet aan omdat ze verwachten dat ze er over een tijd meer voor kunnen krijgen. 'In Azië merken we hetzelfde, de boeren trekken hun aanbiedingen terug.'
De Associatie van Koffie Producerende Landen besloot deze week de export met 5 procent te verlagen om de prijzen wereldwijd op te krikken. De leden van deze organisatie hebben 70 procent van de wereldmarkt in handen.
Zij willen dit jaar 300 duizend zakken Arabica minder exporteren en een miljoen zakken Robusta minder. Aanvankelijk zouden zij in de eerste helft van dit jaar 26,3 miljoen zakken koffie verschepen.
De verlaging van de export komt net op het moment dat de koffievoorraden in de VS het laagste niveau in jaren hebben bereikt. Bovendien verwachten experts dat de oogsten in Colombia en Brazilië, 's werelds grootste koffieproducenten, dit jaar tegenvallen.
Volgens R. Vaessen, adviseur van de Vereniging van Nederlandse Koffiebranders en Theeverpakkers heeft dat te maken met een tweejaarlijkse cyclus van de koffieplanten. 'Ze kunnen niet ieder jaar dezelfde oogst opleveren en dit jaar is hij niet riant.'
Daar komt nog eens bij dat de consumptie van koffie stijgt. Dit jaar bereikt de consumptie naar verwachting 100 miljoen zakken koffiebonen. Met name in de koffieproducerende landen zelf wordt steeds meer koffie gedronken. 'De welwaart neemt toe, in Brazilië bijvoorbeeld is de koopkracht vooruit gegaan', aldus Vaessen.
De staking in de haven van Colombia is een bijkomstigheid die slechts tijdelijk bijdraagt tot een hogere koffieprijs. In de haven liggen 300 duizend zakken koffiebonen te wachten op vervoer. De prijzen zijn de laatste twee jaar gezakt omdat de oogsten relatief goed waren.
Met hoeveel de prijzen omhoog zouden gaan, is niet bekend. Het Duitse Eduscho heeft aangekondigd dat een pond van zijn gewone filterkoffie een mark duurder wordt. Per 3 februari betaalt Duitsland 7,99 mark voor een pond koffie. Een pond roodmerk kost in Nederland ongeveer 6,15 gulden.

