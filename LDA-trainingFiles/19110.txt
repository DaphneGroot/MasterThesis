Quentin Tarantino.
Quentin Tarantino (Knoxville (Tennessee), 27 maart 1963) is een Amerikaans filmregisseur, acteur en scenarioschrijver. Zijn films zijn "Reservoir Dogs" (1992), "Pulp Fiction" (1994), "Jackie Brown" (1997), het tweedelige "Kill Bill" (2003/2004), "Death Proof" (2007), "Inglourious Basterds" (2009), "Django Unchained" (2012) en "The Hateful Eight" (2015). Daarnaast heeft hij ook films geproduceerd en als (film)acteur opgetreden. In 1995 won hij een Oscar voor het scenario van "Pulp Fiction" en in 2013 won hij dezelfde prijs voor het scenario van "Django Unchained". Tevens werd hij in 1995 en 2009 genomineerd voor de Oscar voor beste regisseur voor respectievelijk "Pulp Fiction" en "Inglourious Basterds".
Carrière.
Tarantino is een exponent van de filmstijl "nouvelle violence", vanwege zeer expliciete geweldsscènes. De thematiek van zijn films situeert zich in de onderwereld waar andere wetten heersen dan in de burgerlijke maatschappij. Kenmerkend voor het omgaan met geweld is de banaliteit ervan, alsof moorden en martelen alledaagse kost is.
Kenmerkend voor het werk van Tarantino zijn verder de talloze verwijzingen naar andere films. Dit wijt men vaak aan het feit dat hij op vijftienjarige leeftijd zijn school verliet om in een videotheek te werken en zo in aanraking kwam met allerlei filmgenres. In een interview met de BBC zegt Tarantino nog altijd dolblij te zijn met deze beslissing. Een voorbeeld hiervan is het dansje in "Pulp Fiction" dat John Travolta, één van de hoofdrolspelers, maakt met Uma Thurman, een verwijzing naar Travolta's dansfilms, met name "Saturday Night Fever". Naast talloze duidelijke of meer subtiele verwijzingen verwerkt hij veel bestaande muziek in zijn films.
Tarantino schreef naast de scenario's van zijn eigen films ook onder andere "True Romance" (1993), geregisseerd door Tony Scott, en "Natural Born Killers" (1994), geregisseerd door Oliver Stone, het scenario van de laatstgenoemde film werd door andere scenaristen, waaronder Stone zelf bewerkt en Tarantino kreeg nog een "story by" credit. Hij wenste zelf niet verder als scenarist vermeld te worden. Verder duikt Tarantino her en der ook op als acteur. Zo speelt hij bijrollen in "Reservoir Dogs" als Mr. Brown en in "Pulp Fiction" als Jimmie Dimmick. In het door hem geschreven en geproduceerde "From Dusk Till Dawn" vertolkt hij naast George Clooney één van de hoofdrollen als Richard Gecko.
Met "Pulp Fiction" (1994) won hij de Gouden Palm voor de beste film op het Filmfestival van Cannes. Daarnaast won hij de Oscar voor beste originele scenario, naast nominaties voor onder andere beste film en beste regisseur. Ook "Inglourious Basterds" (2009) ontving Oscarnominaties voor onder andere beste film, beste regisseur en beste originele scenario. Voor het scenario van "Django Unchained" (2012) won hij zijn tweede Oscar; de film zelf werd genomineerd in de categorie Beste Film, maar Tarantino ontving geen nominatie voor beste regisseur. In 2015 kreeg hij een ster op de Hollywood Walk of Fame.
