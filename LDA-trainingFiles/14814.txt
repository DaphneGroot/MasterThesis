Tofoe.
Tofoe en aardappels worden gegrild in een straatstalletje in Yuanyang, Honghe, China.
Tofoe of tofu (Chinees: 豆腐; transliteratie:dòufǔ, Japans: tōfu) is een eiwitrijk sojaproduct. Oorspronkelijk is doufu de Standaardmandarijnse naam, en tahoe de Indonesische. De Indonesische naam komt van het Minnanese woord "tāu-hū". Het Minnanyu (Minnanees) wordt vaak door de Chinese Indonesiërs gesproken. In Nederland is de uitspraak overgenomen van het Japanse woord tōfu.
Het wordt veel gebruikt als vleesvervanger. Het wordt gemaakt door sojamelk te stremmen met natuurlijke mineraalrijke coagulanten (bijvoorbeeld nigari) op basis van calcium en magnesium (typisch calciumchloride, calciumsulfaat of magnesiumsulfaat). De tofoe heeft doorgaans een witte kleur en smaakt redelijk neutraal, maar neemt gemakkelijk de smaak van andere ingrediënten over. Tofoe wordt daarom vaak gemarineerd (in bijvoorbeeld sojasaus) en vervolgens gebakken. Ook kan het verwerkt worden in broodbeleg, tofuburgers en andere vegetarische recepten.
Gezondheid.
Tofoe is een calorie-arm en eiwitrijk product dat alle essentiële aminozuren, mineralen als natrium, kalium, calcium, fosfor, magnesium, ijzer, zink en vitamines als B1, B2 en B3 bevat. Tofoe is echter geen bron van vitamine B12, hoewel het in supermarktproducten soms kunstmatig wordt toegevoegd. Uit onderzoek van de universiteiten van Loughborough en Oxford uit 2008 bleek dat er een relatie zou zijn tussen het meer dan gemiddeld eten van tofoe en geheugenverlies en dementie bij Indonesische mensen van met name 68 jaar en ouder. Dit komt doordat in Indonesië formaldehyde wordt gebruikt als conserveermiddel. Uit hetzelfde onderzoek blijkt dat consumptie van tempé, een ander sojaproduct, juist tot verbetering van het geheugen lijkt te leiden. Uit tientallen onderzoeken blijkt dat tofoe niet tot geheugenverlies of dementie leidt.
