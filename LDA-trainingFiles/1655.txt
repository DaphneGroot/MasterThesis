	Sluiting winkelketen Super Club kost 540 werknemers hun baan
	Van onze verslaggever
AMSTERDAM
Philips sluit zijn Belgische winkelketen Super Club. Er wordt teveel verlies geleden bij de winkels voor cd's, video's en computersoftware. Door de sluiting op 1 april komen 540 mensen op straat te staan, waarvan 141 in Nederland. De opheffingsuitverkoop van de voorraden begint op 1 februari.
De verliezen bij Super Club zijn vorig jaar verdubbeld tot twee miljard Belgische frank, zo'n 100 miljoen gulden. De verliezen zijn vrijwel even hoog als de omzet.
Gisteren werd al bekend dat Philips de winkelketen te koop had aangeboden aan verschillende concurrenten die geen van alle wilden toehappen.
Daarop heeft het elektronicaoncern besloten de stekker uit het bedrijf te trekken. De beslissing past in het beleid van topman Cor Boonstra om activiteiten te staken die geen uitzicht bieden op winst of groei.
De werknemers van Super Club zijn diep ontgoocheld, zegt vakbondsbestuurder Frank Lingier van de Belgishe vakbond ABVV. 'Men is vooral zo verrast omdat er de afgelopen twee jaar flink is ge√Ønvesteerd in nieuwe winkels', zegt hij. Onder leidng van de Nederlander Pieter Fitters werden de winkels omgebouwd van videowinkels tot luxe multimedia-stores waar ook veel computersoftware te koop is.
Dat beleid wordt nu zwaar bekritiseerd: 'De verliezen werden veroorzaakt door te lage omzetten per winkel, te lage marges, te hoge kosten, alsmede door de gedaalde videomarkt en de stagnerende cd-markt', zegt Super Club, dat sinds 1 januari wordt geleid door Jan Konings.
De komst van Konings en het vertrek van Fitters deed de bonden het ergste vrezen. 'We dachten wel dat Philips een harde lijn zou gaan doorvoeren, maar dat deze zo meedogenloos zou zijn, hadden we niet gedacht', zegt Lingier.
Philips hoeft voor de sluiting van de 87 winkels, waarvan 22 in Nederland, geen reorganisatielast te reserveren. Het concern heeft in het vierde kwartaal van 1996 een reservering gedaan van in totaal een miljard gulden. De kosten van het Superclub-drama zullen uit deze pot worden betaald.

