	Toch notering voor Begaclaim op de beurs
	Van onze verslaggeefster
AMSTERDAM
Begaclaim mag toch naar de beurs. Als het de juristen van Begemann lukt op tijd een prospectus op te stellen, kan over twee maanden op de effectenbeurs gehandeld worden in de schadeclaim van 1,2 miljard gulden die het industriële conglomeraat en ex-topman Joep van den Nieuwenhuyzen tegen de staat en misschien tegen de beurs willen instellen.

Aanvankelijk had het beursbestuur laten weten dat Begaclaim geen schijn van kans had om tot de notering te worden toegelaten. ' Maar toen we het uitlegden, waren we het er vrij snel over eens dat het in ieders belang was de claim tot de notering toe te laten', aldus Begemann's juridisch adviseur prof. mr. P. van Schilfgaarde.
Tijdens een buitengewone vergadering van aandeelhouders werd gisteren besloten de statuten te wijzigen en de vijf miljoen aandelen Begemann te splitsen in een deel dat het bedrijf vertegenwoordigt - de aandelen A - en een deel dat de claim vertegenwoordigt. Dit zijn de aandelen B, die door het leven gaan als Begaclaim.
Door de claim van het bedrijf te scheiden, wil het concern voorkomen dat het aandeel Begemann speelbal van speculanten wordt. De nominale waarde van de vijf miljoen afgesplitste B-stukken zal 1 cent bedragen, waardoor het garantievermogen van Begemann met slechts 50 duizend gulden afneemt.
De nieuwe B-aandelen zullen als bonus-dividend aan de huidige aandeelhouders worden uitgekeerd. Omdat ze ook genoteerd worden, kunnen de aandeelhouders van Begemann het recht op hun aandeel in de claim daar verzilveren.
Volgens Van Schilfgaarde zal Begaclaim in eerste instantie tussen de twee en acht gulden noteren. De jurist baseert zijn voorspelling op de reactie op de beurs op het bericht dat het bedrijf een schadeclaim wilde instellen. Toen dat in maart vorig jaar bekend werd gemaakt, stegen de aandelen Begemann drie gulden.
'Het is maar wat de gek ervoor geeft, voor hetzelfde geld zijn ze waardeloos. Maar ik vermoed dat er speculanten zijn die de prijs zullen opdrijven', zei Van Schilfgaarde die de aandelen zelf niet zal kopen. 'Ik ben bij de zaak betrokken en heb dus voorkennis.'
Van Schilfgaarde suggereerde dat de staat wel aandelen zou kunnen kopen. 'Zo kan hij de zaak schikken.' Als de aandelen Begaclaim inderdaad twee gulden noteren kan de overheid voor tien miljoen gulden een claim van 1,2 miljard gulden afkopen. 'Als ze een beetje brains hebben doen ze dat', zei Van Schilfaarde.
De staat krijgt die mogelijkheid omdat de houders van de B-aandelen een deel van de schadevergoeding krijgen als de claim gehonoreerd wordt. Van de 1,2 miljard gulden komt 77,5 procent toe aan de onderneming en dus de B-aandeelhouders, en 22,5 procent aan Van den Nieuwenhuyzen, die stelt ook privé schade te hebben geleden.
Overigens is de overheid ook partij in de schadeprocedure en is het nog de vraag of deze wel, zonder het risico te lopen beschuldigd te worden van misbruik van voorkennis, kan handelen in aandelen Begaclaim. Omdat de waarde van deze aandelen bepaald zal worden door de slagingskans van de eis, zal elke rechterlijke beslissing koersgevoelige informatie zijn.
Begemann en Van den Nieuwenhuyzen stellen dat zij schade hebben geleden door de voorkennis-affaires rondom Van den Nieuwenhuyzen. Begin vorig jaar sprak het Hof de voormalige directeur vrij.
Zeven juristen zijn nu bezig voor Begemann en Van den Nieuwenhuyzen de rechtszaak voor te bereiden. Over een maand of twee beginnen zij met de getuigenverhoren.
De belangrijkste voorwaarde voor de beursgang, die naar verwachting wordt begeleid door ING Bank, is een deugdelijk prospectus. Daarin zal in detail moeten worden vermeld welk risico de belegger loopt. De schrijvers van dat boekwerk zullen daarbij moeten laveren tussen het gevaar dat zij te weinig vermelden en dat zij teveel het achterste van hun tong laten zien. Tenslotte willen de juristen van Begaclaim niet hun troeven verspelen. 'De overheid weet nog niet hoe wij ons voorbereiden', aldus Van Schilfgaarde.

Foto
	Begemann-commissarissen Westerterp en Jansen en bestuursvoorzitter Deleye gisteren op de aandeelhoudersvergadering van het concern. FOTO BERT VERHOEFF - DE VOLKSKRANT

