	Sociale diensten blij met extra steun Melkert voor minima
	
Van onze verslaggeefster
DEN HAAG
De vereniging van sociale diensten Divosa is tevreden met het plan van minister Melkert van Sociale Zaken om gemeenten jaarlijks 400 miljoen extra te geven voor armoedebestrijding. Voorzitter G. Rombout van Divosa: 'Dat is een verdubbeling van het budget voor bijzondere bijstand waarover gemeenten nu beschikken. Dat is een behoorlijke verbetering.'

Hij noemt het 'een second best-oplossing'. 'Een algemene verhoging van de uitkeringen is mooier, maar heeft het nadeel dat de werkgelegenheid nadelig wordt benvloed. Als we nu de vrijheid krijgen n het geld om in ieder geval bepaalde groepen extra te helpen, dan omarm ik die oplossing.'
Opnieuw heeft een aantal gemeenten maatregelen bedacht om de gezinnen met de laagste inkomens extra te steunen: Utrecht, Vlaardingen en Etten-Leur. Ze voegen zich in een lange rij van gemeenten die ondersteuningsplannen hebben gemaakt. In sommige gemeenten worden ziektekosten vergoed, in andere te hoge woonlasten (zoals in Utrecht), telefoonkosten of krantenabonnementen.
Begin dit jaar was die trend voor Divosa aanleiding om te pleiten voor een algemene verhoging van de sociale uitkeringen met 5 procent. Nu minister Melkert met zijn collega's in het kabinet onderhandelt over verhoging van het budget voor bijzondere bijstand, is Divosa ook tevreden.
Rombout noemde eerder de armoede in Nederland, afgezet tegen de algemene welvaart, schrijnend. 'Vierhonderd miljoen meer lijkt ongelooflijk veel vanuit de optiek van het rijk. Maar vanuit onze optiek is het eigenlijk niet mr. Gezinnen met de laagste inkomens hebben op veel terreinen te maken met extra kosten als gevolg van bezuinigingsbeleid van de rijksoverheid. Er moet meer worden betaald aan studiefinanciering, aan ziektekosten, aan zorgverzekeraars.
'Bij veel bezuinigingsplannen wordt steeds gezegd dat gezinnen die het niet kunnen opbrengen, een beroep kunnen doen op de bijzondere bijstand. Sociale diensten repareren de gaten die worden geslagen door het rijksbeleid.'
De Divosa-voorzitter, zelf directeur van de sociale dienst in Arnhem, zegt het geen ramp te vinden dat elke gemeentelijke sociale dienst nu zijn eigen armoedebeleid voert. Rombout: 'We verwachten over paar jaar meer eenheid in het beleid. Gemeenten wisselen hun ervaringen uit en nemen ideen van elkaar over.'

