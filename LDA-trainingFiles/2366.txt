	Uitgeverij Brill gaat in dikste overjas naar beurs
	Van onze verslaggever
AMSTERDAM
De wetenschappelijk uitgeverij Koninklijke Brill verlaat de incourante markt en staat vanaf volgende week woendag op de echte beurs. Tussen giganten als Elsevier, Wolters Kluwer en VNU en om niet meteen opgeslokt te worden heeft het uitgeverijtje in Leiden enkele beschermingsconstructies opgericht. 'Wij hebben de dikste overjas aangedaan nu we de kou in gaan', zegt directeur mr. R. Kasteleijn.

De beschermingsconstructies zijn niet ingegeven door de vrees direct te worden overgenomen. 'Brill heeft zijn zelfstandigheid al tientallen jaren, zo niet honderden jaren weten te behouden. Onze strategie is ook dat wij op eigen benen verder gaan. Met de beursnotering krijgen wij toegang tot de kapitaalmarkt. Dat kan behulpzaam zijn om deze strategie te verwezenlijken.'
'Maar never say never. Het kan natuurlijk zijn dat een propositie aan Brill wordt gedaan of dat Brill een propositie aan een andere partij doet die zo aantrekkelijk is voor de aandeelhouders dat aan de zelfstandigheid een einde kan komen', aldus Kasteleijn.
Vanwege de speciale positie die Brill in de uitgeverij innneemt zal het moeilijk zijn gelijkgezinde partners te vinden. Brill publiceert al meer dan 300 jaar wetenschappelijke werken. De uitgever richt zich voornamelijk op drie onderzoeksterreinen: geschiedenis, religie en de islam.
Het fonds van Brill omvat op dit moment zo'n 2500 boeken. Jaarlijks komen er zo'n tweehonderd bij. De omzet van Brill bedroeg vorig jaar bijna 15,8 miljoen gulden, de winst 1,15 miljoen.
Een van de manieren die Brill gebruikt om ongewenste kopers van zich af te houden is de bepaling dat aandeelhouders een belang van maximaal 1 procent mogen hebben. Deze bepaling geldt echter niet voor bestaande aandeelhouders.
Wie op dit moment de aandeelhouders van Brill zijn is bij buitenstaanders niet bekend. Bij Brill wel, want de aandelen staan op naam. Veel aandelen zitten van oudsher bij 'auteursfamilies', nazaten van Brill-auteurs. Volgens directeur Kasteleijn hebben zij minder dan de helft van de aandelen in handen. Een grootaandeelhouder is wel bekend: het beleggingsfonds Orange Fund dat volgens de laatste opgave 15 procent bezit.
De 1 procent-regeling wordt gecombineerd met de certificering van de aandelen (certificaathouders hebben geen stemrecht). Aandeelhouders die via de beurs willen verkopen moeten hun bezit eerst omzetten in certificaten. Kasteleijn zegt geen idee te hebben hoeveel aandeelhouders deze stap zullen zetten, maar hij verwacht dat een deel wel tot certificering en dus ook verkoop zullen overgaan.
Om te voorkomen dat er bij de introductie op de echte beurs helemaal geen stukken voorhanden zijn, geeft Brill ook nog zo'n twintigduizend nieuwe aandelen uit. De verhandelbaarheid wordt verder vergroot door de splitsing van de aandelen in de verhouding 1 op 8. Wanneer wordt uitgegaan van de laatste koers van 414 gulden, gaat een aandeel 51,75 gulden kosten. De beurswaarde van de kleine uitgeverij bedraagt daarmee bijna 36 miljoen.
Kasteleijn heeft zelf ook aandelen Brill, 3400 stuks (na splitsing). Bovendien heeft hij, net als acht andere van de in totaal 75 werknemers, opties. De directeur heeft (ook na splitsing) 5400 van de 12400 opties. Voorlopig zal hij zijn bezit niet te gelde maken, zegt hij.
Behalve een grens stellen aan het belang en de certificering heeft Brill nog een andere manier om belagers van zich af te houden. Het bedrijf kan cumulatief preferente aandelen uitgeven aan de bevriende stichting Luchtmans waarvan Kasteleijn secretaris is. de stichting had al cumprefs in bezit maar deze worden per 1 augustus weer ingetrokken.

Foto
	GRAPHIC: Koers Brill

