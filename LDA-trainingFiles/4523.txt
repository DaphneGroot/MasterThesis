	Opmars van jonge honden in de architectuur
	Van onze verslaggever
Jaap Huisman

AMSTERDAM
De jury voor de Merkelbachprijs had zich ingedekt. Eerst zien en dan geloven, had ze zich voorgenomen. Na zoveel publiciteit was scepsis geboden. Maar toen ze oog in oog stond met het woonzorgcomplex in Amsterdam-Osdorp, beter bekend als de flat met de hangende dozen, gaf ze zich onmiddellijk gewonnen. Een vrolijk gevoel maakte zich van de drie juryleden meester. Want laten we eerlijk zijn, wanneer word je nou vrolijk van architectuur?
In dergelijke bewoordingen verdedigde juryvoorzitter Max van Rooy onlangs de toekenning van de driejaarlijkse prijs aan het Rotterdamse bureau MVRDV. Na een soms droef stemmende tocht langs half gelukte pleinen en woonbuurten in Amsterdam maakte de finish alles goed.
MVRDV beleeft een droomjaar. Haar VPRO-villa werd door critici ingehaald als 'fantastische' en 'bezielde' architectuur, dan was er die prijs, toen verscheen het 'wozoco' in Osdorp op de kaft van het Architectuur Jaarboek, werd de flat bewierookt in de bundel Amsterdam Architecture 1994-1997, tenslotte kwam er ook nog de opdracht voor de bouw van het Nederlands paviljoen op de wereldtentoonstelling van 2000 in Hannover.
Er is vermoedelijk maar n bureau dat net zo'n vliegende start heeft beleefd en dat was Mecanoo, tien jaar geleden. Maar Mecanoo is voor de verandering afwezig in het jaarboek 1996-1997. Hoewel daar geen betekenis aan moet worden gehecht, haast inleider Ruud Brouwers te zeggen, is het misschien een vingerwijzing dat een nieuwe generatie voor de deur staat. Mecanoo is niet uitgespeeld, maar langszij komen jonge bureaus op die het modernisme niet al te strikt wensen te nemen. Die radicaal zijn en lak hebben aan conventies. MVRDV is er een exponent van.
De twee oogsten, een landelijke in het jaarboek, de ander beperkt tot Amsterdam, vertonen opvallende parallellen. Niet alleen schetsen ze de opkomst van de jonge turken in de architectuur, ze geven ook de schaalvergroting aan die in korte tijd is opgetreden. Architecten ontwerpen niet langer n gebouw, ze zijn opgeklommen tot regisseurs. Ze nemen een heel stedelijk gebied voor hun rekening, trekken verschillende specialisten aan voor sommige onderdelen, waarbij de openbare ruimte als specie fungeert.
Zo heeft Jo Coenen het versnipperde Tilburg tot een coherent geheel gemaakt, dirigeerde Pi de Bruijn alle warenhuizen en winkels aan het Beursplein in Rotterdam tot een welluidend orkest en liet de Catalaan Joan Busquets de Utrechtsebaan in Den Haag bebouwen. In Amsterdam manifesteert die grootschaligheid zich rondom de Arena (Zuidoost), het World Trade Center (Zuid) en de Omval bij het Amstel-station. Telkens is n wolkenkrabber of n giga-complex de motor. Daaromheen klonteren de woontorentjes, kantoren en al dan niet publieke tuinen of pleinen.
Nederland is zijn splendid isolation in de architectuur aan het verliezen. Steeds meer buitenlandse architecten worden uitgenodigd voor prestigieuze projecten (zoals Adolfo Natalini die het nieuwe centrum van Groningen mocht aankleden), en als ze niet worden binnengehaald, dienen ze wel als voorbeeld. De tamelijk eenzijdige nadruk op de sociale woningbouw is vervangen door de bouw van luxueuze appartementen en koophuizen die zelfs zijn doorgedrongen tot achterstandsbuurten. Woningbouwverenigingen ontpoppen zich tot investeerders in onroerend goed en tot risico dragende projectontwikkelaars.
Het modernisme als overheersende stroming heeft afgedaan, daarvoor in de plaats is een heterogeen stadsbeeld gekomen: hoe gevarieerder, hoe beter. In de nieuwste Amsterdamse uitbreidingswijk Nieuw-Sloten is geen straat hetzelfde; op het Java-eiland is zelfs elk woningblok anders dan de buurman onder het motto 'wilt U kakofonie, dan krijgt U kakofonie'. Dat individualisme is te verklaren uit de hang naar privacy (vandaar de terugkeer naar de patiowoning), en als reactie op de monotonie die jarenlang de sociale woningbouw heeft beheerst.
Zelfs als de gaten in de volkswijken worden opgevuld, gebeurt dat met een on-Nederlands aplomb. In de Amsterdamse Mercatorbuurt is daarvan vermoedelijk het stoutste staaltje te zien. Het jonge bureau Meyer en Van Schooten bouwde er twee blokken die complementair aan elkaar zijn. En heeft een opengewerkte gevel waar de balkons aan een stalen frame geklonken zijn. Twee torens lijken dat frame beet te houden. Om de hoek het tegenovergestelde: daar maskeert een glazen scherm juist het zicht op de woningen erachter. Een Hollandse parafrasering van de geblindeerde Arabische galerijen: zo sluit de architectuur op een subtiele manier aan bij de islamitische bevolking in de Mercatorbuurt.
Meyer en Van Schooten zijn in het jaarboek vertegenwoordigd met nieuwbouw voor de Kema in Arnhem, een gebouw dat ook al uitmunt in scherpe contrasten. Het repertoire waarvan dit Amsterdamse bureau zich bedient, is tekenend voor de nieuwe generatie: het is afwisselend, niet dogmatisch en zoekt aansluiting bij de context.
De architect jongleert niet alleen met het programma van eisen, ook binnen het eigen bureau tapt hij telkens uit een ander vat. Daarmee neemt hij weliswaar afscheid van een herkenbaar idioom, van zijn handtekening, maar geeft hij voorrang aan het experiment. Vooral de woningbouw plukt daar de vruchten van: zelden is er zo inventief omgesprongen met plattegronden en faades als midden jaren negentig, zo tonen zowel het Amsterdamse als landelijke overzicht.
De jonge architecten mogen dan weer terugvallen op traditionele materialen als baksteen en hout, erachter woelt een drang tot vernieuwing die voorlopig nog niet zijn einde heeft bereikt. Want de allergrootste projecten van Nederland - De Resident in Den Haag, het Java-eiland in Amsterdam en de Kop van Zuid in Rotterdam - moeten nog worden opgeleverd. De bouwput Nederland heeft talent daarom nog genoeg te bieden.
Amsterdam Architecture 1994-96. Tot en met 23 augustus in de Arcam-galerie aan het Waterlooplein. Uitgave: Arcam/Architectura et Natura,  27,50.
Architectuur in Nederland, Jaarboek 1996-1997. NAi Uitgevers,  75,-.

Foto
	Woonblok in de Amsterdamse Mercatorbuurt van het bureau Meyer & Van Schooten. FOTO JAN DERWIG

