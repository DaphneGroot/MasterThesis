	Rotterdam wil snelle aanleg van Maasvlakte
	Van onze verslaggever
ROTTERDAM
 Rotterdam wil dat het kabinet zoekt naar korte procedures om snel de Tweede Maasvlakte voor de kust bij Europoort aan te leggen. De Rotterdamse havenwethouder H. van den Muijsenberg zei dat dinsdag in zijn oudejaarsrede voor de Havenvereniging. Volgens Van den Muijsenberg is uitbreiding van haven- en industrieterreinen vanwege nijpend ruimtegebrek dringend nodig.

Rotterdam start daarom een slotoffensief in de lobby voor de nieuwe Maasvlakte. 'Als de uitgifte van terreinen in het huidige tempo doorgaat is er in 2001 geen plek meer voor grote bedrijven. De schop moet in 1999 de grond in om te voorkomen dat we bedrijven moeten weigeren. Het is een dekselse toer om op tijd klaar te zijn. We moeten bekijken of het allemaal wat sneller kan. Op een aantal ministeries wordt daarom gedacht aan versnelling van procedures', aldus wethouder Van den Muijsenberg.
Een nieuw kunstmatig eiland van tweeduizend hectare voor de kust van Europoort moet naast de huidige Maasvlakte komen. Over de voor- en nadelen daarvan heeft een zogenoemde nut- en noodzaakdiscussie plaats. Onder het motto 'Ruimteprobleem in Rotterdam' kan iedereen zijn zegje doen. Alle meningen worden opgenomen in een rapport.
Milieuorganisaties hebben herhaaldelijk kritiek geuit op de discussie. De aanleg van de Tweede Maasvlakte zou bij voorbaat al vaststaan, luidt de kritiek. De organisaties zijn tegen de Tweede Maasvlakte omdat Voornes Duin, een uniek natuurgebied op Voorne Putten, erdoor wordt aangetast. Bovendien moeten er grenzen aan de economische groei gesteld worden om milieu en bedrijvigheid beter met elkaar in evenwicht te brengen, vinden de milieuorganisaties.
De Tweede Maasvlakte wordt genoemd als mogelijke locatie van een luchthaven die Schiphol kan ontlasten. Van den Muijsenberg is daarover niet enthousiast. 'Het is in de eerste plaats bedoeld voor havenbedrijven.'
De wethouder meent dat 'stilstaan achteruitgang betekent voor de haven'. De wereldhandel groeit hard en daarom ook de overslag van containers, erts en olie in de Rotterdamse haven. In 1990 maakte de haven een planning voor het jaar 2010 en voorspelde voor dat jaar een aan- en afvoer van 6,8 miljoen containers. In de nieuwe prognose verwacht Rotterdam 7,5 miljoen in 2010.
Het afgelopen jaar werd honderd hectare nieuw bedrijfsterrein uitgeven. Voor de komende vier jaar hebben bedrijven 500 hectare in bestelling. De chemieconcerns Arco en Eastman bouwen nieuwe fabrieken. Vorig jaar moesten volgens directeur S. Lak van het Gemeentelijk Havenbedrijf elf bedrijven, waaronder twee grote, hun heil al elders zoeken omdat in Rotterdam geen plek was. EÃ©n forse onderneming - namen weigerde Lak te noemen - week uit naar de grote concurrent Antwerpen.
In tonnen gemeten was 1996 een matig jaar voor de haven van Rotterdam. De overslag daalde met 2,8 miljoen ton naar 290 miljoen. Volgens Lak kampen alle havens in West-Europa (van Le Havre tot en met Hamburg) met een daling van het volume. Ondanks de achteruitgang kon Rotterdam het marktaandeel in West-Europa stabiel houden op 42 procent.
Er werd in Rotterdam fors minder ijzererts (min 16 procent) aangevoerd door daling van de vraag bij de Duitse staalindustrie. De aan- en afvoer van olie steeg 3,6 procent. De containeroverslag groeide met een half procent. De daling van het aantal tonnen is niet verontrustend, vindt de havenwethouder. 'Het gaat niet meer om de platte tonnen.' De groei van de investeringen stemt hem tevreden.
Van den Muijsenberg verklaarde dat Rotterdam bereid is te praten over een nieuwe juridische structuur voor het Gemeentelijk Havenbedrijf. De havenbedrijf wil niet alleen infrastructuur aanleggen en havengeld van reders innen, maar ook meer optreden als 'port-manager'. Dat houdt in dat het strategische beslissingen nemen over welke bedrijfstakken stimulans verdienen en hoe dan wel. Los van de overheid zou het havenbedrijf slagvaardiger kunnen opereren. Van den Muijsenberg zei dat verzelfstandiging mogelijk is. Privatisering sluit hij uit.

Foto
	Uitbreiding van haven- en industrieterreinen in Rotterdam is vanwege nijpend ruimtegebrek dringend nodig, vindt de Rotterdamse havenwethouder Van den Muijsenberg. FOTO MARTIJN BEEKMAN

