	Nederland stelt gebrek aan inzicht in handel en wandel van medici uit ander EU-land aan de kaak Onbekwame arts kan elders ongestoord doorgaan
	Van onze verslaggeefster
Jet Bruinsma
 AMSTERDAM
Een Nederlandse arts die in eigen land zijn praktijk niet meer mag uitoefenen wegens het vervalsen van recepten om aan peppillen te komen, vestigt zich als huisarts in Spanje. De Spaanse overheid is op de hoogte, maar doet niets.
Een Spaanse arts, in verschillende landen veroordeeld wegens levensgevaarlijk disfunctioneren, vestigt zich in Luxemburg. Pas als ook in het Groothertogdom patiënten van deze Spanjaard overlijden, komt de waarheid aan het licht.
De landen van de Europese Unie hebben allemaal hun eigen regels om onbekwame artsen tot de orde te roepen, te schorsen of uit het ambt te ontzetten. Maar ze hoeven de andere lidstaten daarover niet in te lichten. De Europese lidstaten zijn sinds 1993 op grond van de zogeheten artsenrichtlijn verplicht om artsen uit een andere lidstaat onvoorwaardelijk toe te laten als ze over de vereiste diploma's beschikken. Hoe ongelijksoortig de opleiding ook is en hoe verschillend ook wordt gedacht over wat wel en niet toelaatbaar is.
Het gebrek aan inzicht in handel en wandel van artsen die uit een ander EU-land afkomstig zijn, is een ernstig probleem, omdat disfunctioneren van de arts ernstige gevolgen voor de patiënt kan hebben, vindt dr H. Roscam Abbing. Zij is raadadviseur van minister Borst van Volksgezondheid en hoogleraar gezondheidsrecht aan de Universiteit van Utrecht. In opdracht van Borst formuleerde Roscam Abbing een aantal voorstellen tot aanpassing van de Europese artsenrichtlijn. Gisteren bespraken artsen, overheden en ambtenaren uit de vijftien lidstaten dat stuk.
De hiervoor genoemde voorbeelden zijn zeer recent en het zijn niet de enige gevallen van Unfug, zegt Roscam Abbing. 'We kennen niet meer dan het topje van de ijsberg.' Niemand weet precies hoeveel artsen in Europa rondtrekken. In Nederland krijgen jaarlijks zo'n zeventig artsen uit een van de lidstaten toestemming zich hier te vestigen. Uit landen buiten de Unie meldden zich vorig jaar 292 artsen. Voor hen zijn de eisen strenger: ongeveer eenderde van hen wordt (tijdelijk) toegelaten.
De huidige richtlijn levert geen bijdrage aan de kwaliteitsbewaking van het medisch handelen, vindt Roscam Abbing. Toch is dat dringend nodig. Er zijn aanwijzingen dat steeds meer artsen niet in staat zijn hun praktijk te voeren, omdat ze ziek zijn (lees: verslaafd aan drugs). De omgeving van de arts verkiest de 'samenzwering van het stilzwijgen' boven het belang van de volksgezondheid.
Roscam Abbing vond grote verschillen in de omgang met falende artsen. Zo worden medische fouten in Duitsland afgehandeld binnen de beroepsgroep. In Engeland worden artsen bij wangedrag geschrapt uit het register van de National Health Service. Nederland informeert de lidstaten alleen als een arts uit zijn beroep is gezet of geschorst.
Roscam Abbing wil dat de Europese lidstaten worden verplicht informatie over disfunctionerende artsen aan elkaar door te geven. Ze pleit voor een databank waarin die gegevens worden vastgelegd. En de nationale beroepsorganisaties van artsen moeten hun leden aansporen te handelen volgens de juiste medische standaarden.
De instemming met de Nederlandse voorstellen bleek gisteren tijdens het symposium in Amsterdam redelijk breed. Maar vooral globaal. 'Europa' was gereserveerd. 'We moeten de regels niet veranderen, maar eerst nagaan wat precies niet werkt en waarom', vond mrs. J. Minor, hoofd van het bureau beroepskwalificatie van de EU. 'Kunnen de lidstaten niet beter op vrijwillige basis samenwerken en hun computerbestanden koppelen?'
'Een databank? Dat doet wel erg denken aan Big Brother is watching you', gruwde dr. M. van Leeuwen, secretaris van de Nederlandse Gezondheidsraad. 'Gebruik de telefoon en de fax, dat is minder bedreigend, vond een Ierse. 'Nee, gevoelige zaken moet je niet per telefoon afdoen', reageerde het Finse kamerlid Paula Kokkonen. Een Ier: 'De rotte appels maken mij minder bezorgd dan het feit dat de kwaliteit van de medische zorg in de ene regio 25 procent lager kan zijn dan in de andere.' 'Het recht van de patiënt op goede zorg is belangrijker dan het vrije verkeer van de Europse artsen,' hield de Nederlandse patiëntenvoorman F. Dekkers de Europese bobo's voor. 'Laat patiënten meebeslissen over de eisen waaraan de dokter moet voldoen.'
Uiteindelijk konden de congresgangers zich vinden in een lijvige, algemeen geformuleerde slotconclusie. 'Hopelijk volgt spoedig de gezamenlijke actie die nodig is voor een goede zorg voor de patiënten in Europa.' Hoe de databank eruit moet zien, wordt later besproken.
Toch is samenwerking niet alléén maar utopie. Een arts, in België uit het ambt gezet omdat hij reclame maakte voor zijn specialisme - het verlengen van penissen - mocht in Nederland geen praktijk beginnen. Want ook de Nederlandse overheid houdt niet van adverterende dokters.

