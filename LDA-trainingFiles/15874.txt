Giovanni Bosco.
Giovanni Bosco, beter bekend als Don Bosco (Castelnuovo Don Bosco, 16 augustus 1815 â€” Turijn, 31 januari 1888) was een Italiaans priester.
Biografie.
Hij werd geboren als zoon van een arme boer, Francesco Bosco, en diens echtgenote, Margherita Occhiena (1788-1856), die met hard werken hun kost verdienden. In 1817, toen hij amper twee jaar oud was, stierf zijn vader.
Op tienjarige leeftijd had hij in een droom "de jeugd" als werkterrein gezien. Die droom is verscheidene keren teruggekeerd. De jeugdjaren van Giovanni waren niet gemakkelijk. Toch kon hij in 1841 na zijn studies priester worden.
Tijdens zijn priesterschap leerde Don Bosco de trieste levensomstandigheden van de jongens kennen in de voorsteden van Turijn. Jonge mensen doolden door de straten, werkloos, verloren, tot het ergste bereid. Hij wilde een eind maken aan die sociale wantoestanden. Het begon met een ontmoeting met een ontmoedigde jongen. De jongen bracht na een goed gesprek vrienden mee. Zo groeide een centrum waar de jongens terechtkonden.
Giovanni probeerde goede arbeidsovereenkomsten af te sluiten tussen werkgevers, de jongens en hemzelf. Hij bouwde huizen, waar arme jongens konden uitgroeien tot geschoolde werkkrachten, eerlijke mensen en goede christenen.
Don Bosco liet zich niet meeslepen in de politieke en sociale twistpunten van die dagen. Hij streefde naar het onmiddellijk haalbare. Daarvoor had hij de steun en de medewerking van iedereen nodig. Dankzij de hulpmiddelen van velen heeft hij de armen goed gedaan.
Op aanraden van minister Rattazzi en Paus Pius IX stichtte hij de Salesianen en de Zusters van Don Bosco. Zo groeide het werk van Giovanni voor jongeren wereldwijd.
Eerbewijzen.
De gedenksteen voor de eerbiedwaardige moeder van Don Bosco
In 1934 werd Don Bosco heilig verklaard. Zijn sterfdag, 31 januari, is tevens zijn feestdag. In 2006 werd zijn moeder door paus Benedictus XVI eerbiedwaardig verklaard, dit vanwege haar betrokkenheid met en steun aan haar zoon.
Don Bosco-instellingen.
In Vlaanderen kan men onderwijs volgen bij een twintigtal Don Bosco-instellingen waarvan er enkele aan de studenten slaapgelegenheid bieden. Men verblijft er op internaat. In het Nederlandse Volendam staat het Don Bosco College, een scholengemeenschap die naar hem is vernoemd.
