	Cubanen op leeftijd hebben moeite met Nederlandse hitte
	Afro Cuban All Stars. De melkweg, Amsterdam. Vrijdag 22 augustus.
Sinds gitarist Ry Cooder vorig jaar de Cubanen ontdekte - en twee cd's met ze maakte - lijkt de noodzaak van een vijfde landingsbaan voor Schiphol nauwelijks meer een punt van discussie. Het afgelopen concertseizoen vlogen de Cubaanse toporkesten af en aan. En nog voordat het nieuwe seizoen in Amsterdam komend weekeinde met de Uitmarkt begint, presenteerde de Melkweg voor de tweede maal in vier maanden de Afro Cuban All Stars. Het Bimhuis kondigde alvast het volgende optreden van de 78-jarige pianist Rubn Gonz lez aan. Want vooral oude sterren trekken steevast veel bekijks.
Meer liefhebbers dan de Melkweg kon binnenlaten, kwamen af op zangers P¡o Leyva (80), Ibrah¡m Ferrer (70) en hun leeftijdgenoten achter piano en percussie. Deze muzikanten verdienden dan ook hun sporen bij spraakmakende ensembles als Sonora Mantacera, Orquesta Arag¢n en de band van Beny Mor. Net als op hun cd A toda Cuba le gusta lieten zij zich flankeren door een jonge blazersgarde, de leiding van het orkest gaven zij in handen van de tres-speler Juan de Marcos Gonz les, nog in de kracht van zijn leven.
Terwijl de cd een feestelijke opeenvolging biedt van meeslepende zang, tintelfrisse solo's en daverende explosies, toonden de All Stars - voor deze gelegenheid uitgedund van 25 tot 14 muzikanten - zich nu vooral een goed geolied, gelijkmatig draaiend ballroomorkest.
Het stemgeluid van de zangers klonk te bedaagd om het mooie Cuba, de aanminnige meisjes aldaar en het genot van een goed glas rum overtuigend over het voetlicht te brengen. De vijfmans blazerssectie plaatste weliswaar klaterende uitroeptekens, maar solo's bleven steken in fragmentarische krachtpatserij. Pianist Guillermo L¢pez, die de legendarische Rubn Gonz lez verving, kwam behoorlijk uit de verf in een geadopteerde tango. Maar dat was uitgerekend het slapste nummer op het repertoire.
Voor het overige viel er uitstekend te swingen op de puntige ritmes van rumba's, sones en danzones, maar dat is wel het minste dat van een 'all star'-band mag worden verwacht. Ry Cooder - die er nu niet bij was - haalde zijn gelijk in de riante omgeving van een air-conditioned platenstudio's in Havana. Maar tegen de moordende temperatuur in een volgepakte Amsterdamse Melkweg bleken zijn oude sterren niet bestand.
Peter van Amstel

