	Alom geprezen Startotheek aan geldgebrek ten onder
	Van onze verslaggever
AMSTERDAM
In Nederland bloeit het ondernemerschap. In geen enkel ander Europees land komen er jaarlijks zoveel nieuwe bedrijven bij, zo laat een deze week gepubliceerde telling zien. Een ideale omgeving voor de stichting Startotheek, een bureau dat startende ondernemers behulpzaam wil zijn, lijkt het. Maar de stichting houdt er binnenkort mee op.
'Mijn partner en ik kunnen de kar niet langer trekken', zegt mede-initiatiefnemer Maarten de Jager. Hij gaat ervan uit dat de stichting begin maart haar activiteiten zal staken. Tot zijn eigen stomme verbazing, want van alle kanten wordt hij nog steeds geprezen voor het initiatief. Eind vorig jaar werd zijn stichting zelfs nog onderscheiden, een gebeurtenis die gepaard ging met een passende oorkonde en een envelop met inhoud.
Geldgebrek doet de Startotheek nu de das om. 'We hebben er 45 duizend gulden spaargeld in zitten. We verdienen er geen geld aan en doen alles in onze vrije tijd. Ik wil niet klagen hoor, want het is een fantastisch initiatief. Geweldig. Ik werk veertig uur voor de stichting en heb daarnaast nog een halve baan. Dat geeft niet. Ik doe dat uit maatschappelijke bevlogenheid.'
Maar geen geldschieter die wil toehappen. De Jager is bij het ministerie van Sociale Zaken geweest. Die verwees hem door naar Economische Zaken. Daar kreeg hij te horen dat er wel geld is voor hulp aan starters, maar alleen de reguliere instellingen als de Kamer van Koophandel of het Instituut voor het Midden- en Kleinbedrijf kan op deze steun rekenen. Ook de gemeente Almere, de vestigingsplaats van de Startotheek, wilde niet bijspringen. Die stak liever geld in een eigen starterscentrum, opgezet met financiÃ«le steun uit Brussel. En de banken gaven helemaal geen sjoege.
De Startotheek richtte zich niet op 'gewone' beginnende ondernemers maar op 'sociale starters', zoals De Jager zegt. 'Dat zijn mensen die vanuit een moeilijke positie starten, zoals bijstandsmoeders die een eigen bedrijfje als enige uitweg zien.'
Het idee voor de Startotheek werd drie jaar geleden geboren toen de Jager en zijn partner, Marjan de Haan, voortdurend berichten onder ogen kregen van beginnende ondernemers die het niet hadden kunnen bolwerken. 'Wij merkten ook in onze naaste omgeving hoeveel leed dat kan veroorzaken. Niet alleen is al het spaargeld weg, maar relaties lopen stuk en kinderen kijken opeens heel anders tegen hun vader aan.'
Volgens De Jager en De Haan moest het toch mogelijk zijn om mensen die denken aan het opzetten van een bedrijf in contact te brengen met deskundigen om de kans op succes te vergroten. De praktijk van de Startotheek heeft dat ook bewezen.
In de ruim twee jaar van haar bestaan heeft de stichting zo'n vijfhonderd telefonische adviezen afgegeven. Dit leidde in zo'n tweehonderd gevallen tot de wens om contact te hebben met een adviseur. In zeventig gevallen vond dat contact ook echt plaats en hiervan zijn dertig mensen volgens De Jager met succes voor zichzelf begonnen.
Maar, voegt De Jager bescheiden toe aan deze opsomming, 'ik kan niet zeggen of zij dankzij ons zijn gestart, misschien waren zij sowieso van plan te beginnen'. Hij telt het bovendien ook als een succes als de Startotheek iemand heeft weten te weerhouden van ondernemerschap waardoor veel leed kon worden voorkomen.
Voor De Jager is het de tweede keer dat hij zijn eigen zaak ten onder ziet gaan. De eerste keer was hij 'hartstikke eigenwijs' gewoon begonnen zonder ook maar advies in te winnen. Met de Startotheek liet hij zich, zoals hij vindt dat het hoort, eerst adviseren.
'Ik weet wel wat ik hierna ga doen. Ik ga lekker voor mijzelf beginnen en een heleboel geld verdienen. Ik weet inmiddels hoe dat moet in Nederland.'

