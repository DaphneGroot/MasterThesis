	Beurstopman wil meer toezicht van buitenaf
	Van onze verslaggever
AMSTERDAM
De beurzen willen meer toezicht van buiten nu de onderlinge sociale controle wegvalt. 'We zijn niet langer omsloten door verenigingethiek en -moraal', zei G. Möller, de nieuwe president-directeur, die een dringend beroep deed op de wetgever voor verdere toezichthoudende maatregelen.
Sinds donderdag zijn optie- en effectenbeurs opgegaan in één bedrijf, Amsterdam Exchanges NV. Möller kreeg symbolisch de sleutel overhandigd van de voorzitters van de beide verenigingen, tot eergisteren de hoogste organen van de beurs.
Terwijl voorzitter B. Baron van Ittersum van de Vereniging voor de Effectenhandel in het verleden altijd in zijn nieuwjaarsspeech een lans brak voor zelfregulering, hield Möller in zijn eerste nieuwjaarsrede juist een pleidooi voor verdere controle van buitenaf.
'Met het verdwijnen van de verenigingen verdwijnt ook het individuele beurslid. Het individuele beurslid had naast het reglementaire in iedere geval het morele commitment om toe te zien op het gedrag van diegenen die onder zijn verantwoordelijkheid werkten. Patriarchaal of niet; het is sinds gisteren weg.'
Möller vindt dat daarom onafhankelijk toezicht op individuele beheerders van beleggingsgelden nodig is. Nu hebben alleen geautoriseerde handelaren zich te verantwoorden bij de Stichting Toezicht Effectenverkeer (STE); de organisatie die namens het ministerie van Financiën het leeuwendeel van het toezicht krijgt.
Een aantal landen, bijvoorbeeld Groot-Brittannië kent een structuur waarbij ook individuen zich bij de centrale toezichthouder moeten registreren. In Nederland geldt dit wel voor geautoriseerde handelaren, maar niet voor anderen, met name degenen die geld van klanten beheren.
Möller wees erop dat de 'ongelukken' niet zozeer bij handelaren maar juist bij de beheerders van beleggingskapitaal gebeuren. 'Als we ons regime niet optrekken naar het internationale niveau en het misbruik aanpakken bij de bron van het kwaad, te weten het niet-professioneel opereren van individuen, dan hebben we met de verandering van de structuur weinig gewonnen', zei Möller. De nieuwe president-directeur wil ook dat het opleidingsniveau van handelaren hoger zal komen te liggen. De beurs moet ook in dat opzicht professioneler gaan opereren.
Ondanks een flitsende lasershow ging de Amsterdam Exchanges niet onder een goed gesternte van start. Op de eerste dag van de fusie dook de Amsterdam EOE-index bijna veertien punten naar beneden. 'De baron is nog maar één dag weg en het gaat al bergafwaarts met de koersen', zo grapte een handelaar.

