Rijksweg 10.
A10 ter hoogte van afrit S116
Rijksweg A10 is een Nederlandse autosnelweg en rijksweg, de ringweg rond Amsterdam. De snelweg heeft een lengte van 32Â km, de nummering van de hectometerpaaltjes begint bij knooppunt Coenplein en loopt vervolgens met de klok mee. De nummering van de afritten en kruisende stadsroutes daarentegen loopt tegen de klok in; dit is het gevolg van de volgorde van aanleg (zie onder). Er sluiten vijf andere snelwegen op aan: de A8 en de A5 bij knooppunt Coenplein, de A4 bij knooppunt De Nieuwe Meer, de A2 bij knooppunt Amstel en de A1 bij knooppunt Watergraafsmeer.
De A10 is een van de drukste snelwegen van Nederland.
In het noorden en oosten, tussen de knooppunten Coenplein, Watergraafsmeer en Amstel, maakt de A10 deel uit van de E35. Het westelijk deel tussen knooppunten De Nieuwe Meer en Coenplein maakt deel uit van de E22. Het zuidelijk deel tussen knooppunten De Nieuwe Meer en Amstel maakt sinds 2011 deel uit van de E19.
De bouw van de ringweg begon in 1962, het eerste deel was vier jaar later gereed: de Coentunnel werd op 21 juni 1966 opengesteld. Het westelijk deel van de A10 (de Einsteinweg) kwam gereed op 2 april 1975, het zuidelijk deel op 7 juli 1981 en het oostelijk en noordelijk deel is in 1990 afgerond met de bouw van de andere tunnel onder het IJ, de Zeeburgertunnel.
De afritten van de A10 sluiten aan op de S-wegen, die Amsterdam in lopen. Dit zijn de S101 tot en met de S118 (de S100 is de centrumring).
De A10 bevindt zich op het grondgebied van de gemeenten Amsterdam en Ouder-Amstel. De delen van Amsterdam die niet omringd worden door de A10 zijn Amsterdam Nieuw-West, Buitenveldert, Landelijk Noord en Amsterdam-Zuidoost.
Files.
De A10 is een zeer drukke weg. Het stuk tussen de afrit S101 en de Coentunnel (Ring-West) stond jaren in de filetop-10. 's Ochtends veroorzaakt de file voor de Coentunnel vaak ook een file op de aansluitende A8, die dan doorslaat tot aan de A7. In september 2009 begon de bouw van de Tweede Coentunnel, die in 2012 voltooid is. Bij ingebruikname daarvan is de oude Coentunnel gesloten voor renovatie. In de zomer van 2014 werden beide tunnels met in totaal 8 rijstroken geopend voor het verkeer, een gezamenlijke capaciteit van 180.000 auto's per dag. Er zijn 's ochtends 5 stroken beschikbaar voor het stadingaande verkeer en 's avonds 5 voor het verkeer dat de stad verlaat.
FileProof.
Ook op de Ring-Noord en -Oost staan vaak lange files, in zowel de ochtend- als avondspits. In oktober 2008 is Rijkswaterstaat begonnen met het plaatsen van toeritdoseerinstallaties (zgn. "TDI's") op alle toeritten van de A10, behalve de toerit van afrit 8 naar knooppunt De Nieuwe Meer (reden daarvoor is de krappe bocht in de oprit, die toeritdoserend werkt). Dit gebeurt in het kader van het project "FileProof", waarbij het doel is om de files op korte termijn te verminderen. De TDI's zullen worden gekoppeld aan de verkeerslichten in de stad Amsterdam.
Verwacht wordt dat de TDI's de doorstroming op de A10 en het onderliggende wegennet zullen verbeteren. Gemiddeld zal de verliestijd voor weggebruikers van de Ring Amsterdam met circa 10% afnemen.
Verkeersintensiteiten.
Hieronder de werkdaggemiddelden in motorvoertuigen per dag voor enkele telpunten op de A10.
