	Hutu's houden vast aan sluiting Burundese brouwerij Heineken
	Van onze verslaggeefster
AMSTERDAM
Het gesprek dat Heineken maandag met vertegenwoordigers van het Burundese Hutu-verzet heeft gevoerd, heeft weinig opgeleverd. Na anderhalf uur praten stonden partijen nog steeds op hetzelfde standpunt. De Hutu-oppositie vindt dat Heineken zijn brouwerij in Burundi moet sluiten en de onderneming wil haar productie daar juist opvoeren.
Toch zeggen partijen iets dichter bij elkaar te zijn gekomen. 'Het gesprek verliep in een goede sfeer', stelde een woordvoerder. De drie delegatieleden erkenden dat Heineken niet in strijd handelt met het embargo tegen Burundi. Ook toonden zij begrip voor de zorgen die de brouwer heeft over de veiligheid van zijn 1350 werknemers.
Heineken stelt dat het niet anders kan dan doorbrouwen. De Burundese Tutsi-overheid heeft speciaal voor de brouwerij mout uit Ruanda gehaald en bij Heineken afgeleverd. Daarbij uitte zij het dreigement dat 'iedere tegenwerking zou worden geÃ¯nterpreteerd als een politieke daad tegen Burundi', aldus de woordvoerder van Heineken.
'Als we het mout zouden laten liggen dan we zouden moeten vrezen voor de veiligheid van onze mensen', aldus de woordvoerder van Heineken. In het gesprek stelde Heineken dat de drie van een onderneming zo'n offer niet kunnen vragen. 'Zij hadden daar begrip voor, al stelden zij dat zij vinden dat dat de prijs zou moeten zijn van hun hogere politieke doelen.'
De Hutu's beschouwen de uitbreiding van de productie als directe steun aan het Tutsi-bewind in hun land. Namens de Hutu's nemen vertegenwoordigers van de belangrijkste oppositiepartij Frodebu deel aan de besprekingen. Ook vertegenwoordigers van de CNDD, de gewapende arm van Frodebu, zijn betrokken bij het overleg.
Ondanks de vruchteloze afloop van het overleg komen partijen voorlopig niet opnieuw bijeen. 'We hebben afgesproken dat we contact houden', aldus de woordvoerder.
De FNV heeft minister Van Mierlo van Buitenlandse Zaken gevraagd bij de Burundese regering te protesteren tegen de druk die op Heineken is uitgeoefend.

