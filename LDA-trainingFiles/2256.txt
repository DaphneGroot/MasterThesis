	Sociale dienst wil uitkeringen fors verhogen
	Van onze verslaggeefster
ARNHEM
De sociale diensten in Nederland vinden de minimumuitkeringen te laag. Een verhoging met 5 procent zou nodig zijn, zegt voorzitter G.J. Rombout van de organisatie van sociale diensten, Divosa.

'De uitkeringen zijn jarenlang achtergebleven bij de loonstijgingen. Dat was nodig, dat begrepen we allemaal. Nu gaat het beter met Nederland. Nu kunnen de uitkeringen inhalen, deels inhalen misschien, wat ze in voorgaande jaren niet konden krijgen.'
Dat een verhoging broodnodig is, wordt niet alleen door de meeste sociale diensten onderschreven. Minister Melkert van Sociale Zaken, zegt Rombout, beseft goed dat het huidige sociaal minimum te laag is. 'Hij zet armoede hoog op de politieke agenda. Hij praat na een week vorst al over een koudetoeslag. Dat er zo snel wordt gereageerd op de kosten van het extra stoken is netjes, maar zo langzamerhand denk je toch dat er meer moet gebeuren. Ik ben voor een algemene verhoging van de uitkeringen. Hoeveel kan ik niet precies zeggen. Dat moet je uitzoeken. Ik denk 5 procent.'
Rombouts pleidooi wordt ook ingegeven door de vele plannen die sociale diensten uitwerken om hun klanten extra financile hulp te geven. Enkele plannen kwamen afgelopen weken naar buiten: zoals het aanbod voor een gratis krant of telefoonabonnement in het Gelderse Bergh, of een goedkope kunstgebitverzekering in Leeuwarden. Overal in Nederland bezinnen sociale diensten zich op hulpprojecten, vaak gekoppeld aan activering', aldus Rombout, zelf directeur van de sociale dienst in Arnhem.
Voorgaande kabinetten hebben zulke extra financile hulp jarenlang verboden. Onder dit kabinet mag het weer. Rombout en zijn collega's vinden het eenvoudiger en eerlijker als een algemene verhoging van de uitkeringen de noodzaak van die bijzondere initiatieven wegneemt.
Melkert is huiverig voor een algemene verhoging. Een hogere sociale uitkering maakt het minder aantrekkelijk om laagbetaald werk te accepteren. Rombout erkent het probleem: 'Het is een dilemma. Geld speelt voor alle mensen een rol, ook voor uitkeringsgerechtigden die werk zoeken. Ik hoef in die discussie niet consistent te zijn. Ik signaleer alleen dat het huidig minimum te laag is. Er zijn manieren om ook de nettolonen te verhogen via de fiscus, zodat de prikkel om te gaan werken in stand blijft. Ik weet dat dat ook gauw een hele hap kost.'
De meevaller van ruim 4 miljard gulden ligt er tenslotte ook. En het zijn de sociale diensten die bijdragen aan de florissante aanblik van de schatkist door hun succesvolle werkgelegenheidsbeleid, weet Rombout. 'Hier in Arnhem zien we dat het aantal bijstandsklanten flink daalt: vorig jaar van 10.500 naar 9700. Dat is fors voor een sociale dienst. Landelijke cijfers zijn nog niet bekend, maar ik weet dat in andere gemeenten hetzelfde gebeurt. Als dat doorgaat, ontstaat er meer ruimte op de begroting om de achterblijvers met een uitkering extra te helpen.'

