	Provincie koopt omstreden afvalverwerker Rutte BV
	Van onze verslaggever
HAARLEM
 Het omstreden afvalverwerkingsbedrijf Rutte BV zal worden opgekocht door de provincie Noord-Holland. Het provinciebestuur heeft hiervoor maandag toestemming gekregen van Provinciale Staten. Dat ging echter niet van harte en bijna de helft van de Noord-Hollandse statenleden bleef bij de afwijzing van 'een transactie waarbij Rutte beloond wordt voor vele jaren van stankoverlast en minachting van de milieuwetten'.

Bovendien was er bij veel statenleden angst voor mogelijke financiële en milieu-technische risico's die het provinciebestuur aangaat. Uiteindelijk stemden 42 afgevaardigden voor de aankoop en 35 tegen.
Het provinciebestuur zal Rutte (inclusief de vestigingen in Utrecht en Limburg) onderbrengen bij de NV Afvalzorg, een Noord-Hollands overheidsbedrijf. Op die manier wil de gedeputeerde voor milieuzaken, F. de Zeeuw, Rutte omturnen tot een bedrijf dat de milieuregels wél respecteert. Mocht het desondanks over een goed jaar nog steeds niet gedaan zijn met de stankoverlast, dan zullen delen van het bedrijf worden gesloten.
Noord-Holland ziet de aankoop van Rutte als onderdeel van een pakket. Door een fusie aan te gaan met de Zuid-Hollandse afvalverwerker NV Proaf en te gaan samenwerken met Flevoland wil De Zeeuw 'ruimere mogelijkheden creeren' voor de verschillende randstedelijke afvalstromen.
Het D66-statenlid G. le Belle verwoordde maandag het grote ongenoegen dat bij veel statenleden heerste over de deal met Rutte: 'We kunnen in Noord-Holland met ons afval nog driehonderd jaar voort zónder Rutte. Maar nee, het bedrijf moet zonodig een achtervangfunctie krijgen. Een achtervangfunctie! Jacobse en van Es hadden het niet creatiever kunnen bedenken. Rutte: dat was slim mengen, sluw scheiden en slinks storten. En met dát bedrijf gaan we nu als overheid in zee.'
Dat is inderdaad geen prettige gedachte, gaf De Zeeuw toe, maar het is de beste oplossing. De D66'er en de gedeputeerde verschilden ook van mening over de vraag wat de sanering van de vervuilde Rutte-terreinen de provincie zal gaan kosten. Ongeveer 4,5 miljoen dacht De Zeeuw. 'Maak er maar tachtig van', berekende Le Belle.
Tegen Rutte loopt in Limburg een gerechtelijk onderzoek. Als gevolg van deze en andere mogelijke aanklachten zullen wellicht financiële claims worden ingediend tegen het nu door de provincie over te nemen bedrijf. Om zich daartegen in te dekken, heeft Noord-Holland bepaald dat van de 35 miljoen die met de overname gemoeid zijn 21 miljoen als 'claimgeld' wordt vastgezet op neutrale bankrekeningen.
Voor de meeste leden van de VVD-fractie in de Noord-Hollandse Staten bleef de aankoop een te groot risico. 'Met een bedrijf waarvan de accountantsrekeningen niet zijn goedgekeurd doe je, als je verstandig bent, geen zaken', zei woordvoerder H. Meijdam.
De fractie van GroenLinks liet zich maandag wel over de streep trekken door de verzekeringen van De Zeeuw en hielp Gedeputeerde Staten daarmee aan de meerderheid. Behalve een groot deel van de VVD'ers stemden ook D66, de ouderenpartij AOV/U55+ en vier eenmansfracties tegen de overname van Rutte.

