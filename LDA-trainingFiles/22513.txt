Abu Dhabi (emiraat).
Abu Dhabi (ook wel Aboe Dhabi of Abu Zabi) (Arabisch: أبوظبي) is een van de zeven emiraten van de Verenigde Arabische Emiraten. Met een oppervlakte van 67.340 km² beslaat Abu Dhabi, als grootste deel-emiraat, 86% van alle grond in de Verenigde Arabische Emiraten. In het emiraat ligt ook de landelijke hoofdstad, namelijk de stad Abu Dhabi. Het emiraat telt 1.975.000 inwoners en is daarmee, na Dubai, het emiraat met de meeste inwoners. Ook het bestuur van de Verenigde Arabische Emiraten, evenals vele ambassades en vele aardoliebedrijven zijn gevestigd in het emiraat.
De grootst inkomstenbronnen van Abu Dhabi zijn financiële dienstverlening, industrie en de bouw, die zorgen voor een bnp van US$187 miljard (2008). Van het bnp komt 65,5% van de industrie (49,7% door olie), 11% van de bouw en 23,6% van financiële dienstverlening.
Geschiedenis.
Sporen van de eerste menselijke bewoning in Abu Dhabi, herders en vissers, dateren van het 3e millennium v.Chr.. De meeste huidige inwoners zijn afstammelingen van de Bani Yas. Begin 20e eeuw waren de belangrijkste inkomstenbronnen het fokken van kamelen, het plukken van dadels en het telen van groenten in Al-Ain en in de Liwa Oase. Daarnaast waren parelduiken bij Abu Dhabi en visserij een bron van inkomsten. De huizen van rijke mensen waren meestal gemaakt van palmbomen en leem. Later in de 20e eeuw was parelduiken de grootste inkomstenbron en het grootste exportproduct.
In 1939 werd er onder leiding van sjeik Shakhbut Bin Sultan Al Nahyan naar aardolie gezocht, dat in 1958 werd gevonden. De vondst verbeterde de economie, er werden betonnen huizen gebouwd en in 1961 werden de eerste verharde wegen aangelegd. Sjeik Shakhbut zag de olie als een langetermijninvestering maar zijn broer wilde de olievoorraden direct gebruiken voor het moderniseren van het land. Hierdoor werd de broer van de sjeik, Zayid bin Sultan al Nuhayyan, heerser van het land. Hij werd op 6 augustus 1966 sjeik van Abu Dhabi.
In 1971 werd Abu Dhabi onafhankelijk, grotendeels dankzij de inzet van Zayed. Abu Dhabi ging samenwerken met zes andere emiraten en werd onderdeel van de Verenigde Arabische Emiraten.
Geografie.
Abu Dhabi is een grotendeels plat emiraat met een paar bergen bij Al Ain. Het grootste deel van Abu Dhabi is woestijn met als uitzondering enkele steden en de Liwa Oase.
Grote steden en plaatsen.
Abu Dhabi heeft in totaal twee steden, namelijk Al Ain en Abu Dhabi.
Emirs van Abu Dhabi.
Onderstaand een lijst van alle heersers van Abu Dhabi van 1761 tot de huidige sjeik Khalifa II.
Verkeer en vervoer.
De luchthaven van Abu Dhabi is het Abu Dhabi International Airport in Abu Dhabi.
