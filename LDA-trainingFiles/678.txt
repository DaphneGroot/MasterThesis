	Oud-secretaresse Juliana zou gedood zijn door verpleger
	Van onze verslaggever
DEN HAAG
De 84-jarige C. Roëll, voormalig secretaresse van koningin Juliana, is een van de zeven bejaarden die door de Haagse verpleger André du M. zouden zijn vermoord. Dit blijkt uit de dagvaarding die donderdag openbaar is gemaakt. Du M. moet maandag, samen met zijn zwager John H., voor de Haagse rechtbank verschijnen.
De dood van Roëll, die eind 1995 stierf, is de afgelopen maanden door justitie onderzocht. Sinds de twee verplegers in juni vorig jaar werden gearresteerd, is zij steeds genoemd als een van de slachtoffers.
Du M. wordt er door justitie van verdacht de bejaarden met een overdosis medicijnen te hebben omgebracht. Ook zou hij de 95-jarige miljonaire Sloos-Fischer, met wie H. trouwde, hebben uitgehongerd. Bij een aantal bejaarden in de Haagse wijk Benoordenhout, onder wie de schoonzus van prins Bernhard, zou het tweetal spullen hebben gestolen.
De advocaten van de verdachten hebben een verzoek ingediend bij de rechtbank om de rechtzaak uit te stellen. Ze zouden nog een aantal getuigen willen horen.

