Timothy McVeigh.
Timothy McVeigh (Lockport, New York, 23 april 1968 â€“ Terre Haute, Indiana, 11 juni 2001) was een Amerikaanse veteraan van de Golfoorlog van 1990-1991, die als terrorist veroordeeld werd voor het plegen van een bomaanslag in Oklahoma City op 19 april 1995.
Voor de aanslag had hij een auto gehuurd en die volgeladen met explosieven. Vervolgens plaatste hij deze wagen voor een gebouw van de federale overheid. Door de bomexplosie kwamen 168 mensen om het leven, onder wie 19 kinderen. Minuscule onderdelen van de auto leidden de politie naar het verhuurbedrijf dat de auto had verhuurd, en zo naar de vermoedelijke dader.
Hoewel president Bill Clinton al had aangegeven dat er niet per se over de landsgrenzen heen gekeken moest worden, was de verdachte tot grote verbazing en angst van veel Amerikanen geen radicale extremist uit het buitenland, maar behoorde hij tot een fractie die in het binnenland ontevreden was over de manier waarop de VS werden geleid. Er werden al snel verbanden gelegd met een incident in Waco (Texas) een aantal jaren eerder.
McVeigh werd negentig minuten na de bomaanslag staande gehouden voor rijden zonder kenteken. De dienstdoende sheriff herkende hem als de gezochte man.
Timothy McVeigh kreeg voor deze aanslag de doodstraf. Deze werd op 11 juni 2001 voltrokken door middel van een dodelijke injectie.
