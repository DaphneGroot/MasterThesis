Ischias.
Ischias, voluit ischiasneuralgie, is een vorm van zenuwpijn (neuralgie) in de rug. De pijn wordt veroorzaakt door druk op wortels van de nervus ischiadicus, waar deze uit de wervelkolom naar buiten komen. Ischias wordt vaak veroorzaakt door een rughernia. In België wordt ischias ook wel 'heupjicht' genoemd; het heeft echter in het geheel niets met jicht te maken.
Het meest kenmerkende symptoom van ischias is een pijn aan de achterkant van het (meestal één) been die loopt van de bil tot de voet (lumbosacraal radiculair syndroom). Deze pijn kan zo hevig zijn dat lopen niet mogelijk is. Meestal gaat het gepaard met lage rugpijn.
Behandeling is in eerste instantie conservatief.
Bij aanwijzingen voor specifieke oorzaken is onderzoek daarnaar en eventueel behandeling aangewezen. Het is aan te bevelen om zeker bij een eerste episode van ischias een arts te raadplegen.
