	In een depressie is het goed boodschappen doen: 'Ik merk niets van een crisis'
	'Natuurlijk gaat het slecht. Maar dat wil niet zeggen dat we de hele tijd thuis moeten zitten', zegt Sachiyo Aoni. De 52-jarige huisvrouw uit Nagoya, wier grootste passie winkelen is, doet een paar dagen Hongkong met vriendinnen.
Het gezelschap van vier tot in de puntjes verzorgde huisvrouwen wil zich niet laten kisten door de zwaarmoedige stemming in het vaderland. 'Thuis zeuren de kranten over crisis en hervormingen. Maar als ik mijn inkopen doe, merk ik er eigenlijk niet zo veel van', zegt Aoni op uitdagende toon, in gebroken Engels met Amerikaans accent.
Als professionele shopper geniet ze van de prijsdalingen. 'De nieuwe supermarkten zijn spotgoedkoop.' Zelf blijft de welvarende huisvrouw de kruidenier op de hoek frequenteren. Maar ze is blij met de aanbiedingen voor haar dochter, die het minder breed heeft.
De consumentenprijzen in Japan dalen over een breed front. Een kop koffie in een hip cafÂ‚ kost nog steeds een tientje, maar in de snel oprukkende voordeelmarkten kan de kiene koper een kwart besparen op zijn boodschappen.
'Er is veel meer keuze gekomen.' Aoni doet zelf ook wel eens de Daiei aan, een van de snelst groeiende ketens, maar zij vindt de kwaliteit twijfelachtig. Als bewijs klapt ze haar paraplu uit. 'Kijk, dat zit allemaal los.' De gelakte nagels wriemelen aan het donkerblauwe nylon met witte stippen. 'Kost maar vijftienhonderd yen (22 gulden).'
Ze heeft er spijt van. Aoni betaalt liever het vijfvoudige voor een mooie paraplu bij Takashimaya, een chic warenhuis. 'Die gaat jaren mee. Dit vod overleeft het orkaanseizoen niet.' Haar winkelgrage vriendinnen hebben ook genoeg van de stortvloed aan kortingspaleizen die de grote steden overstromen. Zij kopen weer als vanouds in de dure warenhuizen.
Aoni kan zich dat permitteren, want het salaris van haar 54-jarige echtgenoot blijft doorstijgen. Hij is afdelingschef op een elektronica-fabriek van Hitachi. Zijn reislustige vrouw vindt alle verhalen over de afbraak van de levenslange baangarantie sterk overdreven. 'Je moet het wel erg bont maken voor de directie je aanpakt.' Haar man werkt hard. Net als de echtgenoten van Aoni's vriendinnen wilde hij geen vakantie opnemen voor het uitje naar Hongkong. Hij waarschuwde zelfs dat winkelen als vrijetijdsbesteding niet meer 'in' was.
Aoni lacht. 'Hij is een krent en denkt dat ik te veel uitgeef.' Hij kan zich moeilijk heenzetten over hun tegenslag: de waarde van hun huis in een middenklassewijk van Nagoya is in vijf jaar met de helft gedaald. Zij hadden 'gelukkig' geen aandelen, maar een vriendin wel: honderdduizenden yens verlies. Toch is ze het met Aoni eens: met deze crisis valt 'goed te leven'.

