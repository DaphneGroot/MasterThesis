	Labyrinten van kapsels maar het debat is uit Kunstschrift verdwenen
	Het themanummer van de nieuwste Kunstschrift springt uit de schappen en dat is niet omdat de vrouw op de omslag bloot is. Het is haar haar dat de blikken trekt en in een oogwenk de associaties doet opborrelen. Courbet schilderde deze kastanjebruine overvloed in 1866, als een waterval, een vloerkleed, een inktvlek en een wild dier tegelijk. Dat haar was eigendom van een vrouw met papegaai. Maar wie het schilderij ziet weet dat de dame en het beest er eigenlijk helemaal niet toe doen. Het haar heeft hier de hoofdrol.
Zo rijk als de omslag van dit Kunstschrift oogt, zo rijk ziet ook de binnenkant eruit. Want bij het thema 'haar', dat de redactie dit kwartaal koos, zijn honderden schitterende illustraties uit de geschiedenis van de kunst te bedenken. Haar is geschilderd, getekend en gebeeldhouwd, soms uitdrukkelijk vrij zoals Courbet deed, soms ook getemd door linten, mutsen, doeken en scharen. En bijna altijd heeft het een symbolische betekenis.
Daarom blader je gretig van kapsel naar kapsel. Van Titiaan naar Bernini en Klimt. Prachtige schilderijen en beelden van meesters die de 'geest' hadden, zoals de kunstenaarsbiograaf Karel van Mander het in 1604 noemde, om een van de moeilijkste onderdelen van het menselijk lichaam uit te beelden: het haar.
Waarom stelt dit nieuwe, verleidelijke themanummer van Kunstschrift dan zo teleur? Het ligt niet aan de vormgeving of de fraaie kleurenafbeeldingen in het blad, maar aan de bijdragen. Met uitzondering van het artikel van kunsthistorica Dani Cuypers, die een interessant betoog houdt over de schilderkunstige problemen die zich in de vroegmoderne tijd voordoen bij het schilderen van hoofdhaar, blinken de artikelen uit in oppervlakkigheid. Hoofdredacteur Maritte Haveman, die zoals gewoonlijk de inleidingen bij ieder Kunstschrift schrijft, geeft een historisch overzichtje van de geschiedenis van het kunstzinnige haar. Haar verhaal is aardig opgeschreven, maar meer dan een vluchtige inventarisatie met wat grappige anekdotes is het niet.
Tot meer dan een schets, een 'praatje-bij-een-mooi-plaatje' komen ook de auteurs niet. Vast redacteur Eddy de Jongh maakt het helemaal bont. Zijn bijdrage - over baardhaar in de schilderkunst - is niet meer dan een uitgebreid foto-onderschrift.
Vroeger maakten Kunstschrift en zijn voorganger Openbaar Kunstbezit themanummers waarin stelling werd genomen, waarin niet alleen de kunst tot 1900 maar ook die van daarna bij een thema betrokken werd. Eind vorig jaar vierde Kunstschrift z'n veertigjarig jubileum. Museumdirecteuren, kunsthistorici en kunstliefhebbers mochten zich toen uitspreken over wat 'echte kunst' was.
Het werd een aansprekend feestnummer, waarin meningen werden verkondigd die je aanmoedigden meteen het museum in te duiken. Dit nummer biedt geen debat, geen originele invalshoek. Het wordt tijd dat de redactie zich eens op haar koers bezint. Want nu laat zo'n themanummer een laffe smaak na, alsof je in een bos haar hebt gehapt.
Lucette ter Borg
Kunstschrift 1997, 2: Haar. Prijs  15,95.

