Vivant.
Vivant is een Belgische politieke partij en een organisatie ("beweging & partij"), in 1997 opgericht door Roland Duchâtelet, bedrijfsleider van het micro-elektronicabedrijf Melexis.
Geschiedenis.
Vivant is ontstaan uit de politieke partij BANAAN, die in 1995 aan de verkiezingen deelnam. Het (vnl. economische) gedachtegoed van Vivant is gebaseerd op het boek "NV België: verslag aan de aandeelhouders", dat voorzitter Duchâtelet schreef in 1994. Daarnaast werden individuele vrijheid en een sterke sociale zekerheid in een context van vrije markteconomie als centrale thema's gesteld. Bij de federale parlementsverkiezingen van 1999 haalde de partij 130.701 (2,1%) stemmen voor de Kamer. Bij de federale verkiezingen van 18 mei 2003 behaalde de partij, na herhaaldelijke interne strubbelingen, nog slechts 1,3% van de stemmen.
Bij de verkiezingen voor het Parlement van de Duitstalige Gemeenschap in juni 2004 behaalde de Vivant-lijst twee zetels, welke bezet worden door Josef Meyer (fractieleider) en Ernst Meyer. Voor de verkiezingen van het Vlaams Parlement werd, mede vanwege de invoering van de kiesdrempel van 5%, een kartel gevormd met de VLD. In maart 2006 werd Nele Lijnen senator voor de partij na coöptatie door de VLD.
Op 6 februari 2007 kondigde voorzitter Roland Duchâtelet volgens sommige kranten aan dat de Nederlandstalige afdeling van zijn partij zal opgaan in de Open Vld. 's Anderendaags nuanceerde hij dit bericht evenwel door expliciet te beklemtonen dat Vivant als beweging wel degelijk blijft bestaan; de feitelijke fusie met VLD en het Liberaal Appèl, onder de vorm 'Open Vld', zou een bezegeling van de ideologische overeenkomsten tussen beide partijen zijn. Zo zouden er gelijkenissen zijn tussen de linkerflank van de Vld en Vivant enerzijds en zou het Vierde Burgermanifest van premier Guy Verhofstadt meerdere oorspronkelijk van Vivant afkomstige ideeën bevatten.
Heden.
Vandaag is Vivant nog uitsluitend actief in de Duitstalige Gemeenschap, en komt het alleen nog op voor de Europese verkiezingen en voor de verkiezingen voor het Duitstalige Parlement – in dat laatste parlement is het nog altijd vertegenwoordigd met 2 zetels. Voor de Kamer, het Waals Parlement, de provincieraadsverkiezingen en voor de gemeenteraadsverkiezingen dient Vivant thans geen lijsten meer in.
Standpunten.
Veel concrete stellinginnames van Vivant worden aan een referendum gekoppeld, zodat de partij een open programma hanteert; dit met het oog op het promoten van zo veel mogelijk 'directe democratie'. Het stimuleren van de buurteconomie, de zorg voor het milieu en de garantie van gelijke kansen (ook financieel) behoren echter wel tot de uitgangspunten. Daarmee is de partij progressief-liberaal.
