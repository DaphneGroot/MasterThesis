Thales Groep.
De Thales Group is een wereldwijde elektronicaonderneming die actief is op het gebied van luchtvaart, defensie en informatietechnologie. De onderneming is meer dan een eeuw geleden opgericht in Frankrijk als Thomson-CSF. Tegenwoordig heeft de onderneming meer dan 65.000 werknemers, is ze gevestigd in 50 landen, en heeft ze een omzet van 12,97 miljard euro in 2014.
In december 2000 werd de naam veranderd in Thales om zo duidelijk te maken het een internationaal actief bedrijf is. Meer dan 75% van de medewerkers werkt buiten Frankrijk.
Thales Nederland.
Thales Nederland is het grootste defensiebedrijf in Nederland en produceert geavanceerde radar- en infraroodapparatuur en vuurgeleidingssystemen, waaronder de APAR en SMART-L. De radarsystemen van Thales kunnen stealth-vliegtuigen opsporen. Hiernaast worden vluchtsimulators van de Boeing 777 en Airbus 380 voor de civiele markt geproduceerd.
De Nederlandse vestiging in Hengelo (O) werd in 1990 door Thomson-CSF overgenomen van Philips en was voordien bekend als Hollandse Signaalapparaten BV. In de volksmond wordt het bedrijf daarom vaak "Signaal" genoemd. Hollandse Signaal Apparaten (HSA) werd in 1922 opgericht als NV Hazemeyers fabriek van signaalapparaten. In 1956 kocht Philips het grootste deel van de aandelen op van de Nederlandse overheid.
De vestiging in Huizen is gespecialiseerd in (radio)communicatieapparatuur en (infrarood)kijkers. In Eindhoven bevindt zich Thales Cryogenics, hier worden o.a. onderdelen voor de Joint Strike Fighter gemaakt.
De Nederlandse overheid heeft 1% van de aandelen van Thales Nederland in handen, wat genoeg is om te bepalen of een bepaald product naar het buitenland geÃ«xporteerd mag worden. Goederen van strategisch nut moeten altijd een exportvergunning van de Rijksoverheid hebben.
In december 2015 werd bekend dat er bij Thales zo'n 200 banen verdwijnen in Hengelo. Door het uitblijven van nieuwe opdrachten is er minder werk. Bij Thales Nederland werken zo'n 1800 mensen, waarvan nu nog 1400 in Hengelo. Het bedrijf heeft ook vestigingen in Huizen, Delft en Eindhoven. De Nederlandse tak behaalde in 2014 een omzet van circa 440 miljoen euro. Het bedrijf ontvangt jaarlijks onderzoekssubsidies van het rijk.
Thales Transportation Systems.
Het OV-chipkaartsysteem in Nederland is ontwikkeld door het bedrijf "East-West", dat in 2003 de opdracht hier toe had gekregen. Dit consortium bestond toen uit de bedrijven Accenture, Thales en Vialis, met als belangrijkste onderaannemers MTR Corporation en Octopus cards Limited (beide uit Hongkong).
Accenture stapte later uit het project en op 1 oktober 2010 nam Thales ook de aandelen van Vialis over, waarmee Thales Transportation Systems in Houten tot stand kwam. Deze vestiging heeft nu alle onderhoudsactiviteiten van het OV-chipkaartsysteem in Nederland in haar beheer.
Producten (Thales Nederland).
Signaal DA05-radarantenne op de Finse mijnenlegger "Pohjanmaa", 2010.
