Mozilla Firefox.
Mozilla Firefox (kortweg Firefox) is een gratis, vrije en opensource-webbrowser ontwikkeld door het Mozilla-project en honderden vrijwilligers. Firefox is gebaseerd op de Gecko-layout-engine uit het Mozilla-project. De naam is de Engelse aanduiding van de rode of kleine panda.
Firefox wordt door 20% tot 25% van de internetgebruikers wereldwijd gebruikt. Het wordt door webontwikkelaars veel gebruikt omdat het de W3C-standaarden beter volgt dan Internet Explorer. Er zijn bovendien veel nuttige hulpprogramma's als extensies voor Firefox beschikbaar die het testen en het gebruik van internet<nowiki/>pagina's vergemakkelijken. In januari 2015 waren er 18.000 add-ons beschikbaar.
Daarnaast is Firefox op Windows minder vatbaar voor spyware en computervirussen dan Internet Explorer. Dit komt mede door de afwezigheid van ActiveX-ondersteuning en omdat Firefox strikt gescheiden is van Windows.
Naast de webbrowser Firefox maakt Mozilla ook een e-mailclient, Mozilla Thunderbird genaamd. Deze berust op dezelfde filosofie als Firefox en is gedeeltelijk op dezelfde programmacode gebaseerd.
Geschiedenis.
Nadat Microsoft in 1997 versie 4.0 van Internet Explorer had geïntroduceerd, begon een browseroorlog. Dit was aanleiding voor Netscape om in 1998 de broncode van Netscape Navigator als opensource te publiceren. Hierna ging het project Mozilla van start. De broncode van Netscape werd echter niet gebruikt, want in plaats hiervan werd de software volledig herschreven. Dit proces ging gestaag door en via de eerste publieke ontwikkelversie "ME" in maart 1999 werd in juni 2002 versie 1.0 van de Mozilla Browsersuite uitgebracht. Omdat deze suite, net zoals de latere versies van Netscape, ook onder andere een e-mailapplicatie bevatte, werd er door Dave Hyatt en Blake Ross een apart experimenteel project gestart om de browser te scheiden van de rest van de Mozilla-applicaties. De interne werktitel van dit project was "m/b" of "mozilla/browser".
In september 2002 kwam de eerste publieke versie 0.1 ("Pescadero") uit onder de naam Phoenix. Na een merknaamconflict met een gelijknamige fabrikant van BIOS'en voor pc's werd Phoenix vanaf versie 0.6 in mei 2003 hernoemd tot Mozilla Firebird. Omdat deze naam al werd gebruikt door de opensourcedatabase Firebird kreeg de browser vanaf versie 0.8 in februari 2004 opnieuw een andere naam; dit keer Mozilla Firefox. Al snel ontving het programma lovende kritieken in de internationale pers vanwege zijn snelheid, veiligheid en gebruiksgemak ten opzichte van de toen inmiddels vijf jaar oude Internet Explorer 6.
Versies.
De eerste versie van Firefox verscheen op 9 november 2004. Sinds 2011 en versie 5 wordt Firefox ongeveer om de zes weken geactualiseerd, wat het overnam van concurrent Google Chrome.
Firefox Developer Edition.
Deze versie van Firefox is ontworpen voor websiteontwikkelaars en bevat functies die in de standaardversie niet te vinden zijn.
Firefox voor iOS.
In november 2015 lanceerde Mozilla de eerste Firefoxversie voor Apples iOS. De organisatie had lang geweigerd om een versie voor dit systeem uit te brengen, omdat het door de voorwaarden van Apple zijn eigen render-engine Gecko niet kan gebruiken. Het versienummer wijkt af van de andere Firefoxversies, inclusief de mobiele versie voor Android.
Populariteit.
Het succes van Firefox is gedeeltelijk te danken aan zijn gebruiksgemak en functies voor veiliger en sneller surfen, zoals een geïntegreerde pop-upblokkering, navigeren met tabbladen en live bladwijzers. Deze functies waren destijds niet ingebouwd bij marktleider Internet Explorer, maar wel beschikbaar als plug-in.
Sinds Firefox versie 1 is het gebruik van Firefox snel gestegen, ten koste van Internet Explorer. In september 2005 werd het marktaandeel van Firefox wereldwijd geschat op circa dertien procent. Nederland zit daar met zo'n 10,2% iets onder, België met 14,6% iets boven. Finland is koploper met een marktaandeel van 38,4%.
Op 31 juli 2006 overschreed Spread Firefox de 200 miljoen downloads van Firefox. Uiteraard is dit geen nauwkeurige graadmeter want het programma kan ook via derden (onder andere download.com) gedownload worden. Ook werd bij deze telling geen rekening gehouden met mensen die gewoon hun versie van Firefox hebben bijgewerkt, wat tot aan versie 1.5 een volledige download en herinstallatie vereiste. Gebruikers die gebruikmaakten van de downloadoptie van Firefox zelf zijn echter weer niet meegenomen in deze telling. Daarnaast wordt Firefox met vrijwel alle Linuxdistributies meegeleverd, met uitzondering van Lubuntu en enkele kleinere distributies.
OneStat.com, een bedrijf dat statistieken bijhoudt door middel van tellers op webpagina's, gaf in juli 2006 enige data. Als opvallend werd aangegeven de aanhoudende populariteit van Firefox in Duitsland, waar de browser een marktaandeel zou hebben van meer dan 39 procent. Wereldwijd en ook in Nederland schommelde dit volgens OneStat.com rond de 12%.
Marktonderzoek in maart 2007 maakte duidelijk dat in de meeste landen in Europa, en wereldwijd, het marktaandeel toeneemt. Nederland is hier een van de weinige uitzonderingen. Het precieze marktaandeel is moeilijk te bepalen. Andere bronnen geven weer net andere cijfers. In juli 2007 wordt een percentage van 9,8% genoemd voor Nederland tegen 12,7% wereldwijd.
OneStat.com, gaf in november 2008 nieuwe informatie over browsermarktaandelen. Het wereldwijde marktaandeel werd daarin gesteld op 14,67% en het marktaandeel in Nederland op 11,45%.
In mei 2009 had Firefox wereldwijd een marktaandeel van 22,5%. Het is daarmee de tweede browser na Internet Explorer, dat in dezelfde maand een marktaandeel van 65,5% had.
Op 31 juli 2009 vierde Firefox een feestje vanwege het behalen van de 1 miljard downloads. Dit zijn alle handmatige downloads van de browser, en daarmee niet de automatische updates en downloads vanuit pakketmanagers op Linux.
Licentie.
Mozilla Firefox wordt vrijgegeven onder de Mozilla Public License. Er kan echter ook gekozen worden om de voorwaarden van de GPL of de LGPL na te leven. Er zijn dus drie licenties waaronder Firefox verspreid wordt, zonder de verplichting om een afgeleid werk ook onder een drie-licentie uit te brengen.
