	Onbarmhartige visie op Salome's hormonen
	Gergjev Festival: Salome van Richard Strauss. Nationale Reisopera en Rotterdams Philharmonisch Orkest o.l.v. Willy Decker (regie) en Valeri Gergjev. Rotterdam, Schouwburg. Herhalingen op 21, 23, 26/9. TV: 20/9.
'Gebeurtenissen' wil Valeri Gergjev forceren, met zijn Rotterdam Philharmonic Gergjev Festival. Voor hem is er anders geen aardigheid aan in Rotterdam. Routine stuit hem tegen de borst, en dat is heel mooi van deze dirigent en advocaat van Bijzondere Zaken, die Rotterdam jaarlijks een paar weken tot culturele hoofdstad verheft zonder dat de gemeente er erg in schijnt te hebben.
Opera is een van zijn wachtwoorden. Nu kun je je afvragen hoe bijzonder de keuze is van Richard Strauss' opera Salome. Zo zelden gaat dat ding niet. Kijken we naar de ontdekking van het vorige festival, Rimski-Korsakovs Kitezj, dan zat daar, gemeten aan de zeldzaamheidswaarde, meer dynamiek in. Het houtenklazentheater dat Gergjevs Kirov Opera ermee liet zien in Rotterdam, staat op een andere bladzij. Niettemin, waar Gergjev optreedt ontstaat een gebeurtenis - moet de redenering zijn geweest van het Rotterdams Philharmonisch Orkest.
Als dat waar is, dan geldt het in de hoogst denkbare mate voor de Salome die hij deze week dirigeert in de Rotterdamse Schouwburg. Tel er de zo-goed-als-Idealbesetzung bij op van de sleutelrollen Salome (Karen Huffstodt), Jochanaan (Nikolai Poetilin) en Herodes (Konstantin Ploesjnikov); voeg er de onbarmhartige Willy Decker-enscenering bij die de Nationale Reisopera zo vriendelijk was over te nemen van de Hamburgische Staatsoper en aan te passen voor de schouwburg, en je kunt spreken van een Salome die niet mag worden gemist.
Deckers Strauss-enscenering hoort, met de Salome die Luc Bondy creerde voor Salzburg en Brussel, waarschijnlijk tot de intelligentste die ooit zijn gemaakt. Niet toevallig zijn er overeenkomsten. Beide Salome's dansen de kus van de onthoofde Jochanan tegemoet in een toneelbeeld dat kleurloos is gehouden; bij Decker vormt een stelsel van muisgrijze trappen het contrapunt bij de overvloedige kleurenrijkdom in Strauss' muziek. Beide regies doen een beroep op het vrouwelijk orgasme, en ze tonen beide de dreiging van enorme schaduwen; bij Decker straalt uit de kerker van de Doper Jochanan een licht dat feller is dan de maneschijn waarmee het toneel is overgoten.
Maar waar Bondy de beruchte, schijnbaar tot eeuwig mislukken gedoemde striptease van de primadonna heeft uitgebreid tot een subtiele sluierdans die al bij de opkomst van Salome begint en pas bij de dubbele streep ophoudt, is de Salome van Rotterdam getekend met een grovere pen.
Bij Decker is de door Herodes Antipas begeerde stiefdochter een gevaarlijk gexalteerde, naar het schizofrene neigende personage, waar hormonen van Medea en Elektra doorheen jagen (geen familie), en waar een hoofdverpleger nog eens met de tondeuse overheen is gegaan. Moeder Herodias, de koning-parvenu Herodes en de van liefde malende Narraboth zijn van hetzelfde kaalkopras.
Met hun vollemaansschedels wekken ze weerzin en ontroering - en dat laatste moet te danken zijn aan Deckers inzicht in de achtergrond en de psychische structuur van deze figuren. Zijn personages schakelen in gebaar en motoriek over van het kleinmenselijke naar het karikaturale, en van het onopvallende naar het extreme. Ze spelen hun spel van drift, angst en op niets gebaseerde macht in een curieuze mengstijl, die zowel de erfenis van het expressionisme nabij brengt als die van de Brechtiaanse komedie.
Een menselijker uitbeelding van de Herodes-rol, hier vertolkt door de Petersburgse tenor Ploesjnikov (geholpen door prachtig buffotalent en een kartonnen kroon), was zelden te zien. De precaire taferelen met de vijf schriftlezende Joden, die door Decker ook zijn ingezet op momenten waar ze volgens de partituur weinig te zoeken hebben, zijn op dezelfde manier gekleurd. Het zijn aandoenlijke waarheidszoekers.
Strauss noemde zijn bewerking en toonzetting van Oscar Wilde's toneelstuk 'n groot crescendo'. Dat sloeg minder op de muziek, al komt daar menig crescendo in voor, dan op de bedoelde, zich trapsgewijs opstapelende sensaties van charme, sympathie, ontzetting en weerzin. Het crescendo van Karen Huffstodts 'sluierdans' - hier een duetchoreografie met stiefvader, met als krasse stadia de exhibitie, de voetkus en de cunnilingus - mag zonder meer verdienstelijk zijn. Maar torenhoog zijn haar verdiensten in de grote monoloog met de kus van de dode lippen - eigenlijk een duet met het orkest, dat met Gergjev op het scherpst van de snede wordt uitgevoerd.
Roland de Beer

Foto
	Scne uit Salome.FOTO PAN SOK

