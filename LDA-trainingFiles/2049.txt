	Van maost tot multimiljonair
	ZELDEN maakte een man in zijn leven zo'n ommezwaai als Derk Sauer. Als twintigjarige steunde hij de IRA in Belfast en tergde de gevestigde orde met de soldatenvakbond VVDM. Als Nieuwe Revu-journalist schoot hij op alles wat naar grootkapitaal zweemde. Nu rijdt hij in een Chevrolet Blazer door Moskou en geeft hij lifestylebladen uit die het kapitalisme omhelzen. In de Russische Playboy van deze maand, een van zijn grotere bladen, lonken Omega, Dior en Nokia naar de consument.
De 45-jarige Sauer ziet er tevreden uit, in zijn werkkamer met uitzicht op een besneeuwde wijk van Moskou. Daar is alle reden voor, want een dag eerder maakte uitgever VNU bekend deel te nemen in zijn bedrijf, Independent Media. Voor 35 procent van de aandelen betaalt VNU volgens ingewijden 35 miljoen gulden.
Bij Independent Media verraden alleen het curieuze uniform van de bewaker bij de ingang en het piepkleine liftje, beplakt met houtlaminaat, de lokatie. Verder lijkt het bedrijf op een willekeurige glossy-uitgeverij in Amsterdam Zuidoost. Jonge mensen tussen grote Macintosh-schermen, slechte koffie en aan de wand opgeblazen covers van Cosmopolitan of Good Housekeeping.
Een klein mannetje met een grote mond, casual chic gekleed en opvallend informeel en direct, zo kennen de meeste mensen Sauer. Ditmaal komt daar nog een triomfantelijke grijns bij. Niet omdat het schip met geld is binnengelopen - hij had naar eigen zeggen al geen klagen - maar omdat het grote VNU hem vijf jaar geleden nog schuddebuikend aanhoorde toen hij in Haarlem zijn plannen ontvouwde voor een Engelstalig dagblad in Moskou.
Nu is hij marktleider op de Russische tijdschriftenmarkt met glossy's als Cosmopolitan, Harper's Bazaar, Marie Claire, Good Housekeeping en Playboy. Er worden meer dan een miljoen exemplaren per maand van verkocht. Verder geeft Sauer een handvol Engelstalige kranten, Russische weekbladen en vakbladen uit, en begon hij vorig jaar een financile informatiedienst. Bij elkaar goed voor honderd miljoen gulden omzet.
Van de 35 miljoen die VNU neertelt is vermoedelijk ongeveer een kwart, zo'n negen miljoen, bestemd voor Sauer. Zijn financile rechterhand en mede-aandeelhouder Annemarie van Gaal krijgt evenveel. De rest kan worden verdeeld onder de zogeheten vier musketiers, een vriendenclubje van Sauer dat begin jaren negentig fortuin maakte met de Nationale Postcode Loterij. Dat viertal gaf Sauer vier ton, zodat hij na de afwijzing door de VNU toch The Moscow Times kon opzetten.
De loopbaan van Sauer kreeg begin jaren zeventig vorm op de redactie van het radicale verenigingsblad van de soldatenvakbond VVDM. De bankierszoon had zijn radicaliteit al bewezen door op zijn veertiende school te verlaten, Maost te worden en zich in Noord-Ierland onder heuse IRA-revolutionairen te mengen.
'Het was de tijd van het Watergate-schandaal en wij werden genspireerd door Woodward en Bernstein', zegt Fons Burger, die ook voor de VVDM schreef en vijftien jaar lang de journalistieke partner van Sauer was. Het duo werd enige jaren later binnengehaald door hoofdredacteur Ton van Dijk van Nieuwe Revu. Burger: 'Ik was altijd de onderzoeker, Sauer regelde de reizen en verkocht onthullingen alvast aan de hoofdredactie. Helaas ook als het bewijs nog niet helemaal rond was.'
De reisaanbiedingen kwamen voornamelijk van Boudewijn Poelmann, persvoorlichter bij de Novib. Die kende het tweetal nog uit zijn bestuurstijd in de soldatenvakbond en sponsorde het duo graag in ruil voor verhalen in Nieuwe Revu en in Onze Wereld, het huisblad van de Novib. Sauer wist zo eens een professionele filmcamera los te krijgen. Maar het was ook de tijd dat Sauer geschminkt als neger op zoek ging naar woonruimte in Amsterdam.
In 1980 werd Burger - tot grote ergenis van Sauer - hoofdredacteur van Nieuwe Revu. 'Hij was de regelaar van ons tween en ik ambieerde die baan niet eens. Na twee jaar heb ik hem zelf in het zadel geholpen', aldus Burger, die na een kort carriere als guerrillero in San Salvador uitgroeide tot horecakoning in Rotterdam (Nighttown) en, net als Sauer, multimiljonair werd.
Intussen ontdeed Sauer Nieuwe Revu van socialisme en platte sensatie. Hij liet na zeven jaar zowel een journalistieker als een winstgevender blad achter. Redacteuren herinneren zich het extra geld dat Sauer los wist te krijgen van de uitgever en de roadshows die hij ondernam om adverteerders te interesseren. Een commercile knieval die zijn voorgangers weigerden te maken.
De VNU-directie deed een beroep op Sauers talent, toen in 1989 besloten werd voet te zetten op de Russische markt. Hij vertrok naar Moskou om een soort stads-magazine op te zetten, een onderneming die jammerlijk mislukte. Intussen had Sauer samen met Van Gaal een Engelstalig krantje voor buitenlanders in Moskou opgezet, dat potentie toonde.
Toen in 1992 het voorstel een serieus Engelstalig dagblad te beginnen op hoongelach stuitte bij de VNU, besloot het stel voor zichzelf te beginnen. Opnieuw kwam oud-VVDM en oud-Novib-makker Poelmann met geld over de brug. Die had intussen de Nationale Postcode Loterij opgericht ter financiering van goede doelen, maar had moeten aftreden toen bleek dat hij en drie medestanders via zijn bedrijf Nova Media zelf ook miljoenen opstreken. Met dit gezelschap richtten Sauer en Van Gaal in 1992 Nova Media Rusland op.
Sauer schept graag een romantisch beeld over de snelle opbouw van zijn media-imperium en zijn datsja buiten de stad. Maar er volgden lange jaren van twaalf uur buffelen per dag onder het tl-licht van een Russisch kantoor.
Independent Media leidde een verliesgevend bestaan totdat Van Gaal erin slaagde de Cosmopolitan van de Amerikaanse uitgever Hearst binnen te halen. Van Gaal ontpopte zich als onderhandelingstalent. Zij was het die een unieke deal met een groep distribiteurs regelde, zodat de gehele oplage al betaald is, voordat er nog maar n exemplaar gedrukt is.
'Ruimte geven aan talent', noemen vrienden en collega's de belangrijkste eigenschap van Sauer. 'Nog nooit een man ontmoet die zo makkelijk het werk uit handen geeft', zegt zijn opvolger bij Nieuwe Revu, Hans Verstraaten. ''Je redt het verder wel h'', is iets wat ik hem vaak heb horen zeggen.' Die werkwijze leidt tot opmerkelijke transfers. Zo begon de hoofdredactrice van Cosmo als vertaalster en kwam de commercieel directeur binnen als receptioniste.
'Hij is wat later miljonair geworden dan de rest van ons', zegt Burger. 'Maar hij was altijd al een ondernemer. Ook toen hij communist was en ook als journalist.'
Nol van Bemmel

Foto
	Derk Sauer FOTO RONALD HOEBEN

