 Sarakreek denkt aan aandelenemissie. 
 AMSTERDAM, 11 maart (Reuter) - Sarakreek Holding NV zegt een aantal alternatieven te onderzoeken om de onderneming te herkapitaliseren en de schulden te verminderen. 
 "Daarbij wordt zowel een onderhandse als een openbare emissie van aandelen overwogen, waarbij er naar gestreefd wordt om deze herkapitalisatie voor het einde van 1997 te voltooien," aldus het in Amerikaans onroerend goed beleggende fonds. 
 Sarakreek nam in februari via een aandelentransactie voor $160 miljoen Eastern Realty Investment (ERIC) in de VS over en kreeg daarmee een hotel, kantoorruimte en winkels in handen. 
 Bovendien heeft het fonds een bestaande hypothecaire financiering op een kantoorgebouw 250 Broadway geherstructureerd met hulp van een nieuwe geldschieter. 
 Beide transacties zijn gefinancierd met leningen van derden, waardoor de schuldenpositie flink is toegenomen en de solvabiliteitsratio duidelijk is verslechterd. 
 Dat is volgens Sarakreek echter slechts bedoeld als een overbrugging naar een situatie waarin zij door verkoop van bezittingen en eventuele aandelenplaatsingen de schulden kan verminderen. 
 Als de voorgenomen transacties succesvol worden afgerond kan volgens Sarakreek haar eigen vermogen met ruim $33 miljoen worden vergroot. 
 Dat komt per aandeel neer op een stijging van circa zes dollar op een huidige intrinaieke waarde van $3,50 per gewoon aandeel. Rekening houdend met een potentiele verwatering door warrants is de intrinsieke waardestijging ongeveer $3,20 per aandeel, aldus Sarakreek. 
 (c) Reuters Limited 1997. 
