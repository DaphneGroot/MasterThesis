	PLATEN: WERELDMUZIEK
	Cooder te gast bij Cubaanse grootmeesters
Buena Vista Social Club. World Circuit WCD050.
Georgi heeft de naam, maar Cuba lijkt hard op weg de eerste plaats te veroveren op de ranglijst van naties met krasse hoogbejaarden. Goed nieuws, want dat zou betekenen dat rum en sigaren niet onderdoen voor het straffe Georgische dieet van knoflook en yoghurt.
Nu Castro hard deviezen nodig heeft, kunnen Cubaanse muzikanten veel makkelijker dan vroeger reizen. Talrijke akoestische ensembles uit Havana en omstreken waren de afgelopen maanden in Nederland op tournee, en de kennismaking was vaak een openbaring. Niet zozeer vanwege de hoge leeftijd van al die bevlogen zangers, congaspelers en gitaristen (kampioen was tot dusver de hier debuterende 90-jarige Compay Segundo), als wel door hun ijzersterke sons, bolero's en guajira's, die tot voor kort alleen via beperkte importkanalen in het Westen doordrongen.
De rijkdom en puurheid van de Cubaanse muziek begint nu ook in de mainstream door te dringen. Eerder dit jaar verscheen het fraaie A Toda Cuba Le Gusta van de Afro-Cuban All Stars op het label World Circuit, die mede de aandacht trok doordat Ry Cooder in n stuk een (ingedubde) solo speelde. Dat de opvolger Buena Vista Social Club nog beter is, ligt niet aan Cooder, ook al is hij nu prominenter aanwezig. Cooder produceerde de plaat in Havana (en nam zijn zoon Joachim als slagwerker mee uit de VS), speelt smaakvolle gitaarpartijen, en voorzag het fraaie cd-boekje van een aanbeveling, waarin hij spreekt van 'deeply funky music, in an atmosphere sealed off from the fall out of a hyper-organised and noisy world'.
De Amerikaanse ster is een bescheiden gast in dit gezelschap van bejaarde grootmeesters, onder wie de zangers Ibrahim Ferrer en Compay Segundo, en pianist Rubn Gonzalez, die met zijn ontspannen klaterende spel een hoofdrol opeist.
De veertien stukken op de cd zijn merendeels Cubaanse klassiekers, soms daterend uit de jaren dertig of nog verder terug, vertolkt met die mengeling van waardigheid en ritmische kracht waar de Cubanen het patent op hebben. Openingsstuk is het majestueuze Chan Chan van Compay Segundo, waarin Cooders slidegitaar overigens nogal contrasteert met het puntige spel van de Cubanen.
In het kielzog van Buena Vista is ook een eigen World Circuit-cd verschenen van de pianist Rubn Gonzalez, en verder nieuws laat vast niet op zich wachten. Voor de Cubaanse muziek lijkt de wereld open te liggen.
Arto Lindsay: Mundo Civilizado. Rykodisc RCD 10410.
De in Brazili geboren New-Yorkse gitarist Arto Lindsay heeft nooit een geheim gemaakt van zijn liefde voor de muziek uit zijn vaderland. Al ruim tien jaar geleden combineerde hij in zijn groep Ambituous Lovers nerveus stadskabaal met vleugen zuidelijke sensualiteit.
Op Mundo Civilizado zijn de verhoudingen omgedraaid. Instrumenten als surdo, pandeiro, caixas en bacurinha geven de toon aan, het New-Yorkse aandeel bestaat uit gedoseerde bijdragen van downtown-muzikanten als basgitarist Melvin Gibbs, klarinettist Don Byron en dj Spooky, die met subtiele samples voor 'additional textures' zorgt.
Lindsay's combinatie van luie, verfijnde melodien en onderhuids jagende adrenaline is onweerstaanbaar. Een groot zanger is hij niet, maar hij buit zijn tekortkomingen uit en weet op die manier zelfs de grote soulzanger Al Green in diens eigen Simply Beautiful naar de kroon te steken. Met zijn schuchter tegen de toon aanhangende zang roept Lindsay in deze krolse tekst precies de goede spanning op. 'In all its innocence my samba/ may be hiding something dangerous', zingt hij in Pleasure. Een prachtige, sluwe cd, die als Hyper Civilizado ook in een remix op Gramavision Records verscheen.
Erik van den Berg

