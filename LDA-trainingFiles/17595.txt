 NEDERLANDSE WONINGMARKT IN WANKEL EVENWICHT - ING. 
 AMSTERDAM, 5 sept (Reuter) - De Nederlandse woningmarkt is op het moment in een wankel evenwicht, zo stelt het Economisch Bureau van de ING Groep in haar magazine Infograph. 
 "Het huidige tempo van prijsstijging op de woningmarkt is op lange termijn niet houdbaar," aldus de ING-economen. 
 Volgens hen zal woningbouw op de zogenaamde Vinex-locaties en verzelfstandiging van woningbouwcorporaties er voor zorgen dat het aanbod versneld toeneemt. Dat zal weer leiden tot afzwakking van de prijsstijging, zo verwacht ING. 
 De prijzen van koopwoningen kunnen volgens de onderzoekers nog verder stijgen zo lang de lange rente laag blijft. 
 De huidige verwachting is ook dat de kapitaalmarktrente op een laag niveau blijft en voor de hypotheekmarkt betekent dat een kredietgroei van zeven a tien procent per jaar. 
 Dat is overigens ruim een derde lager dan de gemiddelde kredietgroei over de laatste jaren. 
 Als echter de vijfjaars-hypotheekrente op een gegeven moment toch boven de acht procent mocht komen dan betekent dat volgens de ING-economen een einde van de "boom" en luidt dat het begin in van een negatieve prijsspiraal voor koopwoningen. 
 Daarvan kunnen met name projectontwikkelaars op Vinex-locaties en woningcorporaties nadeel ondervinden. 
 Volgens de ING-onderzoekers zijn de grondprijzen op Vinex-locaties inmiddels zo hoog dat rendabele exploitatie van daar te bouwen huizen alleen mogelijk is als de woningprijzen minstens op het huidige peil blijven. 
 Ook woningcorporaties hebben belang bij hoge of stijgende woningprijzen omdat zij door de recente bruteringsoperatie met het rijk de markt voor koopwoningen zijn "opgedreven", aldus ING's Economisch Bureau. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
