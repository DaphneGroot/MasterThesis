Roséwijn.
Roséwijn wordt gemaakt van blauwe druiven, soms in combinatie met witte druiven. De wijn krijgt zijn kleur doordat de schillen van de blauwe druiven minder lang bij het sap (de most) blijven dan bij de bereiding van rode wijn.
Tijdens de traditionele vinificatie worden de druiven gekneusd en beginnen de schillen hun kleurstof aan het sap af te geven. Zodra de wijnmaker tevreden is over de tint worden de druiven voorzichtig geperst en schillen en sap van elkaar gescheiden. Daarna gaat de vergisting verder. Hoe langer de schillen en het sap contact hebben, des te donkerder wordt de kleur en des te krachtiger de smaak van de rosé. De beperkte hoeveelheid tannine in rosé maakt dat hij fris en licht is, maar toch met zekere stevigheid gedronken kan worden.
Het is doorgaans verboden om een roséwijn te maken door rode en witte wijn te mengen. Dit geeft wellicht de kleur van rosé, maar nimmer de fruitige frisheid die zo kenmerkend is voor roséwijn. Binnen de Europese Unie mag alleen in de Champagnestreek rode wijn met witte wijn gemengd worden om er een rosé champagne van te maken.
Productie.
Van de totale hoeveelheid wijn die er wereldwijd geproduceerd wordt, is het aandeel rosé nog geen 10%. Frankrijk is de grootste producent in de wereld met bijna 24 miljoen hl in 2011. Dat is ruim een kwart van de totale wereldwijde productie. Daarnaast worden ook in Portugal, Duitsland en Spanje relatief veel roséwijnen geproduceerd. Ook veel andere wijnstreken in de wereld hebben naast rode en witte wijnen wel een rosévariant.
Frankrijk.
De Provence is de grootste roséproducent van de wereld. Zie het artikel over Provençaalse wijn. De grootste appellation is AOP Côtes de Provence met zowel grote als kleine châteaus. Ook in andere regio's worden kwaliteitrosés gemaakt.
Tavel is een kleine AOC nabij de Rhône. Hier worden merendeels kwaliteitsrosés gemaakt.
Ook uit Anjou komt veel rosé waaronder ook enkele goede.
De kleurvariant "vin gris" kent men onder meer in de Loirevallei en Jura.
Men spreekt bij sommige wijnen ook weleens over "vin pelure d’oignon", wijn met een uienkleur.
In de Bourgognestreek kent men "oeil-de-perdrix", de kleur van een patrijzenoog.
Portugal.
Uit vooral het noorden van Portugal komt eveneens veel roséwijn.
Duitsland.
Duitse rosés zijn: Rotling, Schillerwein en Weissherbst.
Spanje.
In Spanje wordt vooral in de streken Navarra en in de Penedès roséwijn gemaakt.
Kroatië.
In Kroatië wordt vooral in Dalmatië en het oostelijk deel van Slavonië langs de Donau roséwijn gemaakt.
Wijn en spijs.
Hoe en waarbij een rosé het beste gedronken kan worden, is in eerste instantie een persoonlijke voorkeur. Meestal zal dit koel of gekoeld zijn. Richtlijnen gelden zoals bij witte wijn en rode wijn. Een sommelier is een wijndeskundige die gespecialiseerd is in deze materie.
