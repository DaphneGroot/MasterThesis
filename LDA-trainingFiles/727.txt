	Nordholt blijft mogelijk toch langer bij korps Amsterdam
	Van onze verslaggever
AMSTERDAM
Hoofdcommissaris E. Nordholt blijft mogelijk toch korpschef van Amsterdam. In het actualiteitenprogramma NOVA zei hij donderdagavond dat hij alleen vertrekt 'als er iets is waar ik mij nuttig voel en waar ik lol in heb'. 'En anders blijf ik hoofdcommissaris in Amsterdam.'
Deze verrassende uitlatingen volgen op een aankondiging in april 1995, toen Nordholt bekendmaakte binnen twee jaar te zullen vertrekken.
Nordholt noemt zijn baan 'de mooiste die ik ken' en verwacht eigenlijk niet dat er voor september een interessantere functie voor hem is. Stoppen met werken is voor Nordholt evenmin een optie. 'Ik ben te jong voor de hangmat.'
In april 1995 wees Nordholt ook alvast zijn opvolger aan. Volgens hem was zijn tweede man, J. Kuiper, het meest geschikt hem korpschef van Amsterdam-Amstelland op te volgen. Minister Dijkstal reageerde destijds knorrig op de door Nordholt verordonneerde benoeming. Het is immers de regering die de korpsleiding benoemt en niet de bevoegdheid van de vertrekkende ambtenaar om zijn opvolger aan te wijzen. De laatste jaren mengt Nordholt zich veel minder in het politieke debat dan tijdens het burgemeesterschap van Van Thijn.
De kans is overigens niet geweken dat Nordholt alsnog in september opstapt. Volgens zijn woordvoerder K. Wilting gaat de politie in Amsterdam er vooralsnog van uit dat haar korpschef dit jaar vertrekt. Volgens afspraken met Van Thijn, die hem indertijd naar Amsterdam haalde, houdt de 56-jarige Nordholt dan tot zijn pensioen zijn huidige salaris en toeslagen. Hij zou dan eventueel wel als adviseur in dienst kunnen blijven.

