	ETA vermoordt hoge officier Spaans leger
	Van onze correspondent
Cees Zoon
 MADRID
 Een luitenant-kolonel van het Spaanse leger is woensdagmiddag voor de deur van zijn huis in Madrid doodgeschoten. De twee gemaskerde daders maken volgens de politie deel uit van een commando van de Baskische terreurorganisatie ETA. Kort na de aanslag ontplofte bij een winkelcentrum in de buurt een autobom, waarbij een voorbijganger gewond raakte.

Jesús Cuesta Abril werd aangevallen toen hij uit zijn dienstauto stapte. Een gemaskerde vrouw schoot hem in het hoofd en het bovenlichaam. Haar metgezel richtte op de chauffeur van de militair, maar deze bleef ongedeerd. Cuesta Abril overleed op weg naar het ziekenhuis.
Enkele minuten later ontplofte 500 meter verderop een autobom. De auto stond op het parkeerterrein van een winkelcentrum in het oosten van Madrid. Bij de explosie werd een politieman gewond die toevallig met zijn dochtertje voorbijliep. De politie vermoedt dat het om de vluchtwagen van de daders van de aanslag gaat. ETA-commando's hebben de gewoonte na een actie hun auto op te blazen om sporen te vernietigen.
Het was de eerste ETA-aanslag met dodelijke gevolgen in een half jaar. De Baskische terroristen zijn met hun actie bovendien teruggekeerd naar de Spaanse hoofdstad. Hun laatste slachtoffer daar was bijna een jaar geleden de rechtsgeleerde Tomas y Valiente. Maandag vuurden ETA-militanten een aantal granaten af op de Madrileense luchthaven Barajas zonder dat deze in de buurt van hun doel kwamen.
De Spaanse minister van Binnenlandse Zaken, Mayor Oreja, waarschuwde begin deze week voor een nieuw offensief van de ETA. Dit werd verwacht als antwoord op een serie successen van de terreurbestrijders. In Frankrijk is de afgelopen weken een aantal kopstukken van de ETA opgepakt, terwijl in Spanje zelf enkele commando's zijn ontmateld. Bovendien is rond het weekeinde in Baskenland een tiental leden van de zogenoemde Y-groepen opgepakt, die met hun straatterreur een spoor van geweld door Noord-Spanje trekken.
Mayor Oreja verklaarde maandag dat de ETA wanhopig is omdat zij binnen de Baskische samenleving steeds verder geïsoleerd raakt. Dit maakt de terroristen in zijn ogen nog gevaarlijker. Na de aanslag van woensdag riep hij de Spanjaarden op de eenheid te bewaren in de strijd tegen de ETA , 'zoals wij evenmin de klokken moeten luiden bij elk succes in de strijd tegen het terrorisme'.
De aanslag werd direct door alle politieke partijen veroordeeld. De enige uitzondering was als gebruikelijk Herri Batasuna, de legale politieke tak van de ETA. Herri Batasuna had enkele uren eerder nog laten weten dat 'de nabije toekomst vol groot lijden' zou zijn, als de regering niet op de eisen van de ETA ingaat.

