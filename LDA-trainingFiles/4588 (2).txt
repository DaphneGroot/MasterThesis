Week.
Een week is in de huidige tijdrekening een periode van zeven dagen.
Begindag.
In België en Nederland geldt tegenwoordig volgens ISO 8601 en NEN 2772 officieel de maandag als de eerste dag van de week. In Nederland geldt voor sommigen, vooral in confessionele kringen, de zondag als de eerste dag van de week. Dit komt overeen met het scheppingsverhaal, waaruit blijkt dat God in zes dagen de wereld schiep, te beginnen op zondag, en dat hij uitrustte op de zevende dag, de zaterdag. In de meeste landen en ook voor de christelijke kalenders geldt zondag als eerste dag van de week, en voor de islamitische kalenders de zaterdag als eerste dag van de week. In agenda's staat meestal de zondag aan het einde van een pagina, en het woord "weekend" spreekt voor zich. In het woordenboek van de Académie française gold in 1878 de zondag nog als eerste dag. In de volgende editie, van 1932, was het de laatste.
Weekdagen.
In de meeste talen hebben de weekdagen een naam; in sommige talen echter worden de dagen genummerd. Het laatste kan tot verwarring leiden, doordat niet in alle betrokken talen de telling met dezelfde dag van de week begint. Zo is bijvoorbeeld de dinsdag in het Russisch "вторник" (letterlijk: tweede dag) en in het Portugees "terça-feira" (letterlijk: derde dag).
In Romaanse talen en Germaanse talen zijn de zeven dagen van de week in het algemeen genoemd naar goden en hemellichamen.
Oorsprong.
De benamingen van de dagen van de week bestaan al duizenden jaren en stammen uit het Sanskriet. De namen van de dagen van de week zijn nog steeds in dezelfde volgorde en betekenis in het Sanskriet terug te vinden. De Babyloniërs namen deze benamingen over vanuit de ruilhandel die er veelvuldig plaatsvond. Via de Babyloniërs deden de namen ook hun intrede in Europa en de rest van de wereld. Elke dag was gewijd aan een andere godheid/hemellichaam. Het belang van het getal zeven komt ook voor in de vedische astronomie. Er zijn met het blote oog 7 hemellichten te zien die geen vaste sterren zijn maar tussen de sterren door bewegen (de zon, de maan en vijf planeten). Deze lichamen worden elk met een godheid geïdentificeerd. Volgens een andere theorie denkt men dat de zevendaagse periode een vereenvoudiging is van een kwart van de maanmaand.
Ook het Oude Testament van de Bijbel laat een week bestaande uit zeven dagen zien. De wereld werd geschapen in zes dagen. Op de zevende dag rustte God uit. In de joodse religie is dat de sabbat. Het christendom nam deze joodse opvatting over, maar verschoof de rustdag van zaterdag naar zondag. Een klein deel van het christendom, de zevendedagsadventisten, is daarentegen (in de 19e eeuw) teruggekeerd naar de zaterdag als rustdag.
Bij de invoering van de gregoriaanse kalender werden 10 data overgeslagen, maar liepen de weekdagen zonder onderbreking door. In landen die deze kalender ingevoerd hadden kwamen de weekdagen dus nog steeds overeen met die in landen die de juliaanse kalender nog gebruikten.
Biologische weekritme.
In het menselijk lichaam zijn er ook weekritmes werkzaam. De concentraties van stoffen in het bloed en de urine fluctueren met een zevendaags ritme. Ook schommelen de bloeddruk, het aantal hart- en herseninfarcten, zelfmoord en geboortes met het ritme van de week. Deze weekritmes zijn waarschijnlijk niet het gevolg van onze kalender met de werkweek en het vrije weekend, omdat bij mensen die tijdens een experiment honderd dagen lang onder constante omstandigheden in een grot verbleven, ook het ritme van een week vertoonden. Bij fossiele resten van de Turkanajongen zijn een soort groeiringen gevonden in het tandglazuur welke een ritme hebben van een week. Dit blijkt ook voor andere primaten te gelden.
