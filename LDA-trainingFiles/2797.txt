	Peper: 'Minister Dijkstal was van elke stap op de hoogte'
	
Van onze verslaggevers
Hans Horsten
Theo Klein

ROTTERDAM
'Karaktermoord op een generaal, hoe durft 'ie.' Burgemeester A. Peper van Rotterdam doet alle moeite onderkoeld over te komen. Maar als hij spreekt over de aanval op zijn persoon donderdag in de Tweede Kamer sist hij van ingehouden woede. 'Alsof ik Brinkman met voorbedachten rade ten val heb gebracht. Dat ontken ik in alle toonaarden. Flauwekul.'
Bijna vier maanden heeft Peper geprobeerd aan de zijlijn te blijven bij de afwikkeling van de affaire-
Brinkman. 'Ik had op het stadhuis wel wat anders te doen', beweert hij. Maar na het debat in het parlement wil hij niet langer zwijgen.
Minister Dijkstal van Binnenlandse Zaken verweet Peper dat hij Brinkman op 5 juni voor de ogen van tv-kijkend Nederland koelbloedig de nekslag heeft gegeven. D66-kamerlid De Graaf sprak van 'karaktermoord' en 'onzorgvuldig handelen'. Zijn VVD-collega Korthals: 'Ordinair optreden'.
Peper spreekt heftig gebarend tegen dat er na zijn tv-optreden geen weg terug meer was, zoals Dijkstal beweert. 'Ze zijn in Den Haag opeens opvallend gevoelig voor de vorm waarin ik de breuk met Brinkman heb aangekondigd. Dat het gebeurde op het terras van een restaurant, met opgestroopte mouwen, lijkt me bijzaak. Ik ga niet over het weer. Als ik het formeel op het stadhuis had gedaan, was hij ook gesneuveld. Het einde van de korpschef stond toen al vast.'
Volgens Peper was Dijkstal er tot in detail van op de hoogte hoe het met Brinkman zou aflopen. Op 4 juni had Peper hem persoonlijk ingelicht. 'Alles gebeurde met zijn volledige instemming. We zijn steeds samen opgetrokken. Van elke stap was de minister vooraf op de hoogte. Op 6 juni heeft Dijkstal me zelfs nog om nadere toelichting van de ontslaggrond gevraagd. ''Ernstige ondermijning van het vertrouwen'' werd toen ''onherstelbaar beschadigd''. Dat zou ontslag gemakkelijker maken.'
Het ergert de burgemeester dat hij nu de schuld krijgt van de crisis rond Brinkman. 'Ik heb allang toegegeven dat ik me vergist heb in de capaciteiten van de heer Brinkman om de Rotterdamse politie te leiden. Ik nam mijn share of responsibility. Van de anderen heb ik niets vernomen. Ik heb verder geen fouten gemaakt. De stukken tonen dat aan. Ook onderzoeker De Vries heeft dat geconcludeerd.'
Partijgenoot K. de Vries heeft volgens Rotterdams eerste burger uitstekend werk geleverd. Brinkman denkt daar anders over. Hij vond de PvdA'er partijdig. De oppositie van de ex-generaal tegen de onderzoeker was de zoveelste stap in de juridische en bestuurlijke lijdensweg die deze affaire kenmerkt.
'Dat Brinkman vasthoudend was en van solide gereformeerde achtergrond, wisten we. Maar dat hij er in slaagt maandenlang de zwakten van bestuurlijk Nederland zo genadeloos bloot te leggen, is fascinerend.'
Burgemeester Peper zegt het niet met zoveel woorden, maar de rol van Dijkstal moet volgens hem ook kritisch worden bezien. De minister is gemakshalve vergeten dat de burgemeester oorspronkelijk een andere kandidaat had voor de vacante functie van hoofdcommissaris. 'Mijn commandant van de brandweer Berghuijs vond ik een uitstekende vent voor die baan. Maar minister Dijkstal wees hem af, zonder opgave van redenen. Daarna is de bewindsman met Brinkman gekomen en heb ik hem geaccepteerd op gezag van het departement van Dijkstal.'
Tijdens het gesprek op het stadhuis gaat het vingertje van Peper voortdurend omhoog. Het zit hem dwars dat hij nu in de publieke opinie als enige onder schot ligt. 'Op 6 juni is de jacht op Bram Peper geopend. Kennelijk moet ik gepakt worden. Men heeft getracht er een affaire-Peper van te maken.'
Of dat zal lukken is de vraag. 'Och, ik ben gewend aan beschadigingen. Waar ik nooit aan zal wennen is vervorming en versimpelijking van de werkelijkheid.' De Haagse politici zouden zich bij de feiten moeten houden. Brinkman miste ten ene male de kwaliteiten om het korps te leiden, aldus Peper. 'Het is beyond imagination wat er in de laatste maanden met Brinkman in het korps is gebeurd. Dat zouden ze in Den Haag ook kunnen weten. Meer zeg ik er niet over.'
Peper verbaast zich over het niveau waarop de discussie in de Tweede Kamer wordt gevoerd. De parlementariÂ‰rs beperken zich tot het zoeken van een zondebok en vragen over wie de rekening moet betalen, sneert de burgemeester. 'Wat nu aan mij wordt toegeschreven, heeft niets met mijn persoon te maken, maar met de gammele Politiewet, die de Kamer in 1990 heeft aangenomen.'
In dat jaar schreef Peper al een alternatief voor dat omstreden ontwerp. Hij dacht een antwoord te hebben voor het 'democratisch gat' in het wetsvoorstel; het ontbreken van duidelijkheid over de zeggenschap over de politie. Minister Dales wees zijn alternatief van de hand. 'Waar dat toe leidt, hebben we in Rotterdam kunnen zien. Ik ondervind het nu aan den lijve.'
Die gevoelige discussie komt nu als een boemerang terug, meent Peper. De afgelopen maanden heeft hij minister Dijkstal alweer dikke nota's gestuurd over hoe het met de politie anders moet. Veel hoop dat de Tweede Kamer nog voor de verkiezingen in actie komt, heeft hij niet. 'Ze houden zich liever bezig met een bokswedstrijd om Brinkman. Mij ligt dat niet.'
Peper had zich bij voorkeur afzijdig gehouden van het Haagse rumoer. Hij voelt zich doorgaans wel bij laconieke distantie. 'Maar ik dacht aan de woorden van mijn oude vriend Van Mierlo. Die zei: wie met zich laat sollen, verdient verachting.'

Foto
	Burgemeester A. Peper FOTO GUUS DUBBELMAN - DE VOLKSKRANT

