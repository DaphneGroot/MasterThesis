	Wegener Arcade verkoopt TV 10 aan Saban uit VS
	Van onze verslaggever
AMSTERDAM
Uitgever Wegener Arcade verkoopt een meerderheidsaandeel van televisiedochter TV 10 aan het Amerikaanse mediabedrijf Saban. De zender werd vorig jaar opgericht door Arcade en kampt met hoge aanloopverliezen. Hoeveel Saban bereid is te betalen voor TV 10 is niet bekend gemaakt.
Wegener Arcade exploiteert twee televisiezenders, waarvan The Music Factory het succesvolst is. De muziekzender bereikt een duidelijke doelgroep en is daarom interessant voor adverteerders. TV 10 is ooit opgezet als kanaal voor oude series, maar wordt momenteel geleidelijk omgezet in een gewoon familiekanaal. Deskundigen zijn somber over de overlevingskansen van TV 10 omdat adverteerders geen belangstelling zouden hebben voor weer een nieuwe, algemene zender.
In een recent rapport schat een analist van Robeco de verliezen van TV 10 op 19 miljoen gulden voor 1996 en voor dit jaar op 7 miljoen. In 1998 zou de zender break-even kunnen draaien, maar hij en andere deskundigen voorspellen desondanks een marginaal bestaan voor het station. Met de verkoop aan Saban geeft bestuursvoorzitter J. Houwert van Wegener Arcade toe aan de druk van analisten en beleggers de zender te verkopen.
Het in Los Angeles gevestigde Saban beschikt over de rechten van een groot aantal kinder- en familieprogramma's. Het bedrijf exploiteert deze catalogus wereldwijd en werkt hierbij samen met Fox Children Network van mediamagnaat Rupert Murdoch. Voor TV 10 betekent de overname uitbreiding van de kinderprogrammering overdag.

