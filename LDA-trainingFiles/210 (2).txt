Citroenmelisse.
Citroenmelisse ("Melissa officinalis") is een vaste plant die tot de lipbloemenfamilie ("Lamiaceae") behoort. De plant ruikt naar citroen. De plant groeit voornamelijk in Zuid-Europa, maar is in meer gematigde streken als Nederland en BelgiÃ« eenvoudig te vermeerderen aangezien de plant 's winters door middel van wortelstokken voortleeft. De plant wordt circa 0,5 m hoog.
Naamgeving.
De naam citroenmelisse komt van het Oudgriekse woord Melisse, dat 'honingbij' betekent. Deze naam is zeer toepasselijk omdat citroenmelisse veel bijen aantrekt. De plant staat bekend als een belangrijke producent van nectar, de grondstof van honing.
Geschiedenis.
Citroenmelisse was 2000 jaar geleden al bekend bij verschillende volkeren. Waarschijnlijk brachten de Arabieren de plant via Spanje naar Europa. Aanvankelijk hielden alleen kloosters zich bezig met de teelt.
Toepassingen.
Van de verse of gedroogde bladeren kan thee worden gezet. Citroenmelisse wordt gebruikt als smaakmaker bij visgerechten, soepen, sauzen en omeletten.
Zowel in thee- als in tinctuurvorm heeft citroenmelisse een anti-stress- en anti-slapeloosheidseffect.
Imkers gebruiken het blad om bijenkorven mee in te wrijven. De geur trekt bijen aan.
Voortplanting en teelt.
Citroenmelisse vermeerderen kan door stekken, zaaien en scheuren. Als de plant te droog staat wordt het blad geelachtig, maar een te vochtige en schaduwrijke plaats gaat ten koste van de smaak. Citroenmelisse kan ook geteeld worden in bloempotten.
Trivia.
Citroenmelisse is een veel gebruikt middel om beten van steekmuggen te voorkomen. Deze muggen beschikken over een uitstekende reukzin waarmee ze prooien als mensen eenvoudig kunnen lokaliseren omdat ze gespecialiseerde receptoren hebben die uitgeademde lucht (CO2) en de geur van zweet kunnen waarnemen. De citroengeur van de citroenmelisse verstoort de werking van deze organen waardoor de mug geen prooi meer kan vinden.
