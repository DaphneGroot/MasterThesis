	Vertrekkend hoogleraar De Waart wil separatisten voor de rechter slepen; 'Ook volken mogen niet naar de wapens grijpen'
	Van onze verslaggever
Rob Vreeken
 AMSTERDAM
De Friese nationalist die propaganda maakt voor een onafhankelijk Friesland: prof. dr. P.J.I.M. de Waart zou hem streng de oren wassen. Het Koerdische volk? Absoluut niet toe aan een eigen staat, meent de vertrekkend hoogleraar. Afscheiding van opstandige provincies - het is hem een gruwel, uitzonderingen daargelaten.
Toch is De Waart een gedreven pleitbezorger van het recht van volken op zelfbeschikking. De afscheidsrede die hij vandaag uitspreekt aan de Vrije Universiteit te Amsterdam, waar hij negentien jaar internationaal recht doceerde, gaat erover. Volkenrecht in zelfbeschikking is de titel.
Wat oogt als een tegenstelling, is eigenlijk een kwestie van definitie. Zo hebben militanten - Kasjmiri's, Tamils, Basken - zelfbeschikking altijd opgevat als: het recht een onafhankelijke staat te vormen. En de topconferentie van de Verenigde Naties over mensenrechten (Wenen, 1993) omschreef het als het recht van volken 'vrijelijk hun politieke status te bepalen'.
Maar voor prof. De Waart zijn die twee uitleggen niet hetzelfde. 'Ik denk niet dat je ''politieke status'' kunt vereenzelvigen met ''eigen staat''. De vrijheid van de n vindt hier zijn grenzen in de vrijheid van de ander.'
En dus spreekt hij met kracht tegen dat het volkenrecht ruimte biedt voor separatisme. 'Naar mijn mening kun je niet spreken van een recht op afscheiding', aldus De Waart.
Hij wijst op genoemde Verklaring van Wenen, waarin separatisme wordt afgewezen. 'Anders zou iedere groep mensen kunnen zeggen: we splitsen ons op, met alle voordelen van dien. Want de nadelen ziet men meestal niet.'
Het was precies de angst voor afscheiding van minderheden en ontevreden provincies die maakte dat het VN-handvest uit 1945 in dat opzicht lang een dode letter bleef. Het beginsel van zelfbeschikking werd wel genoemd, zelfs in artikel 1, maar door de huiver van de statengemeenschap kreeg het niet de status van concreet recht.
Dat werd het pas tijdens de dekolonisatie. De inwoners van de gekoloniseerde gebieden kregen het recht hun politieke toekomst te bepalen. D t was, wat het volkenrecht betreft, zelfbeschikking.
Maar nu de dekolonisatie zo'n beetje over is, en sinds de val van de Muur in 1989 de vanzelfsprekendheid van staatsgrenzen heeft ondergraven, wordt opnieuw gezocht naar een zinvolle betekenis van het begrip zelfbeschikking. Internationaal juristen als De Waart proberen daarin voor te gaan, een gidslichtje in de hand.
De Waart pretendeert niet d stand van het volkenrecht weer te geven. Zijn betoog bevat elementen van 'wenselijk' volkenrecht. Zo is het verbod op separatisme niet onomstreden, geeft hij toe. 'Sommige volkenrechtskundigen vragen zich af wat zelfbeschikking nog voorstelt wanneer daar niet het recht op afscheiding bij hoort.'
De Waart ziet zelfbeschikking als een collectief mensenrecht. De kern ervan is 'de vrijheid van alle volken om hun politieke status te bepalen en hun economische, sociale en culturele ontwikkeling na te streven'.
Anders gezegd: volken hebben er recht op goed behandeld te worden door hun regering. Ze hebben desgewenst recht op een ruime mate van autonomie en op respect voor hun taal en cultuur. Maar worden die rechten ernstig geschonden, dan komt afscheiding wl in beeld. Het verbod erop kan dan worden ingetrokken. De Waart ziet afscheiding als een soort laatste redmiddel, als ultieme sanctie voor wangedrag van regeringen.
'Neem de Hongaren in Slowakije, die hun eigen naam niet meer mogen gebruiken, en die door de overheid niet langer worden aangeschreven in hun eigen taal. Dan moet er naar mijn smaak een lampje gaan branden.'
Volgens De Waart is zo'n conflict geen aangelegenheid voor Hongaren en Slowaken onderling. De internationale gemeenschap ('uiteindelijk de VN, maar zo mogelijk regionale organen') moet toezien op een goede afwikkeling, en eventueel op de vorming van een nieuwe staat.
En het is die zelfde internationale gemeenschap die ervoor moet waken dat geen misbruik wordt gemaakt van de collectieve mensenrechten. Immers, 'opruiing tot afscheiding is altijd illegaal', aldus De Waart in zijn rede. Een permanent strafhof zou daarvoor de rechterlijke instantie kunnen zijn.
Maar bestaat niet het gevaar dat mensen die vreedzaam voor een aparte staat ijveren, zoals een Bossi in Itali, in de gevangenis verdwijnen alleen omdat ze een bepaalde mening verkondigen?
'Je moet je afvragen waar¢m mensen zich willen afscheiden. Mensen kunnen gaan roepen dat er onderdrukking plaatsvindt, terwijl dat helemaal niet zo is. Ze lokken dan geweld uit van de overheid, waarop zij weer kunnen zeggen: zie je wel, er is repressie. In mijn ogen zou dergelijk gedrag strafbaar moeten zijn.'
De Waart oppert verder dat het Internationale Gerechtshof geschillen tussen volken en staten gaat behandelen, en niet slechts tussen staten. 'Je moet dan wel beschikken over criteria voor wat een volk is. Een volk moet banden hebben met een grondgebied. En een gezag waaronder ze willen leven, of op z'n minst n spreekbuis.
'Dat is ook het probleem met de Koerden. Dat is wel n volk, maar ze staan elkaar naar het leven. Je kunt toch moeilijk beweren dat zij toe zijn aan een eigen staat. Dan moet de internationale gemeenschap zeggen: we erkennen u, maar u bent nog niet rijp, u moet zich als volk wl weten te gedragen.'
Zo komt De Waart uit bij wat hij een 'gedragscode' voor volken noemt. Als volken willen dat de wereld hun rechten erkent, zullen zij respect moeten hebben voor democratie en mensenrechten. En: geen geweld. Het grijpen naar de wapens is hooguit toegestaan als zelfverdediging tegen repressie. De Waart: 'Ook voor volken zal moeten gaan gelden dat zij geschillen met hun staat vreedzaam regelen.'

Foto
	Prof. dr. P.J.I.M. de Waart: 'Mensen kunnen gaan roepen dat er onderdrukking plaatsvindt, terwijl dat helemaal niet zo is.' FOTO BERT VERHOEFF - DE VOLKSKRANT

