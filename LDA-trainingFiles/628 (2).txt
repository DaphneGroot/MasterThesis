Koffie.
Koffie is een meestal warm genuttigde drank die onder andere het oppeppende middel cafeïne bevat. Koffie wordt gemaakt van de ontvelde, gemalen, gedroogde, en geroosterde zaden van de koffieplant. Deze zaden worden koffiebonen genoemd maar botanisch gezien is dit niet juist. De vrucht van de koffieplant is een steenvrucht. Dat is een vrucht met een dikke harde pit en een dun laagje vruchtvlees. Deze pit (oftewel zaad) lijkt echter zo sterk op een boon dat men het toch koffiebonen is gaan noemen.
De koffie die verkocht wordt is meestal een mengsel van gebrande zaden van twee (botanische) koffiesoorten: "Coffea arabica" en "Coffea canephora" (synoniem "Coffea robusta"). Sommige Nederlandse fabrikanten geven hun verschillende mengsels de namen goudmerk, zilvermerk en roodmerk, waarbij goudmerkkoffie meestal voor 100% uit arabicabonen bestaat, zilvermerk uit 80% arabicabonen en 20% robustabonen, en roodmerk uit 70% arabicabonen en 30% robustabonen. Het verschil tussen de twee soorten koffiebonen zit met name in de smaak en het cafeïnegehalte: arabicabonen hebben een mildere smaak en bevatten ongeveer 70% minder cafeïne dan de robustabonen, die voor een pittigere smaak kunnen zorgen. De gebrande koffiebonen worden zowel gemalen als ongemalen verkocht.
Koffie wordt als smaakmaker gebruikt in gebak, taart en ijs. Hiertoe wordt sterke koffie gezet, meestal mokka, die daarna verwerkt wordt in bijvoorbeeld ijs, crème, cakebeslag of tiramisu.
Geschiedenis.
Een oude koffiemok uit het Koninkrijk Kaffa in Ethiopië
Beeld (omstreeks 1686) van een Ottomaanse man die koffie aangereikt krijgt, boven de ingang van een koffiehuis in Leipzig.
Palestijnse vrouwen malen koffiebonen (omstreeks 1905)
Koffie werd waarschijnlijk het eerst door de mens opgemerkt in het Koninkrijk Kaffa wat nu in Ethiopië ligt. Hier werd het "buna", "bunn" of "bunchum" genoemd werd, wat 'boon' betekent. Over de ontdekking van koffie als drank bestaan verschillende legenden. Bijvoorbeeld over de herder genaamd "Kaldi". Hij zag dat zijn geiten na het eten van bepaalde struikbessen erg opgewonden werden. De herder plukte er wat, kookte ze en verkreeg een aftreksel met een tot dan toe onbekende geur. Die drank was bitter, maar gaf ook een gevoel van voldoening en helderheid van geest. Een ander verhaal gaat over een Soefigeleerde uit Jemen die naar Kaffa reisde en van de bessen een drankje maakte. Ook is er een verhaal van een naar de woestijn verbannen geestelijke uit de Jemenitische havenstad Mokka die vanwege de honger besloot de bessen van een koffieplant te koken. Hoe dan ook, de drank werd opgemerkt door Arabische handelaren én door de beroemde Perzische arts Avicenna.
Naar alle waarschijnlijkheid hebben Arabieren de teelt van koffieplanten in gang gezet. Ze spraken niet meer van "bunn" maar van "qahwa" of "quahweh" wat 'geeft sterkte' of 'macht' betekent. Een andere theorie is dat het woord afgeleid is van de plek waar het vandaan kwam, namelijk het Koninkrijk Kaffa. Ondanks pogingen tot geheimhouding en het handhaven van een uitvoerverbod, werd koffie spoedig populair in de meeste islamitische landen. De havenstad Mokka werd de belangrijkste distributeur vanwaar de koffie naar Egypte en Syrië werd getransporteerd. De koffiesoort mokka is naar deze stad vernoemd. Zowel islamitische geestelijken als Ethiopisch christelijke geestelijken hebben de drank verboden vanwege het stimulerende en verslavende effect. Deze verboden zijn altijd weer na verloop van tijd ongedaan gemaakt.
Het eerste Europese koffiehuis zou in het zestiende-eeuwse Venetië zijn geopend, maar het is niet duidelijk wie daarvoor gezorgd heeft. Op het einde van de 17e eeuw smokkelden Nederlandse zeevaarders "Coffea arabica" van Mokka naar Java, waar deze plant goed bleek te groeien. De Nederlanders brachten ook koffie naar Sri Lanka en Zuid-Amerika, waar de koffiecultuur van start ging in de 18e eeuw. Aldus verspreidde de productie zich snel over de meeste tropische gebieden. De Nederlanders waren naar verluidt de eerste handelaars die koffie op grote schaal naar Europa brachten. Amsterdam zou zodoende het eerste belangrijke internationale koffiehandelscentrum zijn geworden. Volgens sommigen gaat deze eer echter naar de grote concurrent in die tijd: Londen.
In het begin van de 18e eeuw wist de Fransman Gabriel de Clieu stekjes van een koffieplant naar de Franse eilanden in de Caraïben te smokkelen waarna de koffieproductie ook hier op gang kwam. Rond 1727 wist men ook koffiezaden naar Brazilië te smokkelen. Brazilië zou hierna uitgroeien tot de grootste koffieproducent ter wereld, een positie die het nog steeds heeft. Door de steeds grotere productie zou de prijs van koffie steeds verder dalen.
In Nederland werd de exotische, en toen nog exclusieve, drank aan het einde van de 17e eeuw slechts door een handjevol mensen uit de gegoede burgerij gedronken. Omdat het een mysterieuze drank was werden er door sommige mensen zelfs magische krachten aan toegekend en ontstond het koffiedikkijken. Vanaf begin 18e eeuw werd de drank door de dalende prijs steeds populairder en kwamen overal koffiehuizen op. Het werd van een drank voor de elite steeds meer een drank voor de hele bevolking. Vanaf 1750 werd het volksdrank nummer één (het verstootte bier van de eerste plaats) en die positie heeft koffie nog steeds.
In de tweede helft van de 19e eeuw kwamen de eerste espressomachines op de markt waarmee een nieuwe manier van koffiezetten, één kop tegelijk, werd geïntroduceerd. Aan het einde van diezelfde eeuw werd men door plantenziekten genoodzaakt om de gevoelige "Coffea arabica" te vervangen door de minder gevoelige "Coffea canephora" (= "robusta"), die in Belgisch-Congo werd ontdekt.
Tot begin twintigste eeuw was de meest gebruikte methode om de gemalen bonen in het water te koken, vergelijkbaar met Turkse koffie. Hierna kwamen modernere methoden in zwang. Zo raakte het al eerder uitgevonden espresso-apparaat steeds meer ingeburgerd maar ook de mokkapot (uitgevonden in 1933) en de snelfiltermethode. Vanaf eind twintigste eeuw raakten koffiepadappraten in gebruik waarmee automatisch een of twee koppen koffie per keer kunnen worden gemaakt.
Huidige productie en distributie.
De bessen hebben zo'n acht maanden nodig om rijp genoeg te zijn om geplukt te worden. In die acht maanden gaan ze van een groene naar een rode kleur. Voor de duurdere koffie worden de bessen nog weleens selectief geplukt maar meestal worden alle bessen geplukt, zowel de rode als de groene. Hierna volgt eventueel nog een handmatige selectie waarbij de mindere bessen worden weggegooid.
Hierna volgt een stap die het "natte proces" worden genoemd. De bessen worden in een bassin met water gedaan. De onrijpe bessen blijven drijven en de rijpe zinken. Wanneer de onrijpe bessen eruit geschept zijn moet bij de rijpe bessen het vruchtvlees verwijderd worden. Dit wordt gedaan door de bessen, onder water, door een rooster te persen. Het overige vruchtvlees laat men vervolgens fermenteren wat een à twee dagen duurt. Hierna worden de pitten machinaal geborsteld waarna ze schoon zijn van vruchtvlees.
Hierna volgt het "droge proces". De vrijgekomen koffiebonen worden gedroogd in de zon. Dit kan op een vloer of op een tafel gebeuren. De bonen moeten om de paar uur omgeroerd worden. Dit is een delicaat proces aangezien de bonen ook niet té droog mogen worden. Soms wordt het natte proces overgeslagen en worden de bonen met vruchtvlees en al gedroogd, oorspronkelijk was dit ook de enige manier. Soms worden speciale ovens gebruikt om de bonen te drogen.
Als de bonen gedroogd zijn worden ze nogmaals geborsteld om de laatste ongewenste laagjes eraf te krijgen. De koffiebonen worden dan gesorteerd op verschillende kwaliteitscriteria. Vervolgens worden ze "gemelangeerd" (gemengd). Door het mengen van verschillende selecties tracht men een bepaalde, door de jaren heen constante smaak te verkrijgen voor een bepaalde aankoopprijs.
Hierna volgt het koffiebranden. De bonen worden, met een beetje olie, in een speciale oven geroosterd totdat ze de juiste geur krijgen. Tijdens het roosteren van de koffiebonen ontstaan zo'n 700 verschillende chemische stoffen. Een deel van de gebrande koffiebonen wordt gemalen, vacuüm verpakt, en geleverd aan winkels. Een ander deel wordt als ongemalen verkocht.
Een speciale manier om koffie te bewerken is door de nog ongebrande bonen bloot te stellen aan zeelucht. Zogenaamde "Monsooned coffee". Toen de koffie in Europa geïntroduceerd werd was dit sowieso onderdeel van het proces. De koffie moest immers vanuit Jemen helemaal om Afrika heen vervoerd worden. Later toen het Suezkanaal geopend werd viel dit proces weg. Bepaalde koffiesoorten worden echter nog steeds in open pakhuizen aan de kust blootgesteld aan zeelucht. Door de tropische zeelucht worden de bonen minder zuur.
Om cafeïnevrije koffie te maken bestaan verschillende chemische processen. Deze cafeïne-extractie wordt uitgevoerd op de nog ongebrande bonen.
Koffie zetten.
Na het oogsten en drogen van de koffieboon wordt deze gebrand en gemalen. Daarna kan er op verschillende manieren koffie mee worden gezet. Koffie bestaat vooral uit water. De samenstelling van dat water is bijgevolg van belang. Het gehalte aan droge stof die dat water bevat, is van invloed op het oplossingsvermogen van het water en de hoeveelheid koffie die nodig is om tot hetzelfde resultaat te komen. Het drinkwater zal dus in hoge mate de smaak en het uiterlijk en dus de waardering bepalen. Dezelfde koffie van leidingwater ofwel van bronwater zal een ander uiterlijk hebben en anders smaken.
Methodes.
Koffie is van nature bitter. Er zijn in de loop van de eeuwen verschillende methoden bedacht om de bittere smaak te onderdrukken en de overige aroma's naar de voorgrond te krijgen en de hoeveelheid cafeïne te reguleren. Een basisregel is dat de cafeïne en de bittere smaak net iets langzamer in het water worden opgenomen dan de andere aroma's. Als gemalen koffiebonen niet al te lang met het water in aanraking komen resulteert dat in minder sterke koffie met meer smaak. Daarnaast moet het water een temperatuur hebben die net iets onder het kookpunt is.
Snelfiltermethode.
Filterkoffie wordt gezet met behulp van een papieren koffiefilter in een houder die gevuld wordt met gemalen koffie, waarop bijna-kokend water geschonken wordt. Onder het filter staat een koffiekan, het liefst au bain-marie. De meeste thuis gebruikte koffiezetters werken identiek maar daarbij wordt de koffie op een elektrisch plaatje warm gehouden.
Cafetière.
Grof gemalen koffie wordt in de glazen kan van de cafetière gedaan. Daarop wordt er heet water (95 - 98 °C) op gegoten, omgeroerd en laat men circa 4 minuten trekken, waarna het metalen of kunststof filter naar beneden wordt gedrukt. De koffie is dan klaar om te worden gedronken.
Mokka express.
Moka express wordt gemaakt in een driedelig metalen apparaat voor op het fornuis, bestaande uit onderaan een waterreservoir, daarop een trechtervormig koffiefilter en bovenaan een opvangreservoir voor de bereide koffie. Onderin gaat vers water en dan verwarmt men het reservoir. Door de druk die tijdens het opwarmen ontstaat, wordt het water met ongeveer 1,5 bar (afhankelijk van de maalgraad) door de koffie geperst en vervolgens in het reservoir opgevangen. De zettijd hangt af van de grootte van het apparaat en varieert van 5 tot 10 minuten.
Percoleren.
De grof gemalen koffie zit in een filter boven in de koffiepot. Via een buisje wordt kokend water naar boven in het filter gestuurd, waarna de dan getrokken koffie weer naar beneden loopt. Afhankelijk van de intensiteit van de warmtebron is dit een continuproces. Percoleren komt voor sinds de zeventiende eeuw.
Espressomethode.
Espressokoffie wordt gemaakt met een espressomachine. Hiervoor wordt zeer fijn gemalen koffie gebruikt. De koffie wordt aangedrukt in een filterbakje met een zeer fijne zeef dat zich in de filterdrager bevindt. De filterhouder wordt, meestal met een bajonetsluiting, onder het espressoapparaat bevestigd, waarna bij voorkeur gedemineraliseerd water met een temperatuur tussen 90 en 96 °C onder een druk van 9 bar door de koffie wordt geperst. De persoon die zich heeft toegelegd op het bereiden van espresso en aanverwante dranken wordt een barista genoemd.
Vacuümmethode.
Het apparaat bestaat uit twee boven elkaar geplaatste glazen kolven. De bovenste kolf (voorzien van een filter voor de koffie) sluit luchtdicht op de onderste en mondt uit op een buis die tot beneden reikt. De onderste kolf wordt gevuld met heet water en verder verwarmd met een spiritusbrander. De druk boven het water zal het door de buis naar boven stuwen. Hierop wordt de spiritusbrander weggenomen; de onderdruk die dan ontstaat zuigt het water door de koffie en het filter terug naar beneden.
Turkse koffie.
Turkse koffie, in Nederlands ook wel 'modderkoffie' genoemd, wordt gemaakt volgens een methode die algemeen is in Turkije, Noord-Afrika, delen van Oost-Europa, Iran en Griekenland. Dit is koffie die, in verhouding met gewone koffie, kort gebrand is en zeer fijn gemalen. De koffie wordt in een cezve (djezwe), een speciaal pannetje dat meestal van brons of koper is, gedaan, samen met een gelijke hoeveelheid suiker. Hier wordt water aan toegevoegd dat dan heel langzaam aan de kook wordt gebracht. Dan wordt het met koffieresidu en al in een kopje geschonken.
Koffiepad-apparaat.
Hiervoor is een apparaat nodig waar een voor het merk of type geschikt pakketje voorverpakte gemalen koffie in past. Een verschil met de snelfiltermethode is dat de koffie al door de fabrikant is ingepakt in filterpapier, waardoor makkelijk iedere keer dezelfde dosering kan worden gebruikt. Na gebruik blijft er geen losse prut over maar een makkelijk verwijderbaar en weg te gooien pakje. De dosering van de koffie is door de fabrikant bepaald, de sterkte van de koffie kan alleen worden gewijzigd als men de hoeveelheid water kan aanpassen.
Capsule-apparaat.
Deze apparaten maken gebruik van luchtdichte capsules die de koffie bevatten. Hierdoor is de koffie lang houdbaar en zeer makkelijk te zetten. De capsule wordt in z'n geheel in de machine geplaatst en door de machine opengemaakt, waarna direct koffie wordt gezet met heet water onder hoge druk.
Het materiaal dat gebruikt wordt voor de capsule is van belang voor de versheid van de koffie in de capsule. Een kartonnen capsule dicht in het begin goed af, maar vocht en zuren in de omgeving dringen langzaam door in de capsule. Plastic beschermt beter en aluminium is nog langer ondoordringbaar.
Een groot voordeel van capsules met koffie is de versheid van de gemalen koffie. Direct na de oogst worden de koffiebonen gebrand en gemalen, waarna ze luchtdicht worden verpakt in capsules. Door deze verwerkingsmethode blijven de aroma's en smaken van de koffie goed bewaard.
Koffiemachine.
Deze zijn bedoeld voor grootverbruik in kantines en op kantoren. Ze gebruiken vaak instantkoffie of een vloeibaar koffieconcentraat, waardoor de koffie snel klaar is. Steeds vaker wordt apparatuur gebruikt die de koffie vers en kop-voor-kop zet ("freshbrew"). Dit gebeurt op basis van gemalen koffie, vergelijkbaar met thuis zelf koffiezetten. Er zijn machines die voor de gewone koffie/espresso "freshbrew" gebruiken en voor de "fundrinks" (cappuccino, wienermelange enz.) instantkoffie. Er zijn ook koffieautomaten die hele koffiebonen gebruiken en deze zelf malen.
Oploskoffie.
Ook wel instantkoffie genoemd. Door een speciaal procedé ontstaan koffiepoeder of -korrels wordt in heet water opgelost. Vrijwel alle soorten bestaan ook in varianten zonder cafeïne (decafé). Instantkoffie kan met koud water verwerkt worden tot frappé.
Koude koffie.
Koude koffie, of "Cold Brew", wordt gemaakt op een gelijkaardige manier als filterkoffie, met het verschil dat men koud water gebruikt. Er bestaan hiervoor ook gespecialiseerde toestellen. Doordat de koffie zich ontwikkelt met water op een andere temperatuur is de smaak volledig anders.
Slow coffee.
Koffie, op de ouderwetse manier gezet. Dit wordt wel 'slow coffee' genoemd. Op basis van "oude" zetmethodes zoals filterkoffie, cafetière en dergelijke zijn veel nieuwe/vernieuwde zetmethodes bedacht.
Houdbaarheid van gezette koffie.
De gezette koffie kan, afhankelijk van de bewaartemperatuur die op ca. 85 °C moet liggen, maximaal ½ uur bewaard worden zonder merkbaar kwaliteitsverlies.
De kwaliteit van (ongemalen) koffiebonen gaat langzamer achteruit dan voorgemalen koffie. De reden hiervoor is dat het totale oppervlak dat in aanraking kan komen met lucht veel kleiner is. Koffiebonen kunnen goed worden ingevroren, mits er geen vocht bij kan komen. Het verpakken en ontdooien vergt daarom enige zorg. Een niet benodigd deel kan in een plastic zakje gedaan worden, waarna de lucht eruit wordt gezogen. De vacuüm verpakte bonen gaan vervolgens in een vriezer. Bij het ontdooien wordt de verpakking pas geopend als deze op kamertemperatuur is, omdat zich anders condenswater op de bonen vormt.
Het probleem van degradatie van de koffie doet zich niet voor bij oploskoffie. Deze is zeer lang houdbaar.
Effecten van cafeïne in koffie.
De cafeïne in koffie zorgt voor een opwekkend effect. Er is overtuigend aangetoond dat cafeïne helpt om de alertheid te verhogen, de concentratie te verbeteren en het uithoudingsvermogen te vergroten. Sommige mensen die dagelijks grote hoeveelheden koffie drinken en hier ineens mee stoppen kunnen tijdelijk last hebben van lichte ontwenningsverschijnselen zoals hoofdpijn. Deze hoofdpijn verdwijnt meestal binnen een paar dagen of hooguit een week nadat de cafeïneconsumptie is gestaakt. De hoofdpijn verdwijnt ook wanneer de consumptie van cafeïne weer wordt hervat. Niet iedereen heeft last van hoofdpijn indien de cafeïneconsumptie plotseling gestaakt wordt; de mate waarin dit voorkomt ligt tussen 0,4% en 50%. Op basis van talrijke wetenschappelijke studies naar de relatie tussen koffieconsumptie en gezondheid kan geconcludeerd worden dat een gemiddelde koffieconsumptie (4-5 kopjes van 125 ml per dag) geen negatieve effecten op de gezondheid heeft voor gezonde volwassenen. Zwangere vrouwen wordt geadviseerd de cafeïne-consumptie te beperken tot 200 - 300 mg per dag (2 tot 3 kopjes koffie).
Cafeïnevrije koffie.
Sommige mensen verkiezen cafeïnevrije koffie om wel de smaak van koffie maar niet de effecten van de cafeïne te hebben.
Cafeïne kan op verschillende manieren uit koffiebonen geëxtraheerd worden (cafeïne-extractie). Bijvoorbeeld door de toepassing van eigenschappen van kooldioxide bij een bepaalde temperatuur en druk (hyperkritische vloeistofextractie).
Bij de chemische methode wordt er stoom bij de koffie gebracht waardoor de koffie poreuzer wordt. Daarna wordt dichloormethaan of ethylacetaat langs de koffie geleid. De cafeïne gaat dan mee met het extractiemiddel. Vervolgens worden de koffiebonen gespoeld met water waardoor het chemische middel uit de koffie wordt gehaald. Tot slot worden de koffiebonen gedroogd. Daarna moet nog worden geanalyseerd of de gehaltes extractiemiddel en cafeïne in de koffieboon aan de daarvoor gestelde maxima voldoen.
Strikt genomen moeten we spreken van cafeïne-arme koffie omdat het niet mogelijk is om echt alle cafeïne uit de boon te halen. Er blijft altijd een (heel) kleine hoeveelheid achter. Het resterende gehalte cafeïne in cafeïnevrije koffie mag wettelijk niet meer dan 0,1% bedragen, berekend als percentage van de droge stof. Dit komt neer op maximaal 1 milligram cafeïne per gram gebruikte (droge) koffie.
Recent is in Kameroen een cafeïnevrije koffiesoort ontdekt: "Coffea charrieriana". Andere cafeïnevrije koffiesoorten komen voor op Madagaskar. Momenteel wordt geen enkele van deze soorten gekweekt om cafeïnevrije koffie te maken. Er bestaan wel veredelingsprogramma's voor "Coffea charrieriana", wat betekent dat men een economische rol voor deze soort op het oog heeft.
Koffie in de wereld.
De grootste koffieproducerende landen zijn Brazilië, Vietnam, Indonesië, Colombia en India. In de Scandinavische landen is de koffieconsumptie per persoon het hoogste ter wereld. Gemiddeld dronken Scandinaviërs in de periode 2002–2006 dagelijks 4,3 kopjes koffie. De Finnen waren de koplopers, met 5,4 kopjes per dag. In België en Luxemburg was in de periode 2002-2006 de koffieconsumptie zo'n 3,8 kopjes per dag. De Nederlanders dronken zo'n 3,2 koppen per dag. Dat is 13 procent minder dan het koffieverbruik in 1996, maar nog altijd goed voor 6,9 kg koffie per persoon per jaar. De Europese Unie als geheel kwam op 2,2 kopjes per persoon per dag. De Britten drinken vooral thee. Hun koffieverbruik is beperkt tot 1,2 kopjes per dag. Buiten Europa worden de koffiedrinkers vooral in de Verenigde Staten en Canada gevonden. In de koffieproducerende landen zelf wordt weinig koffie gedronken, met uitzondering van Brazilië en Costa Rica. Om de veelal arme koffieboeren te helpen zijn er steeds meer fair trade-initiatieven ontstaan om deze boeren beter mee te laten profiteren van de koffieopbrengsten. Deze streven tegelijkertijd ook voor een meer duurzame productie.
De woorden "koffie" en "café" zijn duidelijk verwant aan het Arabische woord "Qahwa". De verschillende woorden voor koffie lijken in de meeste talen op elkaar. Of het Arabisch ook inderdaad aan de grondslag ligt is niet met zekerheid achterhaald. Het woord kan ook afgeleid zijn van de naam van het Ethiopische Koninkrijk Kaffa waar de koffie oorspronkelijk vandaan kwam.
