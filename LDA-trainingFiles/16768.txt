Leekstermeer.
Het Leekstermeer is het grootste meer van Drenthe.
Het Leekstermeer is gelegen in de gemeente Noordenveld en maakt deel uit van het grotere Leekstermeergebied. Voor de (Groningse) gemeentelijke herindeling van 1990 liep de provinciegrens door het noorden van het meer, daarna is deze op de noordelijke oever komen te liggen. Het meer is genoemd naar Leek.
Het meer wordt ook wel het "Zulthermeer" of "Zulthe" genoemd, naar de streek tussen Nietap en Roden. Het noordoostelijke gedeelte wordt ook wel "Rietboor" genoemd.
Het meer is in de prehistorie op natuurlijke wijze ontstaan. Het is inmiddels 335 hectare groot en is tussen de 1 en 1,5 meter diep.
In het meer monden uit: het Leekster Hoofddiep, de "Leutingerwolderpolder", de Rodervaart en de Roderwolder Matsloot. Het water verlaat het meer via het Lettelberterdiep aan de noordzijde en de Munnikesloot (of "Munnikevaart") en de Gave aan de noordoostzijde. Het Lettelberterdiep en de Gave monden beide uit in het Hoendiep.
Een zout meer?
De naam "Zulthe" wordt wel verklaard als: "zout meer", omdat het tot de 16e eeuw in open verbinding stond het de zee. De afstand is echter te groot dat dit van invloed kan zijn geweest. Temeer omdat er tussen het meer en de zee in het verleden nog enkele zogenaamde zijlen (spuisluizen) zijn geweest, te weten het Niezijl en het Aduarderzijl.
