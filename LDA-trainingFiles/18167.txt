 VERGROTING INVLOED AANDEELHOUDER ONVOLDOENDE - VEB. 
 AMSTERDAM, 28 feb (Reuter) - De in oktober gelanceerde voorstellen van de Commissie Corporate Governance gaan in de goede richting maar nog niet ver genoeg, aldus de Vereniging van Effectenbezitters (VEB). 
 De VEB heeft een rapport opgesteld, als reactie op de voorstellen van de zogenaamde Commissie Peters, waarin een aantal eigen aanbevelingen wordt gedaan. 
 Daarbij richt de belangenvereniging van aandeelhouders haar pijlen met name op certificering van aandelen, het uitgeven van financieringsprefs en de bestuursstructuur van ondernemingen. 
 Volgens de VEB is certificering van aandelen in strijd met de uitgangspunten van het rapport Peters dat aan deelname in het kapitaal zeggenschap verbonden moet zijn en dat er evenwicht moet bestaan tussen kapitaalinbreng en zeggenschap. 
 "De beste oplossing zou zijn certificering af te schaffen," aldus VEB-voorzitter Paul Zwart in een persconferentie. 
 De Commissie Peters stelde voor om een stemvolmacht te geven aan certificaathouders die in een vergadering willen stemmen. 
 Volgens de VEB houdt het geven van een stemvolmacht echter in dat het administratiekantoor nog steeds kan stemmen voor degenen die geen volmacht aanvroegen. 
 De VEB wil dan ook een beeindiging van certificering of, als alternatief, een situatie waarbij stemvolmachten worden verstrekt aan certificaathouders en het administriekantoor niet stemt met de aandelen waarop geen volmacht is gevraagd. 
 De VEB is het principieel oneens met de situatie dat houders van goedkopere financieringsprefs evenveel zeggenschap hebben als eigenaars van gewone aandelen. 
 De belangenvereniging beveelt daarom aan dat preferente aandelen niet beneden de beurskoers van gewone aandelen mogen worden uitgegeven. Zo kan verwatering van stemrecht worden tegengegaan, aldus de VEB. 
 De VEB vindt verder dat goedkeuring moet worden gevraagd aan de aandeelhouders als er meer dan een derde van de activiteiten van een bedrijf verandert door aankoop, verkoop of ruil. 
 Aandeelhouderstoestemming zou volgens haar ook nodig zijn bij acquisities met een omzet die groter is dan een derde van de eigen jaaromzet of waarbij de overnamesom meer dan 50 procent van het eigen vermogen van de koper vergt. 
 Andere situaties waarin de VEB toestemming van de aandeelhouders wil zijn veranderingen van de structuur en het risicoprofiel en bij grote emissies of inkoop van aandelen die wezenlijke invloed hebben op de waarde van een onderneming. 
 Aandeelhouders moeten volgens de VEB de mogelijkheid krijgen om veranderingen in het bestuur af te dwingen en een gebleken gebrek aan vertrouwen moet volgens haar consequenties hebben. 
 Dat zou worden bereikt door aandeelhouders de mogelijkheid te geven een bestuurder weg te sturen als zo'n voorstel wordt gesteund door tweederde van de stemmen in een vergadering waar minstens 50 procent van het kapitaal is vertegenwoordigd. 
 Volgens de VEB zou de zittingsduur van commissarissen maximaal 12 jaar moeten bedragen, waarbij een herbenoeming na acht jaar enkel doorgang zou moeten vinden als er duidelijke instemming is van de aandeelhoudersvergadering. 
 Verder vindt de VEB dat het voorstel van de commissie Peters over een biedplicht op resterende aandelen niet ver genoeg gaat. Peters stelde voor een openbaar bod verplicht te maken als een partij 50 procent van een beursvennootschap bezit. 
 De VEB wil dat een verplicht bod op de resterende aandelen moet worden uitgebracht als een partij de controle heeft verworven over meer dan 33-1/3 procent van de aandelen. 
 De aanbevelingen van de VEB en andere betrokken partijen zullen worden bekeken door de Commissie Corporate Governance die later een tweede rapport zal uitbrengen. Later volgen eventueel aanpassingen van de wet-en regelgeving op dit terrein. 
 (c) Reuters Limited 1997. 
