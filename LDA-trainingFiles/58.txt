	Drie slachtoffers schietpartij waren ex-Joegoslaven
	Van onze verslaggever
WAGENINGEN
De Wageningse politie heeft de identiteit achterhaald van de drie mannen die op oudjaarsnacht werden gedood bij een schietpartij in een Joegoslavisch restaurant. Het gaat om een 26-jarige en twee 24-jarige mannen uit voormalig Joegoslavië.
Of zij een vaste woon- of verblijfplaats in Nederland hadden, heeft de politie nog niet kunnen vaststellen. De mannen hadden alle drie een vervalst paspoort op zak. Twee van hen zijn eerder in aanraking geweest met justitie. De politie wil niet zeggen wat de aard van hun vergrijpen was, zolang niet duidelijk is of er enig verband is met de oorzaak van de schietpartij.
Het 45 man sterke politieteam dat de zaak onderzoekt, heeft nog geen idee van de oorzaak van de schietpartij. Het team is nog steeds bezig met het verhoor van de rond honderd gasten die op het nieuwjaarsfeest in het restaurant aanwezig waren.
De drie omgekomen mannen zullen vermoedelijk in hun geboorteland (Servië en Montenegro) worden begraven. Justitie heeft hun lichamen vrijgegeven.

