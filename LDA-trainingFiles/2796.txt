	Schoenfabrikant van 36 denkt aan beursgang, overname en pensionering    Van Spaendonck luidt nieuw tijdperk in bij Duits Gallus
	Van onze verslaggever
Ren Bogaarts
 LOON OP ZAND
Geen witte jas voor Geert van Spaendonck. Vroeger ging een schoenfabrikant een paar keer per dag de fabriek in, om te kijken of zijn arbeiders wel deugdelijk werk afleverden. 'Niks voor mij', zegt Van Spaendonck. 'Ik heb de operationele taken gedelegeerd aan anderen. Ik hou me alleen met de strategie bezig.'
De aanpak van Van Spaendonck, die zes jaar geleden de herenschoenenfabriek Van Lier in Loon op Zand overnam, blijkt succes te hebben. Toen ABN Amro Participaties enkele maanden geleden zijn mede-aandeelhouders uitkocht, zagen zij hun investering vijf keer over de kop gaan. De geldschieters van het eerste uur gaven Van Spaendonck de ruimte voor een nieuwe stap: vorige week nam de 36-jarige ondernemer samen met de participatiemaatschappij het Duits-Oostenrijkse familiebedrijf Gallus over, een zeven keer zo grote branchegenoot. 'Ik had een zwaardere aandeelhouder nodig. Niet zozeer vanwege het geld, maar omdat je anders een zwakke indruk maakt als je met zo'n familie onderhandelt.' Net als bij Van Lier controleert Van Spaendonck bij Gallus zelf een belang van 60 procent.
'De overname was een Aha-Erlebnis', lacht Van Spaendonck. 'Net als Van Lier werd Gallus geleid door twee neven die geen opvolgers hadden. Er hingen, net als in Loon op Zand, twee witte jassen in het kantoor.' Witte jassen symboliseren de hirarchisch geleide schoenfabrieken. De directeur houdt controles op de werkvloer, managers moeten er voor iedere beslissing langs de baas. 'Bij Van Lier moest de inkoper vroeger toestemming vragen als hij voor meer dan 25 duizend gulden wilde aanschaffen. Mijn management is zelfstandig bevoegd tot een miljoen.'
Bij Gallus liet Van Spaendonck de eerste dag van zijn aantreden de twee reusachtige bureaus uit de gelambrizeerde directiekamer slopen, de portrettengallerij van de eigenaarsfamilie Vogels verhuisde naar een vergaderzaaltje en de deur moest voortaan open blijven. 'Dat was om half tien. Een uur later deed het nieuws al de ronde in de fabriek in Portugal. Kun je zien hoe krachtig zo'n daad doorklinkt. Ik wilde, een beetje pathetisch wellicht, aangeven dat er een nieuw tijdperk was aangebroken.'
Gallus, met vestigingen in Viersen (net over de grens bij Venlo), Wenen en een dorp vlak boven Porto, heeft een omzet van 135 miljoen gulden. Er werken bij elkaar ongeveer 900 mensen. Het bedrijf produceert per jaar 2,2 miljoen paar luxe herenschoenen. Dat is aanzienlijk meer dan Van Lier, waar 90 mensen jaarlijks 200 duizend paar schoenen fabriceren.
In de zes jaar dat Van Spaendonck de scepter zwaait over de fabriek in Loon op Zand, is de omzet wel gestegen van 12 tot 20 miljoen gulden. 'Niet alleen door meer schoenen te maken - de productie is slechts met 25 duizend paar toegenomen - maar door een hogere prijs te realiseren op basis van een grotere merkkracht en een modernere collectie. En, ja, de winstgevendheid is vrolijk meegelopen.' Van Lier heeft een netto marge van 8 procent. 'Dat is veel voor een productiebedrijf', zegt hij trots.
De ondernemer haast zich te zeggen dat Van Lier al een 'uitgesproken sterk bedrijf' was toen hij het in 1991 overnam. 'Wat ik gedaan heb, is emotie toevoegen. In plaats van plaatjes met schoenen hebben wij mannen, modellen in de folders staan. We tonen schoenen niet als producten, als ladders of zo, maar als onderdeel van de kleding. Want de aankoop van schoenen is, al heeft iedereen het over prijs en kwaliteit, een emotionele zaak: schoenen moeten mooi gevonden worden. Ze moeten zekerheid geven, zelfvertrouwen.'
Dat blijkt te werken. Van Lier is, met concurrent Van Bommel uit het nabijgelegen Moergestel, marktleider op het gebied van modieuze herenschoenen. Winkeliers zijn in staat de fabrieksprijzen ruim te verdubbelen, waardoor de gemiddelde Van Lier voor 200 tot 250 gulden in de winkel ligt.
'De schoenenbranche dwingt je in centen te denken', legt Van Spaendonck uit. 'Het stikwerk bijvoorbeeld besteden we uit naar lagelonenlanden. Stikken vergt bij een brooks, gaatjesschoenen, een half uur. Dat kost dus al 25 gulden. Voor het leer ben je ook 30 gulden kwijt.' Alleen het in elkaar zetten van de schoenen gebeurt nog in Loon op Zand.
Van Spaendonck rekent voor dat Van Lier quitte draait bij een productie en verkoop van 160 duizend paar schoenen. 'Tegen kerst heet het hier ''werken voor de baas'' ', zegt hij grinnikend. 'Maar als we 140 duizend paar draaien, kan ik de pijp aan maarten geven. Dan loopt het er waanzinnig uit.'
Van Spaendonck denkt het kunstje van Van Lier te kunnen herhalen bij Gallus. Het merk is in Oostenrijk en Duitland marktleider naast concurrent Lloyd, maar ook de Vogels verkochten schoenen alsof het ladders waren. 'Bij Gallus-schoenen gaat het meer om comfort. Ze zien er minder aantrekkelijk uit. Er is meer gelet op vochtregulering en waterdichtheid.'
De overname van Gallus schept ook nieuwe kansen voor Van Lier. 'Met de verkoopkanalen van Gallus kunnen we er gemakkelijk meer Van Lier-schoenen doorheen drukken', zegt hij. 'We beginnen binnenkort met een tweede goodyear-lijn, waarbij de schacht ambachtelijk op de zool gestikt wordt. Die schoenen kunnen, vermoedelijk onder de naam Gallus, ook in Duitsland verkocht worden.'
In gedachten is Van Spaendonck al weer verder. Hij praat net zo gemakkelijk over een beursgang, een volgende overname - 'ik heb al contacten' - als over zijn eigen pensionering. 'Het lijkt me heerlijk om met pensioen te gaan. Niet dat ik snel oud wil worden, maar ik heb nu', zegt Van Spaendonck aarzelend, 'ja, toch duizend man te voeden. En ik vind het ook leuk om andere dingen te doen.'
Enthousiast begint hij over zijn hobby gravures verzamelen, gravures van de achttiende eeuwse bloemenschilder - en voorvader - Grard van Spaendonck. 'Tien jaar geleden heeft het Brabants Museum een schilderij van hem gekocht, voor 1,2 miljoen gulden. Thuis hangt het al vol met gravures, daarom ben ik naar hier uitgeweken.' De olieverfschilderijen in het sobere kantoortje en in de hal blijken van zijn zus zijn. 'Iedereen in de familie doet wel zoiets. Nee, ik niet, al kan ik aardig tekenen.'
'Die Grard van Spaendonck werkte aan het einde van de achttiende eeuw in Frankrijk. Het verhaal gaat dat hij op een avond een diner had bij Robespierre. De volgende dag werden elf mensen onthoofd. Mijn oom werd benoemd tot directeur van de Jardin des Plantes in Parijs.' Lachend: 'Kennelijk had hij naast schilderkwaliteiten ook diplomatieke vaardigheden.'
Over drie  vijf jaar denkt Van Spaendonck zijn twee bedrijven naar de beurs te kunnen brengen. 'Als Gallus structureel gezond is en ik het gevoel heb dat we de vruchten kunnen plukken. ABN Amro Participaties wil een exit-mogelijkheid. Omdat we zo groot zijn in Duitsland, moeten we naar de beurs van Frankfurt. Onder de naam Gallus uiteraard, om zoveel mogelijk publiciteit mee te pakken. Maar omdat ABN Amro in Amsterdam zit, zal er ook wel een notering in Amsterdam moeten komen. Dan wil ik natuurlijk het liefst genoteerd worden onder de naam Van Lier, opnieuw vanwege de publiciteit. Want die naam is belangrijk. Veel van onze klanten spitten dagelijks de beurspagina's door. Of het zijn zelf bankiers, beurshandelaren.'
'Ik zelf ben wel een tevreden mens', zegt Van Spaendonck, om aan te geven dat hij nog geen behoefte voelt zijn aandelen te verkopen. 'Maar ik ben ook weer niet zo'n familiedenker. Ik heb niet het idee dat mijn twee dochters - van acht maanden en drie jaar - de zaak moeten voortzetten.'
Niet omdat het meisjes zijn, grijnst Van Spaendonck. Die kritiek had hij ook al te horen gekregen van zijn vrouw, die vanaf een fotolijst in zijn kantoor in drievoud over zijn schouder meekijkt. 'Mijn vrouw zou dat best zien zitten. Maar ik heb gemerkt dat je hier het type voor moet zijn. Dit werk kan verschrikkelijk zwaar en slopend zijn. Ik heb net zo lief dat mijn dochters arts worden, of schilder.'
Toch omschrijft Van Spaendonck zichzelf als 'een beetje lui'. 'Waar ze hier en in Duitsland aan moesten wennen, is dat ik nooit voor half elf op kantoor ben. Ik breng eerst mijn dochter naar school. Bovendien ga ik elke dag, ook vanuit Duitsland of Oostenrijk, om half vijf weg om op tijd thuis te zijn. Omdat ik een chauffeur heb, begin ik natuurlijk wel om half negen met mijn werk, maar toch. Die Sire-reclame over kinderen die hun vaders niet kennen, spreekt me erg aan. Ik stuur mijn mensen ook op tijd weg, geef zelf het voorbeeld. Als de baas er niet is, voelen de anderen zich ook niet verplicht. Het werkt ook goed. Iedereen is frisser, iedereen functioneert beter.'
Van Spaendonck mag dan lui zijn of naar een vervroegd pensioen verlangen, voorlopig is hij nog niet klaar. 'Ik ben nu 36 en ik hoop nog een keer zo'n move als met Gallus te kunnen maken. Of ik dan opnieuw een bedrijf kan overnemen dat zeven keer zo groot is, weet ik niet. Maar het bedrijf moet zeker een omzet hebben van honderd miljoen. Ik zie wel mogelijkheden in landen waar we nog niet zitten. Familiebedrijven. Ik heb al links en rechts contacten.'

Foto
	Directeur Van Spaendonck van schoenfabrikant Van Lier. FOTO JOEP LENNARTS 

