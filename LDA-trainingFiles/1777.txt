	Gasunie sluit groot contract met Duitsland
	Van onze verslaggeefster
AMSTERDAM
De Gasunie heeft het eerste contract gesloten voor de verkoop van extra gas aan het buitenland. Tussen 2016 en 2022 levert het Groningse gasbedrijf 90 miljard kubieke meter gas aan het Duitse bedrijf Ruhrgas. Eind vorig jaar gaf minister Wijers van Economische zaken toestemming om meer gas te exporteren dan de gebruikelijke 40 miljard kubieke meter gas per jaar.

De prijs waartegen het gas wordt verkocht, is gerelateerd aan de olieprijs. Gebaseerd op de huidige stand vertegenwoordigt het contract een waarde van 15 miljard gulden.
Duitsland is de grootste buitenlandse afnemer van Nederlands gas. Vorig jaar leverde de Gasunie 28,5 miljard kubieke meter gas aan Duitsland. Behalve door Duitsland, werd het gas afgenomen door Frankrijk, België en Italië.
Minister Wijers van Economische Zaken heeft de Gasunie vorig jaar toestemming gegeven meer gas te exporteren onder de voorwaarde dat de Nederlandse afnemers daardoor niet van gas verstoken zouden raken. In totaal mag de Gasunie 240 miljard kubieke meter extra gas verkopen in het buitenland. Het bedrijf onderhandelt nu met de huidige klanten in Frankrijk, België, Italië en Duitsland over extra verkoopcontracten. Ook in Tsjechië hoopt de Gasunie gas te gaan verkopen. Een woordvoerder van de Gasunie zei dat de gesprekken met het Tsjechische gasbedrijf over twee weken zullen zijn afgerond.
Overigens zal het gas dat tussen 2016 en 2022 naar Duitsland stroomt, niet uitsluitend Nederlands gas zijn. De Gasunie koop nu al Noors gas in en zal in de volgende eeuw minstens 80 miljard kubieke meter Russisch gas kopen. Het bedrijf wil over enkele jaren ook Brits gas inkopen. 'Het is niet uitgesloten dat er Brits of Russisch gas naar Duitsland gaat. Er staat tenslotte geen etiket op de moleculen', zei een woordvoerder van de Gasunie.
Van de 240 miljard kubieke meter gas die de Gasunie extra in het buitenland mag verkopen, zal de Gasunie de helft in het buitenland inkopen. Naarmate de Groningse gasbel leger raakt, ontwikkelt de Gasunie zich steeds meer tot makelaar.
De Gasunie onderhandelt thans met Groot-Brittannië over de inkoop van gas. Nu is het nog onmogelijk om Brits gas te kopen. Over twee jaar komt echter een grote gasleiding gereed die in het Belgische Zeebrugge aanlandt. De Gasunie onderhandelt thans met het Belgische Distrigas over het gebruik van diens gasleidingen om het gas uit Zeebrugge naar Nederland te vervoeren.
De Nederlandse onderneming wil echter ook eigen gaspijpen aanleggen om niet aangewezen te zijn op de diensten van Distrigas. Omdat de Vlaamse regering echter tegenwerkt bij aanleg van Gasunie-pijpen over Belgisch grondgebied, overweegt de Gasunie rechtstreekse leidingen van Engeland naar Nederland aan te leggen.

