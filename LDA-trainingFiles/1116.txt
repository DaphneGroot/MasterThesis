	Zwitserse diplomaat weg na blunder over nazi-goud
	AP, Reuter
ZÃœRICH
De 64-jarige Carlo Jagmetti, Zwitserlands ambassadeur in de Verenigde Staten, heeft maandag zijn ontslag aangeboden en gekregen, nadat een door hem geschreven document was uitgelekt. In dat vertrouwelijke stuk dringt Jagmetti aan op 'het voeren van een oorlog' tegen joodse organisaties en andere lobbygroepen die compensatie eisen van Zwitserland omdat dat land financieel heeft geprofiteerd van de holocaust.
Vorig jaar kwam aan het licht dat de Zwitsers veel meer goud en geld vanuit nazi-Duitsland geaccepteerd en witgewassen hebben dan aanvankelijk werd aangenomen. Zwitserland werd vervolgens overladen met internationale kritiek. In het land zelf gaan steeds meer stemmen op om een fonds te stichten voor slachtoffers van de holocaust (en hun nabestaanden) die hun geld op 'slapende rekeningen' in Zwitserland zijn kwijtgeraakt.
'Dit is een oorlog die Zwitserland moet voeren en winnen aan het binnenlandse en het buitenlandse front', schreef Jagmetti in zijn verslag. 'De meeste vijanden zijn niet te vertrouwen.' In een toelichting zei Jagmetti gisteren vooral geschokt te zijn door de beschuldiging dat zijn verslag anti-semitisch is.

