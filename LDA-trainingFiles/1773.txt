	Transavia wil in zee met KLM
	ANP
SCHIPHOL
Transavia-president P. Legro streeft naar nauwere samenwerking binnen de KLM-groep. Hij ziet daarin een goed middel de kosten verder terug te dringen. Zowel Transavia als moedermaatschappij KLM is momenteel druk doende met het op papier zetten van bezuinigingsvoorstellen.
'Wij besteden momenteel veel aandacht aan de mogelijkheid om de krachten te bundelen', aldus Legro tegenover het reisblad DIT. 'In eerste instantie willen we op veel meer vlakken dan nu het geval is samen inkopen. Activiteiten zoals catering, servicediensten, onderhoud en afhandeling doen we nu allemaal apart.'
Legro sluit niet uit dat activiteiten op de hoofdkantoren worden gebundeld. 'Voor de goede orde: dat is nu nog niet aan de orde, maar wil je in de toekomst verstandig met het vliegproduct omspringen, dan behoort het samenvoegen van de back-offices zeker tot de mogelijkheden.'
De vorming van één maatschappij gaat de Transavia-topman echter te ver.

