Maya Wildevuur.
Maya Wildevuur, echte naam "Martje Lammigje", (Deventer, 24 juli 1944) is een Nederlandse kunstschilderes.
Maya Wildevuur volgde haar opleiding aan de Academie voor Kunst en Industrie in Enschede. Ze woonde eerst enkele jaren in Enschede en werd in de jaren 1980-1985 vooral bekend om haar 'zijdecollages' die door Engelse landschappen waren geïnspireerd. De zijdetechniek die zij in haar eerste werken gebruikte, straalde zowel eenvoud uit alsook complexiteit. Hierdoor kreeg ze grote naamsbekendheid in Nederland en daarbuiten. Later paste ze ook andere technieken toe, maar haar stijl is steeds onmiskenbaar gebleven.
Het werk van Maya Wildevuur kenmerkt zich door het gebruik van sterke contrasterende kleuraccenten, strakke maar soms grillige vormen én emotionaliteit, al is dit laatste in eerste instantie niet altijd evident. De laatste jaren werkt ze met verschillende stijlen en verschillende technieken. Maya Wildevuur schildert vooral bloemen, landschappen, en soms dieren, maar is ook bekend om haar karakteristieke portretten van bekendheden die een heel eigen stijl hebben. Ze maakte o.a. een schilderij van Willem-Alexander der Nederlanden en Prinses Máxima, maar bijvoorbeeld ook van Paul van Vliet en van andere bekende Nederlanders.
Met alle nuances, tussen grijs, groen en blauw, verbeelden de collages van Maya Wildevuur landschappen en gebeurtenissen. Een enorm boeket dat ze cadeau kreeg bij de eerste opening van haar galerie werd de aanzet tot een aquarel, en langzaam begonnen de zijdecollages plaats te maken voor de doeken.
Sinds 1984 woont ze in het noorden van het land. In 1984 opende ze de galerie "Maya Wildevuur" in Hooghalen. Sinds 1992 woont ze in de Ennemaborg in Midwolda, provincie Groningen.
