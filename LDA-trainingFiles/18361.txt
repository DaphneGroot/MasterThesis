Zesdaagse.
Sfeerbeeld in de zesdaagse van Dortmund 2007
Verslag van de Zesdaagse van Amsterdam in 1969 door het Polygoon-journaal
Een zesdaagse is een wielerwedstrijd die over zes dagen wordt verreden tussen teams bestaande uit twee man. Op een overdekte baan komen teams van twee man tegen elkaar uit. Het team dat aan het einde de meeste ronden heeft gereden en/of de meeste punten heeft verzameld is de winnaar. In de loop van de dagen worden er verschillende deelwedstrijden ingelast, waarmee extra punten en premiegeld te verdienen is.
Historiek.
De eerste officiële zesdaagse werd gehouden op 4 december 1899 in het Madison Square Garden in New York. Dit betrof een wedstrijd voor koppels (team van twee personen). Al een kwart eeuw eerder was een soortgelijke wedstrijd voor individuelen georganiseerd, maar dit was geen succes; het bleek een onmenselijke overlevingstocht die zodanig uit de hand liep dat ze door de overheid werd verboden.
In het begin van de twintigste eeuw werd de zesdaagse geïntroduceerd in Europa, aanvankelijk in Duitsland waar dit een groot succes werd. Niet veel later volgden andere landen zoals België (Brussel en Gent), Frankrijk (Parijs) en Groot-Brittannië (Londen). In de jaren dertig volgden Nederland en Denemarken. In deze laatste landen werd de organisatie, aangevuld met Antwerpen, min of meer overgenomen van de Duitse zesdaagsen, omdat deze in nazi-Duitsland werden verboden als zijnde verderfelijk amusement. Na de Tweede Wereldoorlog kwam Duitsland echter weer volop in beeld als zesdaagseland.
Niemand had verwacht dat het fenomeen 'zesdaagse' honderd jaar later nog steeds zou bestaan. De steden waar in de loop van deze periode meer dan 40 zesdaagsen werden gereden zijn: Berlijn, New York, Dortmund, Gent, Antwerpen, Brussel, Kopenhagen, Keulen, Chicago, Zürich, Parijs en Bremen.
Vaak werd het einde van deze traditie voorspeld en in de jaren tachtig van de twintigste eeuw leek dat ook bewaarheid te worden. Rond de eeuwwisseling is er echter een revival ingezet.
In vele steden, waar vroeger een zesdaagse werd verreden maar die door gebrek aan animo was beëindigd, denkt men nu weer aan het herstarten van de traditie. Zo is Amsterdam alweer enkele jaren het toneel van een zesdaagse en ook in Groningen denkt men aan een herstart.
In de Duitse stad Bremen wordt al vele jaren lang een commercieel lucratieve zesdaagse georganiseerd. De oudste zesdaagse in Europa is die van Berlijn (1909).
16 jaar na de vorige editie wordt de zesdaagse van Rotterdam vanaf 6 januari 2005 weer verreden. Plaats van handeling is Ahoy.
Ook de zesdaagse van Maastricht was in 2006 na 19 jaar terug op de kalender.
Deze zesdaagse werd jaarlijks verreden in het MECC (Maastrichts Expositie en Congres Centrum).
De nieuwste telg in het Belgische zesdaagsecircuit is de Belgisch Limburgse stad Hasselt. Deze wordt gehouden in de Ethias Arena onder leiding van de vroegere zesdaagsekoning Patrick Sercu.
Algemeen overzicht.
Dikgedrukt zijn de zesdaagsen die nog steeds worden gehouden.
Overzicht renners gerangschikt naar overwinningen.
Dik gedrukt zijn renners die nog actief zijn.
