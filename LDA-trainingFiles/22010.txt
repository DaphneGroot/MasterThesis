Varsity.
De Nationale Universiteitsroeiwedstrijden 'Varsity', of simpelweg de Varsity, is een roeiwedstrijd voor studenten in Nederland op het Amsterdam-Rijnkanaal bij Houten. De wedstrijd wordt elk jaar georganiseerd door leden van de Utrechtsche Studenten Roeivereeniging "Triton", uit naam van de KNSRB.
De term "Varsity" is een verbastering van het woord 'university'. De wedstrijd komt dan ook uit Engeland en is vanouds de wedstrijd tussen de roeiteams van de universiteiten. Zie ook The Boat Race.
Geschiedenis.
De wedstrijd werd voor het eerst geroeid op 2 juli 1878 (toen nog op het Galgewater in Leiden), als uitdagingswedstrijd tussen het in 1874 opgerichte K.S.R.V. Njord uit Leiden en het in 1876 opgerichte D.S.R.V. Laga uit Delft. Deze eerste Varsity eindigde na 3200 meter in een overwinning voor Laga. De initiatiefnemers hadden voor ogen een jaarlijks weerkerend festijn te organiseren, naar voorbeeld van de al jarenlange bestaande race tussen de roeiploegen van Oxford en Cambridge op de Theems in Londen. Het roeien geschiedde toen nog niet in een lange rechte baan: er waren twee keerboeien in de baan gelegd. De boten waren destijds 'inrigged', een type boot dat wel overeenkomst vertoont met vissersbootjes. De bankjes konden niet glijden, ze zaten vast.
In 1880 werd Triton opgericht en zo deden er in 1882 drie ploegen mee aan de derde Varsity, welke ditmaal gewonnen werd door Njord. Deze wedstrijden deden het voornemen opvatten om jaarlijks een race te varen tussen de drie verenigingen. Organisator zou zijn de Studenten Roeibond, bestaande uit de bestuurders van de drie aangesloten verenigingen. En vanaf 1883 was De Nederlandsche Studentenroeibond een feit. De eerste officiële Varsity, gehouden op 30 juni 1883, zou meteen de laatste zijn waarbij maar een nummer verroeid werd. Njord kwam in deze wedstrijd als eerste en enige over de finish. Laga en Triton waren met elkaar in aanvaring gekomen bij de draaiboei die halverwege de baan op 1700 meter lag. In 1884 werd het Varsity programma uitgebreid met de nummers Jonge Twee, Jonge Vier en Oude Twee.
In 1941 werd de Varsity door de bezetter verboden. Het Utrechtse Triton mocht echter op 22 juni toch roeiwedstrijden organiseren omdat zij een lustrum vierden. Njord uit Leiden en Laga uit Delft waren hierbij aanwezig. De aanwezigen zongen tot slot gezamenlijk het Wilhelmus. Enkele maanden later werden de studentenverenigingen opgeheven.
Vanaf 1973 waren alle NSRF-leden, behalve vrouwen, welkom op de Varsity. Pas in 1976 mochten ook vrouwen meedoen aan de Varsity.
Oude Vier.
Er worden veel verschillende nummers gestart op de Varsity, maar het belangrijkste nummer van de Varsity is de Oude Vier. In tegenstelling tot andere roeiwedstrijden wordt in dit nummer de boot, een vier-met, altijd gevuld met leden van één vereniging. De winnaar van dit nummer wordt gezien als 'de winnaar' van de Varsity en de roeiers ontvangen een 'gouden blik' en een toegangsbewijs voor het leven. Wanneer de Oude Vier wint is het traditie dat de leden van die vereniging bloot, doch niet naakt (slechts een das) het water inspringen om hun winnaars te feliciteren, ook is het gebruikelijk (en vastgelegd in de bepalingen) dat de winnende vereniging een receptie en een kroegjool aanbiedt aan alle leden van de deelnemende verenigingen, haar eigen leden en de toeschouwers van de Varsity.
De Varsity van 2014 werd gewonnen door ASR Nereus onder leiding van Govert Viergever (boeg), Peter van Schie, Ruben Knab, Dirk Uittenbogaard (slag) en stuurman Tim van den Ende. Zij brachten hiermee de gouden blikken voor de 40ste keer naar Amsterdam.
Stand der overwinningen.
(*) Wordt veroorzaakt door de dead heat van 1960
Overnaedsche 4+.
Alle nummers die op de Varsity verroeid worden, zijn een strijd tussen wedstrijdploegen. Daarnaast is er een nummer voor één competitieploeg per studentenroeivereniging in Nederland. Binnen sommige roeiverenigingen wordt gespard tussen de meest fanatieke competitieploegen om te bepalen welk heren- en damesploeg dit nummer mogen starten. Bij andere verenigingen wordt gespard tussen zogenaamde 'duo-leden': zij die lid zijn van zowel studentenroeivereniging als corps. Zij roeien de wedstrijd (2km) in de 'Overnaedsche 4+', een houten 4+ die bovengemiddeld zwaar is vanwege de constructie van de boot. Deze is niet uit een gekromd stuk hout of plastic gemaakt, maar uit kleine houten latjes die als dakpannen over elkaar gelegd zijn.
