	Het is gedaan met het dansavontuur Fa Fa Fa Fa Fa
	Fa Fa Fa Fa Fa (Happy Song). Choreografie Wim Kannekens. Muziek Joop van Brakel. In Felix Meritis, Amsterdam, 16 mei. Tot en met 24 mei.
Zes jaar geleden werkten de choreograaf Wim Kannekens en de percussionist Joop van Brakel voor het eerst samen. Hun Fa Fa Fa Fa Fa (Sad Song) werd toen een vrolijk dansavontuur. Hun achtste samenwerking (Happy Song) heeft juist iets triests. Het stuk lijkt hun failliet in te luiden als makers van weerspannige, anarchistische dans.
De twee makers baseerden zich op een opvatting van componist Brian Eno die stelt dat niet de betekenis die een kunstenaar in zijn werk legt er toe doet, maar de emoties die klanken bij een luisteraar oproepen. Vertaald naar een gecombineerde dans-en muziekproductie gaat het er dan om hoe de toeschouwer met zijn ogen en oren het gebodene opvangt en dan emotioneel en cerebraal verwerkt.
Dat zo'n vrijblijvend uitgangspunt fascinerende dans kan opleveren, bewijst bij uitstek het op John Cage gebaseerde werk van choreograaf Merce Cunningham. Hier pakt de formule wel even anders uit.
Voor deze voorstelling liet Van Brakel zijn slagwerk in de kast om het stemgeluid te exploreren. De ongeschoolde zanger voert een koortje aan dat samengesteld is uit de stemvirtuoos Cas de Marez, de rapper Andy Ninvalle, de mimer Luc van Loo en de dansamateur Han van Poucke. In de mengeling van a capella-zang en human rithmebox-geluiden nemen Van Brakel en Ninval als base-drums de dwingende ondergrond voor hun rekening. De anderen zingen, klappen en doebi-doen mee. Langer dan een kwartier boeit dat echter niet. Het is behalve toe-doe oh! toe-doe ah! vooral fttt.. Alle energie stroomt regelrecht de grond in. Als de woorden dan ook nog geen betekenis dragen ( 'What do the words mean?') blijft er weinig prikkelends over. Zonder slagwerk blijkt de anders zo markante performer Van Brakel als een indiaan zonder pijl en boog: ontdaan van elke magie of charisma.
De zangers staan er overigens keurig bij, opgesteld langs de rechthoekige dansvloer: tegen de achterwand, vooraan met de neus naar de dansers, aan de zijkanten tegenover elkaar. De dansers kunnen dus ongehinderd hun gang gaan. Ontstaat daarom geen wisselwerking tussen zang en dans? In weerwil van Kannekens' en Van Brakels streven naar het oproepen van 'kwetsbaarheid, vitaliteit, doodsdrift, gekte, ontroering' wil er maar geen emotie overkomen.
Ook de dans is met enkele soli en duetjes nogal zouteloos. Nu zijn de vijf danseressen en twee dansers (op n na) net afgestudeerd en bezitten daarom misschien nog weinig uitstraling. Kannekens liet hen, zo lijkt het, grotendeels de dans ook maken. Die biedt een staalkaart van op school geleerde moderne stijlen: beetje Graham, beetje Cunningham. Daarbij verraden ze in de grilligheid van de bewegingen de invloed van Andrea Leine en Harijono Roebana, van wie enkelen les kregen. Die dansers valt overigens niets te verwijten. Kannekens wel: jonge dansers zo aan hun lot overlaten, dat overkomt een beetje choreograaf toch niet.
Isabella Lanz

