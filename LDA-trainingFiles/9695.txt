Kinshasa.
Kinshasa met op de achtergrond de Kongo
Kinshasa (voorheen Leopoldstad; Frans: "Léopoldville") is de hoofdstad en grootste stad van de Democratische Republiek Congo. Met een bevolking van ongeveer 10 miljoen is het ook een van de grootste steden van Afrika. Het is een stad van scherpe contrasten met chique woonwijken, commerciële gebieden, twee universiteiten en zich uitbreidende sloppenwijken naast elkaar.
Kinshasa is gelegen aan de zuidoever van de Kongostroom met aan de overzijde, op een afstand van 1,6 kilometer, Brazzaville, hoofdstad van de Republiek Congo.
Geschiedenis.
De stad werd in 1881 door Henry Morton Stanley als handelspost gesticht en werd door hem Léopoldville (Leopoldstad) genoemd als eerbetoon aan koning Leopold II van België, die het enorme gebied bestuurde wat nu de Democratische Republiek Congo is. De post floreerde als laatste bevaarbare haven aan de Kongo vóór de Livingstonewatervallen. Aanvankelijk moesten alle goederen die Leopoldstad bereikten van daar door kruiers naar de haven van Matadi aan de Atlantische kust worden gebracht. De voltooiing van een spoorlijn in 1898 zorgde voor een levensvatbare manier van vervoer langs de rakken stroomafwaarts en stimuleerde de ontwikkeling van Kinshasa. In 1920 werd Kinshasa tot hoofdstad van Belgisch-Congo verheven, en verving daarmee het stadje Boma, dat aan de benedenloop van de rivier ligt.
In 1965 greep Mobutu Sese Seko met zijn tweede staatsgreep de macht in Congo. Hij begon een politiek van "Afrikanisering" met als doel de namen van personen en plaatsen te vervangen door Afrikaanse namen. In 1966 werd de naam Léopoldville gewijzigd in Kinshasa, naar een dorpje dat ooit op die plek stond. De stad groeide snel onder Mobutu en trok mensen aan vanuit het hele land, die hun geluk wilden zoeken in de stad of die etnische strijd waren ontvlucht. Dit bracht onvermijdelijke veranderingen teweeg in de etnische en linguïstische samenstelling van de stad. Hoewel de stad is gesitueerd in het gebied van de Bakongo is de lingua franca niet het Kikongo maar het Lingala.
Kinshasa heeft zwaar te lijden gehad van Mobutu's excessen en de Congolese Burgeroorlog die leidde tot zijn val. Desondanks is Kinshasa nog steeds een groot cultureel en intellectueel centrum met een florerende gemeenschap van musici en artiesten. De stad is ook het grote industriële centrum van het land en verwerkt veel van de natuurlijke producten die uit het binnenland komen. De stad moest zich in 2003 verweren tegen opstandige soldaten, die protesteerden tegen de onmacht van de regering om hen te betalen.
