Lyndon B. Johnson.
Lyndon Baines Johnson (ook bekend onder zijn intialen LBJ) (Stonewall (Texas), 27 augustus 1908 - aldaar, 22 januari 1973) was de 36e president van de Verenigde Staten.
In de politiek.
Johnson was een politicus van de Democratische Partij en was van 1937 tot 1949 afgevaardigde voor het 10e district van de staat Texas. Daarna was hij tot 1961 senator voor Texas. Tijdens de Amerikaanse presidentsverkiezingen van 1960 was Johnson kandidaat voor de nominatie van de Democratische Partij. Hij verloor de nominatie aan John F. Kennedy, die Johnson als zijn running mate koos. Samen met Johnson versloeg Kennedy de Republikeinse kandidaat Richard Nixon en diens running mate Henry Cabot Lodge jr..
Op 22 november 1963 werd president Kennedy vermoord tijdens een toer door de stad Dallas. Johnson, zelf een Texaan, trad tijdens deze trip op als gastheer, Kennedy is nog op zijn ranch op bezoek geweest. Johnson reed mee in dezelfde stoet, maar werd niet geraakt. Hij werd diezelfde dag beÃ«digd als de 36e president van de Verenigde Staten. Bij de Amerikaanse presidentsverkiezingen van 1964 werd hij met running mate Hubert Humphrey ruimschoots herkozen en versloeg hij de Republikeinse kandidaat Barry Goldwater en diens running mate William E. Miller.
Johnson kan worden omschreven als een bekwaam politicus die veel van zijn sociale plannen door het Amerikaans Congres wist te loodsen. Dit sociale beleid gaf hij de naam "Great Society". Hij introduceerde onder andere Medicare, een ziekteverzekering voor bejaarden. Ook begon hij met wetgeving ter bestrijding van milieuvervuiling. Daarnaast was Johnson actief op het vlak van burgerrechten. Zo wist hij er de Civil Rights Act of 1964 door te krijgen, die segregatie afschafte. Op 6 augustus 1965 ondertekende hij de "Voting Rights Bill", hierdoor nam het aantal zwarte kiezers en verkozenen exponentieel toe.
Johnson had de Vietnamoorlog als erfenis van John F. Kennedy overgehouden. Deze oorlog kostte echter steeds meer geld. Hierdoor ging de Amerikaanse economie eind jaren zestig achteruit, waardoor LBJ zijn "Great Society" niet kon realiseren op de manier die hij graag wilde. De oorlog leidde tot veel oppositie, ook in zijn eigen partij. Voor de presidentsverkiezingen van 1968 vond Johnson een geduchte concurrent in senator Robert F. Kennedy. Op 31 maart 1968 hield Johnson een rechtstreeks op televisie uitgezonden persconferentie in de Grand Ballroom van het Hilton Chicago, waarin hij aankondigde dat hij zich niet kandidaat stelde voor herverkiezing. Hij verliet het Witte Huis op 20 januari 1969.
Johnson overleed op 22 januari 1973 aan een hartstilstand. Hij werd 64 jaar oud. Johnsons weduwe, Lady Bird Johnson, overleed 34 jaar later.
