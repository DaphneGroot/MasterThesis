Driebergen-Rijsenburg.
Driebergen-Rijsenburg is een plaats in de Nederlandse provincie Utrecht, gemeente Utrechtse Heuvelrug. Het ligt op de Utrechtse Heuvelrug (stuwwal), wat tegenwoordig het Nationaal Park Utrechtse Heuvelrug is. Het dorp telt ongeveer 18.483 inwoners (1 januari 2016) en heeft een oppervlakte van 26,43 km² (waarvan 0,1 km² water). Driebergen-Rijsenburg is gelegen aan de Stichtse Lustwarande, een lange reeks van meer dan honderd buitenplaatsen en landgoederen langs de zuidwestelijke rand van de Utrechtse Heuvelrug.
Driebergen-Rijsenburg is ontstaan door het samenvoegen van de kernen Driebergen en Rijsenburg. Tot 1 mei 1931 waren deze kernen zelfstandige gemeenten. Sindsdien vormden ze een gemeente en zijn ze volledig samengegroeid tot één plaats. Op 1 januari 2006 werd de gemeente Driebergen-Rijsenburg samengevoegd met Amerongen, Doorn, Leersum, Maarn, Maarsbergen en Overberg tot de nieuwe gemeente Utrechtse Heuvelrug.
Bezienswaardigheden.
Een deel van het dorp Rijsenburg is beschermd dorpsgezicht en zijn er verschillende rijksmonumenten en gemeentelijke monumenten in Driebergen-Rijsenburg. Het kerkplein van Rijsenburg is een zeer kenmerkend element in het dorp. De Rooms-Katholieke Sint-Petrus'-Bandenkerk (Rijsenburg) is in 1810 gebouwd door de architect Adrianus Tollus in opdracht van ambachtsheer Petrus Judocus van Oosthuyse, als onderdeel van een geheel nieuw dorp Rijsenburg, 2 km verwijderd van het toen al niet meer bestaande Kasteel Rijsenburg. De kerk dateert uit de napoleontische tijd en is de enige kerk in Nederland die gebouwd is in Empirestijl. Bij de kerk werden woon- en koetshuizen gebouwd in een halve cirkel. In 1813 werd tegenover de kerk het logement het Het Wapen van Rijsenburg gebouwd. Dit unieke kerkplein heeft de status van een beschermd dorpsgezicht. Op de plek van het voormalig Groot-seminarie Rijsenburg is nu een prominent appartementencomplex gebouwd. Op de plek van het voormalige neogotische landgoed Welgelegen, dat in WOII werd gebombardeerd, is in 1954 Park Welgelegen (Driebergen-Rijsenburg), de voormalige tuin van het landgoed, voorzien van woningen in stijl van de Delftse School. De fraaie Buitenplaats Dennenburg, met entree op de kruising Engweg/Hogesteeg, is in particulier bezit en geheel gerenoveerd. Verder wordt Driebergen-Rijsenburg ook gekenmerkt door een aantal wijken met typisch jaren-30 huizen, zoals Tuinwijk Sterrebosch en Driebergen-Noord. Een deel van de fraaie Langbroekerwetering met zijn landgoederen en buitenhuizen maakt ook deel uit van Driebergen-Rijsenburg als onderdeel van de Utrechtse Heuvelrug.
Instanties en organisaties.
In Driebergen-Rijsenburg huizen onder andere de Landelijke Eenheid van de Nationale Politie (Nederland) (voorheen KLPD Korps Landelijke Politiediensten, o.a.bekend van de Porsche-groep) en Business School IVA Driebergen. Dit opleidingsinstituut is al vanaf haar oprichting door de heer Geerlig Riemer in 1930 in Driebergen gevestigd en heeft veel roem verworven. Studenten uit heel Nederland en België volg(d)en daar hun opleidingen voor automotive en nautisch business management. Op Landgoed De Horst is De Baak (onderwijsinstelling) gehuisvest, een initiatief van werkgeversorganisatie VNO-NCW. Ook de particuliere school Maupertuus voor kinderen met leer- en/of ontwikkelingsproblemen heeft al jarenlang haar plek in Driebergen-Rijsenburg. Stichting Youth for Christ is gehuisvest in de Lindenhorst, net buiten de bebouwde kom. Ook is Stichting De Navigators in Driebergen-Rijsenburg gevestigd.
Door de goede bereikbaarheid, centrale ligging en groene omgeving blijkt Driebergen-Rijsenburg een ideale plek voor 'heidagen' en congressen. Bekende plekken daarvoor zijn o.a. Landgoed De Horst, Cultuurcentrum en -Vergadercentrum Antropia, vergaderboerderij Champ'Aubert en buitenplaats Sparrendaal (Driebergen).
Sport.
Op sportief terrein kent Driebergen-Rijsenburg de hockeyclub DMHC Shinty; dit was de eerste club waarbij Carole Thate speelde. Ook is er de tafeltennisvereniging DTV Smash en Ereklasse rugby club The Pink Panthers. De plaatselijke korfbalclub Dalto is landelijk bekend doordat deze op het hoogste niveau in de competitie speelt. Driebergen-Rijsenburg heeft ook de tennisclubs Manger Cats en T.V. Risenborgh alsmede voetbalvereniging FC Driebergen en de golfbaan/club Hoenderdaal als onderdeel van het in- en outdoor sportcomplex Health Center Hoenderdaal. De actieve Driebergse Tour Club DTC organiseert regelmatig fietstochten en de 'plaatselijke regelings commissie' organiseert jaarlijks de AvondVierdaagse. De 3Bergenloop (6, 12 of de halve marathon) is inmiddels ook een festijn dat een vaste plek op de sportkalender heeft. Zwembad De Zwoer, met binnen- en buitenbad, trekt veel waterliefhebbers.
Cultuur.
Harmonie Muziekvereniging Aurora, carnavalsvereniging de Sparrenarren, het Stichts Mannenkoor, Shantykoor de Driemasters, de Oranjevereniging Driebergen-Rijsenburg zijn organisaties die een actieve rol spelen in het cultureel leven van Driebergen-Rijsenburg.
Diverse organisaties houden ook zich bezig met het bewaken en bewaren van een goede leefomgeving, o.a. vereniging Tussen Heuvelrug en Wetering, vereniging rondom Kraaybeek, stichting Vroeger en Nu en de vereniging Vrienden van het Kerkplein.
Verkeer en vervoer.
Nog net op het grondgebied van de gemeente Utrechtse Heuvelrug ligt het station Driebergen-Zeist, een intercitystation aan de spoorlijn Utrecht - Arnhem dat de komende jaren geheel wordt vernieuwd. Openbaar vervoer per bus vindt plaats met de hoofdlijnen 50, 56 van Syntus Utrecht. Ook zijn er speciale (tijdelijke) verbindingen via de lijnen 82, 381, 382, 383 en 575 naar omliggende plaatsen en toeristische locaties.
