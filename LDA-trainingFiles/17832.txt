 TRIODOS-FONDSEN GEVEN FISCAAL-GROENE AANDELEN UIT. 
 ZEIST, 8 nov (Reuter) - Triodos Bank NV heeft meegedeeld dat haar beide niet-genoteerde fondsen Het Groene Beleggingsfonds en Het Windfonds met een nieuwe, beperkte emissie van "fiscaal-groene" aandelen zijn gestart. 
 De inschrijving start vandaag en zal uiterlijk 31 december worden gesloten maar eerdere sluiting is mogelijk. Triodos zegt de inschrijvingen te behandelen in volgorde van binnenkomst. 
 De nieuwe aandelen in Het Windfonds worden uitgegeven voor 106 gulden per aandeel van nominaal 100 gulden. Wanneer hier 150.000 aandelen zijn uitgegeven, ofwel voor zo'n 15 miljoen gulden, stopt de uitgifte, aldus Triodos. 
 In Het Groene Beleggingsfonds worden certificaten uitgegeven voor 103 gulden per stuk, drie gulden boven de nominale waarde. Hier stopt de uitgifte bij 70.000 stukken waarmee de opbrengst dan zo'n zeven miljoen gulden zal bedragen. 
 Sinds begin 1995 is de regeling van kracht die beleggen in groene projecten stimuleert doordat het dividend van erkende "fiscaal-groene" projecten voor particulieren onbeperkt belastingvrij is. 
 Triodos was daarvoor al begonnen met Biogrond en Het Windfonds en kwam na introductie van de fiscale stimuleringsmaatregel met Het Groene Beleggingsfonds. 
 Om de fiscale groen-status te behouden moet een fonds minstens 70 procent van haar middelen in door de overheid erkende groenprojecten beleggen. 
 Die zijn er echter nog niet zo veel waardoor de uitgifte van nieuwe aandelen door de fondsen gelijke tred moet houden met de beleggingen die zij doen. 
 De uitgifte van nieuwe aandelen is daarom gelimiteerd, aldus Triodos Bank. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
