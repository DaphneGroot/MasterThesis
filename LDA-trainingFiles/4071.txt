	Chris Hinze laat de spiritualiteit echon en galmen tot in Tibet
	Tibet Impressions Live. Stadsgehoorzaal Vlaardingen, 4 april. Tournee.
Het met onaards lage stem reciteren van heilige formules is de voornaamste muzikale bezigheid van boeddhistische monniken. Zeven Tibetaanse kloosterlingen demonstreren hun tijdloos brommen, omlijst met indrukwekkende uithalen op meterslange hoorns, dreunende trommels en een klepperend bekken. Met de kennelijke bedoeling er toch nog een afwisselend programma van te maken, nodigden de programmamakers daarbij dansers, een zangeres en een fluitist uit. Het geheel brengen zij aan de man met toverwoorden als spiritualiteit, boventoonzingen en Chris Hinze.
Een 'religieuze tantrische dans van de tovenaars' door vier mannen in kleurige kostuums onder zwarte hoeden, sluit door de begeleiding met de grote hoorns naadloos aan bij de rituelen. De wat aardser ingestelde westerling wordt gerustgesteld met een 'geluksdans'. Verscholen achter felgele maskers met wapperend wit haar bewijzen de opgewonden trappelende dansers dat ook Tibet niet onbekend is met frivoliteiten.
Misschien had het te elfder ure ingelaste optreden van zangeres Namgyal Lhamo, die een ode aan de Dalai Lama zong, de samenhang in de voorstelling kunnen ondermijnen. Ware het niet dat fluitist Hinze die toen al grondig om zeep had geholpen. Te oordelen naar zijn eerbetoon aan de heilige berg Kailash waar de goden wonen, is het in de Himalaya een echon en galmen van belang. Melodien die nergens lijken te beginnen stuurt hij door een rek vol elektronica, zodat ze ook nergens eindigen. Zijn ode aan de Dalai Lama bij een met rijk bewerkte doeken omhangen portret van de geestelijk leider, heeft veel weg van het laatste eerbetoon aan een overledene. Zijn improvisaties boven hun magische recitaties lijken door de monniken niet eens te worden opgemerkt. Zo reduceren zij Hinzes uitstapjes tot muzikaal eenrichtingsverkeer.
De weldadige combinatie van spanning, rust en concentratie die de monniken tentoonspreidden behoefde geen toevoegingen. Maar hoewel de samenstellers benadrukten dat het hier om een try out ging (de samenwerking met de zangeres staat bijvoorbeeld nog op losse schroeven), lijkt de kans op het schrappen van mede-initiatiefnemer Hinze te verwaarlozen.
Peter van Amstel

