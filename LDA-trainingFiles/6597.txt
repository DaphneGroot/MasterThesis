Casablanca (stad).
Casablanca (Arabisch: الدار البيضاء ed-Dar el-Beida, letterlijke vertaling van de oorspronkelijk Portugese naam, Berbers: Anfa, wat letterlijk "heuvel" betekent) is een stad in het westen van Marokko. Casablanca betekent letterlijk "Wit Huis", de stad staat bekend om zijn witte gebouwen. De stad valt bijna samen met de gelijknamige prefectuur Casablanca, onderdeel van de regio Grand Casablanca. De stad Casablanca heeft ruim 3,3 miljoen inwoners en is daarmee de grootste stad van Marokko. Het is tevens de belangrijkste haven van het land, gelegen aan de Atlantische Oceaan.
Geschiedenis.
Op de plaats van het huidige Casablanca lag voorheen de Berberse nederzetting Anfa. De stad zou deze naam blijven houden tot de 16e eeuw, waarna het bekend kwam te staan onder haar huidige naam. De naam Anfa blijft bestaan in de benaming voor het oude, oorspronkelijke deel van Casablanca. Het is het meest welvarende, verwesterde deel van de stad. Daarnaast heet de grotere Casablanca regio, Casa-Anfa.
In reactie op de komst van de islamitische legers ontstond in de 7e eeuw rondom de stad een onafhankelijk, Berberse koninkrijk, dat zich verzetten tegen Arabische invloeden. Dit kleine koninkrijk van de Barghawata bleef bestaan tot het in de 11e eeuw werd veroverd door de Almoraviden. In de 14e eeuw werd Anfa door de Meriniden ontwikkeld tot een belangrijke havenstad. Vanaf de 15e eeuw werd het opnieuw onafhankelijk en werd de stad een broeinest van piraten. Om deze reden vernietigden de Portugezen de stad in 1468. In 1515 herbouwden de Portugezen de stad onder de naam "Casa Branca". De Portugezen bleven tot 1755, toen ze na een aardbeving de stad verlieten. Het werd door sultan Sidi Mohammed Ben Abdallah herbouwd als "Dar el-Beida". De Spanjaarden kregen het recht er een commercieel centrum te stichten, en gaven het zijn huidige naam.
Toch was het pas na de Franse kolonisatie vanaf 1912 dat Casablanca andere Marokkaanse steden als Fez en Marrakesh overvleugelde: Rabat werd hoofdstad, en de as Rabat-Casablanca werd sterk ontwikkeld door de Fransen. Casablanca werd de belangrijkste handelsstad van het land en de belangrijkste plaats voor Europese vestiging.
In januari 1943 werd in Casablanca de Conferentie van Casablanca gehouden, een belangrijke conferentie, waarin Franklin Delano Roosevelt en Winston Churchill afspraken dat slechts de volledige overgave van nazi-Duitsland als einde van de Tweede Wereldoorlog zou worden geaccepteerd.
Op 16 mei 2003 vonden in Casablanca terroristische aanslagen plaats, waarbij 45 mensen omkwamen.
Op 26 april 2008 komen door een brand in een matrassenfabriek 55 mensen om. De werknemers konden veelal niet ontsnappen aan de brand. De fabriek was beveiligd tegen diefstal van binnenuit.
Economie.
De regio Groter-Casablanca wordt gezien als de locomotief van de ontwikkeling van de Marokkaanse economie. Het is verantwoordelijk voor 39% van de nationale productie en 60% van de industriële werkkracht. De regio verbruikt 35% van de nationale elektriciteitsproductie. Met 86 miljard MAD, zorgt de regio voor 54% van de industriële productie. 41% van 's lands industriële export komt van de regio Groter-Casablanca. 30% van de Marokkaanse banksector bevindt zich in Casablanca.
Sinds tientallen jaren heeft Casablanca zich ontwikkeld tot een grotere wereldstad. Dat heeft zij onder andere te danken aan de bouw van vele kantoorgebouwen en een grotere haven.
De activiteiten van de Casablanca en Mohammedia havens zorgen voor 55% van de Marokkaanse internationale handel.
48% van personenvervoer in Marokko gaat via Casablanca Mohammed V International Airport.
Bevolking.
De bevolking van Groot-Casablanca wordt geschat op ruim 4,2 miljoen (2014). 98% daarvan woont in stedelijke gebieden. 25% is onder 15 jaar en 8,7% is boven de 60 jaar. De bevolking van de stad is zo'n 12% van de totale bevolking van Marokko. Groot-Casablanca is ook het grootste urbane gebied in de Maghreb. De bevolking bestaat uit drie belangrijke etnische groepen. De belangrijkste groep is die van de 'Roubie, afstammelingen van Arabische nomadenstammen, die in de 13e eeuw in dit gebied werden gevestigd. De tweede belangrijke groep zijn de Swassa, Berbers uit de omgeving van Agadir. Een derde, minder grote, groep zijn de Fessies. De laatste twee groepen behoren traditioneel tot de economisch hogere klasse van Casablanca, en daarmee van heel Marokko.
Transport.
Omdat Casablanca de "economische" hoofdstad van Marokko is (en Rabat de "bestuurlijke" en "regerings"hoofdstad) zijn de verbindingen van en naar Casablanca prima: de belangrijkste internationale luchthaven ligt bij de stad, de grote noord-zuidspoorlijn en ook de autosnelwegen lopen via deze stad.
Openbaar vervoer.
Casablanca kent een uitgebreid netwerk aan trams en grootstedelijke treindiensten. De Al Bidaoui is een voorstadspoorweg in Casablanca en vervoert de meeste reizigers. Binnen de stad rijdt dit systeem als een metro en functioneert als aanvoer voor de tram en bus. Buiten de stad functioneert het als een stoptrein.
Spoor.
en ook onderstaand station van het vliegveld kan je bij Casablanca rekenen
Luchthaven.
Het belangrijkste vliegveld van Marokko is Mohammed V International Airport bij Casablanca
Zeehaven.
Casablanca is een van de belangrijkste zeehavens van Marokko
