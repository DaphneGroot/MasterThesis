	Weer nederlaag voor handbalsters van Swift in Champions League
	Swift Roermond verloor in de Champions League met 24-19 van Mar Valencia. Het duel werd gistermiddag op Spaanse bodem uitgevochten en verliep voor de Nederlandse handbalkampioen bij de vrouwen minder desastreus dan het thuisduel van enkele maanden geleden.
Toen werd het 23-18 en vormde het tactisch opmerkelijk zwakke optreden van trainer Sjors Dekeling de aanzet voor zijn latere ontslag. Onder leiding van oud-speelster Nagy, naar een opvolger van Dekeling wordt in het buitenland nog gezocht, ging Swift ditmaal eervoller ten onder.
Toch was het de vijfde nederlaag op rij (in vijf duels) van de Limburgse vrouwen in dit evenement. Voor Swift scoorde Bucan zeven maal. Pusic maakte vijf treffers. Soeljak, Collart en Razdorov hadden elk twee keer succes, Szilagyi was slechts één keer trefzeker.
In de Nederlandse competitie viel het verlies (18-8) op dat het Amsterdamse Volewijckers incasseerde tegen Hellas Den Haag. De nummer twee van vorig seizoen, die tegen Swift Roermond een beslissingswedstrijd had weten af te dwingen, heeft het vertrek van onder andere Mull onvoldoende kunnen opvangen. SEW uit Wognum handhaafde de huidige tweede plaats achter de gedoodverfde kampioen Swift door een flinke overwinning van 22-14 op Westland.
Bij de mannen speelde de bovenste helft van het tussenklassement tegen de onderste helft en bleven verrassingen uit.
Aalsmeer, Sittardia en E & O zijn van plan deel te gaan nemen aan een nieuw in te richten Europese competitie. Het Nederlands Handbal Verbond, dat de ontwikkeling van topsport tot speerpunt van het beleid heeft verheven, steunt dit initiatief van Aalsmeer.
Standen: eredivisie vrouwen: Swift 14-28, SEW 15-24, E & O 14-21, Hellas 15-18, Volewijckers 15-18, V & L 15-13, HC Westland 15-12, AAC 1899 15-8, Ancora 15-5, Olympia 15-1.
Eeredivisie mannen: Aalsmeer 12-22, Sittardia 12-20, V & L 11-18, Tachos 11-14, E & O 12-13, AHV Swift 10-9, Blauw Wit 12-8, Caesar 12-6, UDSV 12-4, ESCA 12-2.


