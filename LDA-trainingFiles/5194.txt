	Pols-perikelen tennisster Schultz
Zelden komt Brenda Schultz een tennistoernooi zonder perikelen door. Zo ook in het Australische Gold Coast waar ze afgelopen weekeinde in de halve finale gedwarsboomd werd door de Russin Jelena Likhatsjova. En door een polsblessure.
Schultz was er na de 6-4, 6-4 nederlaag tegen de latere toernooi-winnares nog niet zeker van dat ze zou kunnen deelnemen aan het toernooi van Sydney waarmee gisteren al een bescheiden aanvang werd gemaakt. 'Ik had al de hele week last van die pols,' aldus Schultz-McCarthey, 'en tegen Likhatosjova dwong de wind me bovendien te veel slice te spelen. Ik kon niets meer goed doen.'
De 21-jarige Russin won gisteren de finale in twee sets van de Japanse Ai Sugiyama.
Een ander toernooi, als aanloop naar de Open Australische, de 'gemengde' strijd om de Hopman Cup, eindigde verrassend in een Amerikaanse overwinning. Chanda Rubin en de voor Reneberg ingevallen Justin Gimelstob versloegen in de finale met 2-1 het Zuid-Afrikaanse team dat gevormd werd door Amanda Coetzer en Wayne Ferreira.
Zowat alle toppers lieten het in Perth afweten, desondanks was de prestatie van de Amerikanen opvallend. Gimelstob had nog nooit een mixed gespeeld. Hij verloor het enkel weliswaar van Ferreira maar ondersteunde Rubin zo sterk in het gemengd dubbel, dat de titel naar Amerika ging.
Het derde Australische toernooi, in Adelaide, werd een prooi voor de dubbelspel-specialist Todd Woodbridge. Hij versloeg in de eindstrijd zijn landgenoot Scott Draper: 6-2, 6-1. Het duel was binnen een uur afgelopen. Woodbridge behaalde de tweede ATP-titel uit zijn loopbaan: 'Eindelijk staat mijn naam weer eens alleen in de krant en niet samen met die van Woodforde.'
De Woodies verloren verrassend het dubbelspel. Patrick Rafter (Aus) en Bryon Shelton (VS) waren in de eindstrijd te sterk: 6-4, 1-6, 6-3.
Jacco Eltingh en Paul Haarhuis, de Nederlandse tegenstrevers van de Woodies, hebben hun eerste toernooizege in het dubbel in het nieuwe jaar wel binnen. In Doha klopten ze in de eindstrijd het Zweedse duo Norman/Fredriksson met 6-3 en 6-2.
Routinier Jim Courier bracht het enkelspel op zijn naam. De Amerikaan won in drie sets van de Britse tennisbelofte Tim Henman.
Courier had het al moeilijk in de eerste set, 7-5. De tweede ging via een tiebreak naar Henman maar in de beslissende set was de routine van Courier doorslaggevend. Henman verloor twee keer zijn servicegame en kwam met 4-0 achter. Toch kan de Brit tevreden zijn met zijn prestatie in Quatar. Op de nieuwe wereldranglijst nadert hij de top-20.
In Auckland haalde de Oostenrijkse Marion Maruska de eerste titel uit haar loopbaan. Ze bleef haar veel hoger geklasseerde landgenote Judith Wiesner met 6-3, 6-1 de baas. In de eerste ronde van het toernooi in Sydney, waar deze week zowel mannen als vrouwen aantreden, versloeg de Amerikaanse Mary Pierce de Roemeense Spirlea in drie sets.
Afzeggingen kwamen er in Sydney van de Amerikaan Todd Martin en de landelijke favoriet Mark Philippousis. Beiden kampen met blessures.

