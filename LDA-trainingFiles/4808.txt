	De geloofsbeleving van minderheden
	Het spreekt vanzelf dat minderheden in Nederland vaak hun eigen geloofsovertuiging en -beleving hebben. Mensen van Turkse en Marokkaanse afkomst zijn moslim, Ghanezen zijn christelijk, maar beleven hun geloof op hun eigen manier. Surinamers van Indiase afstamming zijn hindoe.
Veel minder bekend is hoe dat geloof hun leven bepaalt en hoe de integratie in de Nederlandse samenleving invloed heeft op die geloofsbeleving, vooral bij jongere mensen. Dit leidt weer tot een schier onoverbrugbare generatiekloof: ouders die hun kinderen niet meer kunnen volgen en uiteraard ook omgekeerd.
Wie meer inzicht in deze kwesties wil verwerven, moet En de goden verhuisden mee - Portretten van niet-westerse gelovigen (KIT; ÂŸ 24,50) lezen. Mar Oomen en Jos Palm hebben lange gesprekken met een Ghanese zanger en trompettist gevoerd, alsmede met een Turks en een Marokkaans gezin, enkele Surinaamse hindoes en een Antilliaanse vrouw. De uit deze gesprekken ontstane portretten werpen niet alleen meer licht op de diverse geloofsovertuigingen, maar ook op de problemen in die families en op hun confrontie met de Nederlandse samenleving.
Die problemen zijn soms dramatisch. In het hoofdstuk 'Brahmanen in Diemen' krijgt mevrouw Sharma uit Suriname te maken met het bittere feit dat een man uit Diemen, ook een Surinaamse hindoe, heeft geprobeerd zichzelf en zijn drie kinderen te doden. De jongste is gestorven aan zijn verwondingen. De reactie van mevrouw Sharma: 'In Suriname zou dit nooit gebeurd zijn. Echtelieden doen elkaar wel eens wat aan als er serieuze problemen zijn, maar een kind, nee, dat komt echt door Nederland. We zijn hier al zo lang. We nemen allerlei rare dingen over van dit land.'

