Puurs.
Puurs is een plaats en gemeente in de Belgische provincie Antwerpen. De gemeente telt ruim 16.000 inwoners. De gemeente is de hoofdplaats van het kieskanton Puurs en maakt deel uit van het gerechtelijk kanton Willebroek.
Geschiedenis.
De eerste menselijke aanwezigheid was in het laat-neolithicum. Ook tijdens de metaaltijden bleef er bewoning. In de eerste eeuw na Christus vestigden er zich Romeinen. Tijdens de Karolingische periode werd Puurs geschonken aan de abdij van Cornelimunster bij Aken. De abdij had Puurs tot 1276. In 1292 kreeg Puurs zijn keure en in 1443 mocht er zich een handelsrechtbank vestigen. Na de Franse revolutie werd het verheven tot hoofdplaats van een kanton dat naast Puurs ook nog Liezele, Lippelo, Hingene, Mariekerke, Sint-Amands, Weert en Bornem omvatte. Toen Puurs in 1873 een dekenij werd, strekte de gemeente zich uit over onder andere Breendonk, Coolhem, Eikevliet, Oppuurs en Sauvegarde. Breendonk werd in 1779 afgescheiden, Oppuurs in 1803.
Tot eind 18e eeuw was Puurs een allodiale heerlijkheid die afhing van de Sint-Bernardusabdij te Hemiksem (in de 13e eeuw voor klinkende munt afgekocht van de abdij van Kornelimünster).
Geografie.
Puurs maakt samen met Bornem en Sint-Amands deel uit van een regio die bekendstaat als Klein-Brabant.
Kernen.
De gemeente bestaat naast Puurs zelf nog uit de deelgemeenten, Breendonk, Liezele en Ruisbroek. Net ten oosten van het centrum van Puurs ligt nog het gehucht Kalfort.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Structuur.
De gemeente Puurs maakt deel uit van het kieskanton Puurs, gelegen in het provinciedistrict Mechelen, het kiesarrondissement Mechelen-Turnhout en ten slotte de kieskring Antwerpen.
Legislatuur 2013 - 2018.
Bij de lokale verkiezingen van 2012 werden er een record aantal kieslijsten (7) ingediend. Grote afwezige in de gemeente was een kieslijst van sp.a. De partij had besloten geen lijst in te dienen nadat haar enige verkozene, Wim Borms, tijdens de vorige legislatuur (op de lijst Progressief Puurs) zelden aanwezig was tijdens de gemeenteraad. Het voormalig gemeenteraadslid besloot daarop een lokale lijst - Positief Puurs - in te dienen samen met enkele Open Vld-ers. Lijsttrekkers waren Koen Van den Heuvel (CD&V), Peter Lemmens (Vlaams belang), Inge Faes (N-VA), Frank Watzeels (Open Vld), Marc Amelinckx (Positief Puurs), Steven Prinsen (Groen) en Ronald Vergult (RVP).
Uitgesproken winnaar van de stembusgang in Puurs was nieuwkomer N-VA (+19,87%). Uitgesproken verliezers waren Open Vld (-10,42%), Vlaams Belang (-7%) en CD&V (-4,93%). Ook Groen moest een verlies incasseren van 2,82% ten overstaan van 2006 toen ze in kartel met sp.a opkwamen. 'Positief Puurs' en de 'Rechten voor Puursenaars' (RVP) haalde de kiesdrempel niet. Koen Van Den Heuvel (CD&V) kreeg de meeste voorkeurstemmen (3185), gevolgd door Yvo Van Damme (CD&V, 1751), Kris Peeters (CD&V, 1607), Alex Goethals (CD&V, 1471) en Hilde Van De Poorten (CD&V, 1403). Burgemeester werd Koen Van den Heuvel van de CD&V. Deze partij heeft de meerderheid met 17 op 25 zetels.
Resultaten gemeenteraadsverkiezingen sinds 1976.
De zetels van de gevormde coalitie staan vetjes afgedrukt
Bezienswaardigheden.
Hof Ter Rest, ook bekend als Kasteel Peeters
Voormalige losplaatsen aan de kleine Amer
Evenementen.
Elk jaar tijdens het derde weekend van september wordt de Puurse KermisMarkt, ofwel "Pukema", georganiseerd. Tijdens dit weekend zijn er in het Puurse centrum talloze activiteiten. Zo rijdt bijvoorbeeld de stoomtrein op de toeristische stoomspoorlijn Dendermonde-Puurs. Ook werd er "Pukema Rock" georganiseerd. Dit muziekfestival duurde drie dagen en is vervangen door Puurs Live.
Mobiliteit.
Op de oostgrens van de gemeente loopt de (gedeeltelijke) autosnelweg A12 tussen de steden Antwerpen en Brussel.
Door de gemeente lopen twee belangrijke gewestwegen, namelijk de N16 van Mechelen naar Sint-Niklaas en de N17 van de A12 naar Dendermonde. Verder lopen door de gemeente ook de kleinere N149 van Willebroek naar Puurs, de N159 van Liezele naar Bornem en de N183 van Blaasveld naar Puurs.
Het Station Puurs ligt langs spoorlijn 52 naar Antwerpen en spoorlijn 54 tussen Mechelen en Sint-Niklaas. Er zijn dus rechtstreekse treinverbindingen tussen Puurs en Antwerpen, Mechelen (Leuven) en Sint-Niklaas. Een deel van spoorlijn 52 wordt nu gebruikt voor de Stoomspoorlijn Dendermonde-Puurs, waar vooral 's zomers tijdens het weekend een stoomtrein rijdt. Ook tijdens Pukema rijdt de stoomtrein.
Economie.
Eén van de belangrijkste ambassadeurs voor de gemeente Puurs is brouwerij Moortgat. Hier brouwt men onder meer Duvel, Vedett en De Koninck
