	Jongen of meisje schrikt nergens meer voor terug
	Muziek, mode, sport, televisie. Op het eerste gezicht lijkt het sinds september vorig jaar in een oplage van honderdduizend exemplaren verschijnende weekblad Break Out zich niet bijzonder te onderscheiden van de traditionele tijdschriften voor jongeren tussen de twaalf en zeventien jaar.
Het ziet er allemaal keurig uit. Weliswaar een beetje rommelig door de vele verknipte foto's, maar dat hoort nu eenmaal zo, net als de bijgevoegde mega-poster van Spice Girl Jenny McCarthy op de midenpagina's: klaar om aan de schuine wand van het zolderkamertje te hangen en er weer af te halen als de liefde over is.
Heel wat steviger wordt het als het onderwerp seks en relaties aan de orde wordt gesteld. Volgens Break-Out-hoofdredacteur Leo van Rooyen worden er wekelijks bij de redactie tweehonderd brieven voor de probleemrubriek bezorgd en vier- tot vijfhonderd brieven met vragen over seks. Van Rooyen: 'Jongen of meisje, maakt niet uit. Ze schrikken voor geen enkel onderwerp terug. In het begin dacht ik wel eens dat als hun ouders dit zouden lezen, we wel wat te horen zouden krijgen, maar in het halfjaar dat we bestaan, heb ik pas twee telefoontjes van boze ouders gekregen.'
Homo- en biseksualiteit, beffen en gebeft worden, hangborsten, schaamhaar, vreemdgaan, het komt allemaal aan de orde. Van Rooyen heeft wel eens de indruk dat zijn lezers (40 procent jongen, 60 procent meisje) over seks beter met Break Out communiceren dan met hun ouders. Dat geldt met name voor de jongeren die homoseksuele gevoelens bij zichzelf ontwaren. 'We gaan serieus met de brieven om. Elk onderwerp waarvan we denken dat die in meer dan een half procent van de Nederlandse gezinnen voorkomt, komt voor plaatsing in aanmerking. De brieven beantwoorden we in eerste instantie zelf, waarna we de antwoorden naar de stichting Jeugdinformatie in Utrecht faxen om ze te laten controleren. Geef je de verkeerde antwoorden, dan haken onze lezers af, hebben we gemerkt.'
De formule van het blad heeft uitgever VNU afgekeken van onder meer het Duitse blad Bravo, waarvan er wekelijks anderhalf miljoen worden gedrukt. Voor de onderwerpen wordt te rade gegaan bij de eigen intutie en bij de enqute die elke week in tweeduizend exemplaren wordt bijgesloten. Daarvan worden er zo'n twaalfhonderd ingevuld teruggestuurd. 'Maar dat komt ook omdat de inzenders een poster krijgen.'
Dezelfde pragmatische benadering wordt gehanteerd bij het gebruik van naaktfoto's. De doelgroep bestaat uit lezers en lezeressen tot zeventien jaar, de modellen zijn echter altijd minstens achttien of ouder. 'Daarmee voorkom je een hoop gezeur.'
Spannende sex wordt
later gezellige sex
Schrijft Break Out het woord seks als sex, omdat het zo gespeld spannender klinkt, het voor de derde keer verschijnende Los van nieuwe revu schrijft 'sex' omdat het dat 'gezelliger' vindt staan. Het blad, in de woorden van hoofdredacteur Wim Spijkers een 'keukentafelproject' van de vaste Nieuwe-Revu-redactie, heeft in het jongste nummer ruim vijftig zwaar gellustreerde pagina's aan het onderwerp seks gewijd, zonder een enkel geslachtsdeel af te beelden.
Spijkers: 'Seks verkoopt altijd goed. Harde actiefoto's kun je overal kopen, maar wij wilden het eens anders aanpakken. Geen foto's van extremiteiten of kinky party's. Daar heb ik persoonlijk niets mee en Los is toch een beetje mijn kindje. Trouwens, de fotoserie van Erwin Olaf over badmode kun je zeker niet kuis noemen. Daar hebben we al heel wat commentaar over gehad, omdat die zo choquerend zou zijn.'
Poseren de afgebeelde paren in hun moderne slaapkamers bijna allemaal gezellig in pyjama, het geschreven gedeelte laat weinig te raden over. 'Wij gaan meer uit van de auteur dan van de formule. Het belangrijkste criterium is dat een verhaal goed geschreven moet zijn. En als Jan Rot het dan heeft over kontjeneuken, is dat zijn verhaal. Net zoals Joost Niemller de vrijheid krijgt om te schrijven wat hij wil, mits het goed is.'
De bedoeling is dat er dit jaar in ieder geval nog een en misschien twee nummers van Los verschijnen. 'We zij ermee begonnen, omdat we in Nieuwe Revu geen zes pagina's over een onderwerp als mode, eten of theater kwijt kunnen. Daar is Nieuwe Revu het blad niet voor. Met Los kan dat wel. Het loopt ook goed. Voor de vorige afleveringen is weinig reclame gemaakt en toch zijn er dertigduizend van verkocht.'
Gijs Zandbergen

