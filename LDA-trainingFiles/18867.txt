Châtelet (stad).
Châtelet (Waals: "Tcheslet") is een stad in de Belgische provincie Henegouwen. De stad telt ruim 36.000 inwoners. Châtelet ligt aan de Samber, in de stedelijke rand rond Charleroi, waarvan het door de ringweg R3 wordt gescheiden.
Kernen.
Naast Châtelet zelf, ten zuiden van de Samber, heeft de gemeente nog twee andere deelgemeenten. Het eveneens sterk verstedelijkte Châtelineau ligt aan de noordelijke oever van de Samber. Het nog iets landelijker Bouffioulx ligt net ten zuiden van Châtelet. De stadskern zelf telt verschillende wijken, waaronder Boubier en Faubourg. In Châtelineau liggen onder meer de wijken Taillis Pré en Corbeau. In het zuiden van Bouffioulx ligt het gehucht Chamborgneau.
Geschiedenis.
Reeds tijdens de Romeinse tijd, was er bewoning in Châtelet. Er bestond mogelijks een villa (of landgoed) doch geen vesting (of oppidum). De veel gebruikte heirbaan tussen Boulogne en Keulen verklaart de bewoning op verschillende plaatsen langs de Samber.
Van de Middeleeuwen tot de Franse Revolutie was Châtelet, ondertussen een stad met stadsrechten, in handen van het prinsbisdom Luik. De bisschop van Luik was wereldlijk heer over uitgestrekte gebieden van het oude hertogdom Neder-Lotharingen, en ook in Châtelet. Merkwaardig genoeg was de rechteroever van de Samber met Châtelet in handen van de Luikenaars en niet de linkeroever: deze behoorde tot het graafschap Namen (Charleroi was Naams tot de Franse Revolutie). Voor de Luikenaars was Châtelet één van hun goede steden. Vandaag draagt het wapenschild van de stad overigens het Luiks Perron.
In de 16e en 17e kende de bedrijvige stad een terugval door meerdere pestepidemies. De stad richtte de kapel van Sint-Rochus om de pest te verdrijven. Als Luikse stad heeft Châtelet nooit tot de Bourgondische, Spaanse of Oostenrijkse Nederlanden behoord. Met de Franse bezetting, na de Franse Revolutie, werden de Luikse steden Châtelet en Thuin, beide aan de Samber gelegen, deel van het departement Jemappes. Na 1815 werd de naam provincie Henegouwen gebruikt voor dit departement. Châtelet en Thuin hebben evenwel geen Henegouws verleden.
De Belgische surrealistische schilder René Magritte liep school in Châtelet (begin 20e eeuw).
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Bestuur 2007-2012.
Het bestuur van Châtelet bestaat uit de PS die de meerderheid van de zetels heeft.
Sport.
Voetbalclub Châtelet SC is aangesloten bij de KBVB en speelde in de 21ste eeuw een paar seizoenen in de nationale reeksen. Entente Châtelet speelt in de provinciale reeksen en ontstond in 2012 uit de fusie van Entente Presloise en FC Standard de Châtelet.
