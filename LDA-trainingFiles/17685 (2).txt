Familie (biologie).
In de biologie is een familie (Latijn: "familia") een van de belangrijkste taxonomische rangen, na soort en geslacht. Een familie omvat een of meer geslachten die elk een of meer soorten bevatten. Een familie kan dus één soort bevatten (zoals "Ginkgoaceae" die alleen de (nog bestaande) soort "Ginkgo biloba" (de Japanse notenboom) bevat), maar kan ook een groot aantal soorten omvatten.
Bij namen die onder de ICN vallen wordt, op enkele uitzonderingen na, de naam van een familie gevormd door achter de stam van het typegeslacht de uitgang -aceae te plaatsen; bijvoorbeeld Asteraceae van "Aster" plus -aceae. Bij namen die onder de ICZN vallen is de uitgang -idae; voorbeeld: Carabidae van "Carabus" plus -idae.
