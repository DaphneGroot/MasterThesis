Lijst van zoetwatervissen in de Lage Landen.
Deze vissen komen in het zoet water in de Lage Landen voor. Het zijn naast soorten die hier thuis horen ook exoten.
In Nederland veelgebruikte indeling voor zoetwatervissen.
Visserij-onderzoekers in Nederland hanteren vaak een systeem dat min of meer is afgeleid van het zone-systeem. Het grote voordeel van dit systeem is dat iedere vis uniek gekarakteriseerd wordt.
Eurytope soorten (Eu).
Dit begrip betekent hetzelfde als euryoek (Grieks: eury = wijd; oikos = huis; Latijn: topus = plaats) Eurytope vissoorten komen voor over een breed traject van milieugradiënten. Alle stadia van deze vissoorten komen zowel in stilstaand als stromend water voor. Tot deze groep behoren de meest voorkomende soorten.
Limnofiele soorten (Li).
(Grieks: limne = poel, stilstaand water; philein = beminnen) Dit zijn soorten waarbij alle levensstadia gebonden zijn aan stilstaand water met een rijke begroeiing Deze soorten zijn voornamelijk de begeleidende soorten van de brasemzone, behalve de snoek die ook in klein stromend water voorkomt, mits daar ook planten of andere mogelijkheden voor schuilgelegenheid is.
Obligaat rheofiele soorten (Ro).
Rheofiel betekent stroomminnend (Grieks: rheëin = stromen). Alle levensstadia zijn gebonden aan stromend water, verbinding met zee niet noodzakelijk. Hier treffen we beekforel, vlagzalm en barbeel aan, de kensoorten van de bijbehorende zones met stromend water en de begeleidende soorten waarvan er ook een drietal (kopvoorn, barbeel en sneep) weleens afdalen in de lagere stroomgebieden van de rivier die tot de brasemzone behoren.
Partieel rheofiele soorten (Rp).
Sommige levensstadia zijn gebonden aan stromend water. Dit water moet dus in verbinding staan met beek of rivier. Deze vissoorten zoeken in de paaitijd stromend water op, maar verblijven als volwassen vis veelal in stilstaand water. Overigens kunnen zonnebaars, kwabaal en de dwergmeervallen zich ook voortplanten in stilstaand water.
Rheofiel zoet – zout (Rz).
Dit zijn stroomminnende soorten die van zout naar zoet trekken om te paaien, dit zijn de anadrome soorten zoals zalm, zeeforel, steur en houting. Daarentegen zijn er de katadrome soorten als paling en bot die van zoet naar zout trekken om te paaien (Grieks: ana = naar boven; kata = naar beneden; dromein = rennen)
