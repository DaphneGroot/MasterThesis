	Surrealistisch schoolreisje naar Robbeneiland
	The Guardian
KAAPSTAD
James Browns I feel Good schalt uit een van de vele pizzeria's, terwijl de schuit Proteus luid toeterend loskomt van de wal van Kaapstads Waterfront winkelcentrum. Het is de eerste tocht van de Proteus.
'Attentie', brult de kapitein, 'We zullen varen met een snelheid van twintig knopen, dus houdt uw baby's vast.' De deining in de Tafelbaai wordt goedgemaakt door het adembenemende uitzicht op de Tafelberg, geflankeerd door het Leeuwenhoofd en de Duivelspiek.
Het duurt veertig minuten om van Kaapstad naar Robben Eiland te varen. De Proteus is de eerste boot die gewone Zuid-Afrikanen meeneemt voor een tour over het eiland waar hun president een derde van zijn leven als gevangene doorbracht.
'Ik ben hier gekomen om persoonlijk te zien en te begrijpen', zegt Elizabeth Matheka een juridisch adviseur uit Johannesburg.
Onze gidsen blijken gevangenen en ex-gevangenisbewakers van Robben Eiland - het ultieme verzoeningsgebaar. Gekleed in identieke shirts met parelhoenmotief zijn ze nu niet meer van elkaar te onderscheiden.
Als de boot heeft aanlegd, sommeren ze ons naar twee oude toeristenbusjes. Al snel krijgt de trip het karakter van een surrealistisch schoolreisje; de passagiers bestoken de gidsen met de meest uiteenlopende vragen.
'Is het waar dat er haaien vanaf het eiland werden gevoed om te voorkomen dat de gevangenen zouden zwemmen?', vraagt een Indisch jongentje. 'Nee', antwoordt Neil Fourie, een voormalig cipier. 'Maar kan je de haaien nog steeds zien?' houdt de jongen vol.
Als het busje een leisteengroeve inrijdt, steekt Lionel Davids, een ex-politiek gevangene, zijn hand op.
'Ze gaven ons de meest primitieve kruiwagens, en de 'gewone' gevangenen maakten het ons vervolgens zo moeilijk mogelijk als we hier kwamen werken', vertelt hij. 'Ze zeiden bijvoorbeeld dat we onze kruiwagens niet netjes genoeg geladen hadden, en pikten dan ons vleesrantsoen in.'
'Waarmee braken jullie de stenen?', roept Vanesh Naidoo, een natuurkundige uit Johannesburg. 'Koevoeten, hamers of beitels', antwoordt Davids. Een springbok springt langs het busraampje.
'En hoe zat het met de leprozenkolonie', wil Lynda Robinson weten, de verloofde van meneer Naidoo. 'De leprozen waren hier van 1845 tot 1935', vertelt Fourie en hij wijst naar een getijdepoeltje, waar die leprozen zich baadden, hopend dat het zoute water hun afschuwelijke ziekte een beetje zou verzachten.
De bus cirkelt het eiland rond, langs het wrak van een jacht met de naam Song of Love, langs een Taiwanese vissersschuit en langs een kolonie van tienduizend pinguïns. Plotseling wordt er gestopt bij een volgende groeve, ditmaal vol fel wit gesteente. 'Hier werkte president Mandela', deelt Fourie mee.
De passagiers in de bus barsten spontaan uit in een wolvengehuil. 'Doet uw zonnebril eens af en stelt u zich eens voor hoe het geweest moet zijn om hier in dit felle licht te werken, vijf dagen per week. Het stof verstopte de traanbuizen - geen wonder dat onze president problemen heeft met zijn ogen.' 'Een schande', roept mevrouw Matheka, waarop meer instemmende geschreeuw volgt. 'Waren de gevangenen geboeid?', wil de Indische jongen weten. Gids Davids schudt zijn hoofd.
Het was hier in de felle weerkaatsing van de zon op het witte gesteente dat de gevangenen elkaar verhalen vertelden en kennis uitwisselden die zij hadden opgedaan dankzij de schriftelijke cursussen die zij volgden. Zo onderwezen zij elkaar, en kreeg de steengroeve de bijnaam 'Universiteit'.
'Inderdaad', zegt Fourie. 'De cipiers hadden geen idee van wat er allemaal gebeurde.' 'Waarom niet?' vraagt de jongen. 'Omdat de bewaarders geen wiskunde kenden', grinnikt ex-gevangene Davids.
Het hoogtepunt van het tochtje is de gevangenis zelf. Nog altijd is boven de ingang de beruchte spreuk te lezen: 'Wij Dienen Met Trots'. 'Bent u niet bang dat hij u weer zal opsluiten', vraagt de Indische jongen aan Davids als hij en Fourie ons door de gevangenisdeur leiden. 'Ach, ik ben eraan gewend hier te verblijven', glimlacht Davids, en hij voegt eraan toe dat de politieke gevangenen nooit een glimp van Kaapstad mochten opvangen.
'Ze wilden niet dat wij ons konden oriënteren', zegt Lizo, een andere ex-gevangene, op felle toon. Hij leidt ons door de gang naar Nelson Mandela's oude cel. 'Werd hij anders behandeld dan de anderen?', vraagt mevrouw Robinson, terwijl ze naar het akelige bed, de grijze deken en de zes tralies voor het raam van de cel van twee bij drie meter kijkt.
'Angst', zegt Davids langzaam, ons met zachte dwang terugleidend naar de bus. 'Angst... de gevangenisbewaarders waren allemaal bang voor hem.'

