	Ex-stakingsleider in RoemeniÃ« gearresteerd
	AFP, Reuter
BOEKAREST
Miron Cozma (42), die in 1990 en 1991 leiding gaf aan gewelddadige marsen van Roemeense mijnwerkers op de hoofdstad Boekarest, is vrijdag gearresteerd wegens schending van de vuurwapenwet en ondermijning van de staatsveiligheid, aldus bronnen bij de Roemeense justitie.
Cozma riskeert een gevangenisstraf van vijf tot vijftien jaar. Tijdens de betogingen van de mijnwerkers, die betere arbeidsomstandigheden eisten, vielen bij botsingen met de politie drie doden. De rellen leidden tot het aftreden van de eerste post-communistische regering van premier Petre Roman.
De in november vorig jaar gekozen christen-democratische president Emil Constantinescu is deze week een campagne begonnen 'tegen corruptie en georganiseerde misdaad' en heeft geklaagd over 'de traagheid van sommige strafrechtelijke procedures'. Roman heeft de mijnwerkersrellen toegeschreven aan een complot van communisten in de omgeving van de toenmalige president Ion Iliescu.

