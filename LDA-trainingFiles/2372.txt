	Vrijspraak voor Stalin
	De Russische aarde verbergt veel misdaden. Her en der in het weidse land moeten nog de beenderen liggen van miljoenen slachtoffers van de stalinistische terreur, maar niemand weet waar hun graven zijn, of wil het zich nog herinneren. Ze liggen in massagraven die inmiddels overwoekerd zijn door bomen, struiken en gras dat doet vergeten.
Soms verraadt de aarde echter ook zijn geheimen. Daarvoor moet je het oog hebben van een jager, zoals Joeri Dmitrijev van Memoral in Kareli, de vereniging voor slachtoffers van de terreur. Hij kent de sporen van dieren, maar ook van Stalins beulen. Waar een graf ligt, verzakt de bodem op den duur een beetje en aan de vorm kun je zien of het een natuurlijke verzakking is of een dichtgegooide kuil. Ook al was de NKVD, Stalins geheime politie, nog zo geraffineerd, ook de NKVD'ers groeven rechte kuilen.
Samen met de historicus Venjamin Iofe van de Memorial-afdeling in St-Petersburg ontdekte Dmitrijev deze zomer in de bossen van Kareli een massagraf met zeker vijfduizend lijken, allemaal gevangenen die in 1937 - het hoogtepunt van de terreur - door de NKVD zijn gexecuteerd.
Het massagraf ligt in een dennenbos, even buiten de plaats Medvezjegorsk. Onder de dennen liggen 130 kuilen, vol geraamtes met een doorboorde schedel. Verder niets waaraan ze te herkennen zouden zijn. De gevangenen hadden alleen hun ondergoed aan, genoeg voor iemand die gaat sterven.
Iofe was al acht jaar op zoek naar het massagraf. Hij wist dat in 1937 zo'n 1600 gevangenen uit het elitekamp op de Solovetski-eilanden waren weggevoerd en doodgeschoten. Maar in de spaarzame documenten die hij van de KGB (nu de FSB) wist los te krijgen, was geen spoor te vinden van de plaats waar ze begraven lagen.
Tot Iofe vorig jaar een verslag van het verhoor van de NKVD-kapitein Matvejev in handen kreeg. Matvejev was in 1938 gearresteerd na de val van de beruchte NKVD-chef Jezjov. Diens opvolger, Lavrenti Beria, zette de terreur voort, maar verzamelde tegelijkertijd 'bewijsmateriaal' dat moest aantonen dat Jezjov de Sovjet-Unie schade wilde toebrengen met de buitensporige terreur van het jaar 1937.
Matvejev bekende tegenover zijn ondervragers dat hij de leiding had gehad over de executie van gevangenen van de Solovetski-eilanden. Al in de burgeroorlog na de Revolutie had Matvejev enkele jaren gewerkt als beul voor de Tsjeka, zoals de NKVD toen heette. Toen in 1937 de massale executies opnieuw begonnen, herinnerde de NKVD-leiding zich zijn bekwaamheden.
In oktober 1937 kreeg de NKVD-kapitein de opdracht 1100 gevangenen die uit het kamp op de Solovetski-eilanden waren weggehaald, naar Medvezjegorsk over te brengen en hen daar te executeren. (De resterende vijfhonderd gevangenen zijn vlakbij St-Petersburg doodgeschoten). Het dennenbos buiten Medvezjegorsk was voordien al gebruikt voor de executie van duizenden gevangenen die aan het Witte-Zeekanaal gewerkt hadden.
Matvejev verrichtte de executies eigenhandig. De gevangenen werden in vrachtwagens uit een doorgangskamp in Medvezjegorsk naar de executieplaats gebracht, waar ze een voor een geboeid in een kuil gegooid werden en vervolgens een kogel door hun hoofd kregen.
Vijf dagen deed Matvejev erover. Na de eerste dag moest hij de executies onderbreken, omdat een van de gevangenen had geprobeerd te ontsnappen. Maar nadat hij maatregelen had genomen om nieuwe vluchtpogingen te voorkomen, verliep de massa-executie gesmeerd. Per dag schoot hij ruim tweehonderd gevangenen dood.
Uiteindelijk werd Matvejev tot tien jaar veroordeeld wegens het overschrijden van zijn bevoegdheden en mishandeling van enkele gevangenen (voordat hij ze doodschoot). Hij hoefde echter maar anderhalf jaar van zijn straf uit te zitten en keerde weer terug bij zijn oude werkgever, de NKVD. In 1974 overleed hij in St-Petersburg, als een eerzaam Sovjetburger.
In de rangen van de FSB (de opvolger van achtereenvolgens Tsjeka, GPOe, NKVD en KGB) geldt hij nog steeds als een plichtsgetrouw 'tsjekist'. Volgens Iofe heeft het hoofd voorlichting van de FSB in St-Petersburg dat onlangs nog aangetoond in een brochure die de titel Na 'palatsjach' krovi net (Aan de 'beulshanden' kleeft geen bloed) draagt. Ze deden immers gewoon hun werk.
Samen met een vertegenwoordiger van de Russische justitie hebben Iofe en zijn Memorial-collega's vijf kuilen met lijken genspecteerd. De rest van de 130 kuilen hebben ze onaangeroerd gelaten. 'Wij weten wie hier liggen. We hebben de lijsten', zegt Iofe.
De vijf graven zijn weer gesloten. De Russische justitie heeft de gegevens en Iofe weet zeker dat er verder niets zal gebeuren. Zand erover, kameraden.
In de hoogtijdagen van de glasnost, eind jaren tachtig, trok de ontdekking van stalinistische massagraven, zoals Koeropaty bij Minsk waar 75 duizend lijken liggen, elke keer enorm veel aandacht. Maar toen wilden de Sovjetmedia nog de 'witte plekken' in de geschiedenis opvullen. Die tijd is nu al lang voorbij. De media repten met bijna geen woord over de gruwelijke ontdekking bij Medvezjegorsk.
Er wordt niet meer gezocht naar de waarheid over het vreselijke verleden. Het nieuwste boek van de schrijver Lev Razgon, die eind jaren tachtig beroemd werd met zijn verslagen over zijn kamptijd, is nergens te koop. Razgon heeft er duizend stuks van kunnen laten drukken, dankzij een gift van de voormalige Moskouse benzinekoning Ilja Kolerov. Een groot deel ervan ligt nog in zijn Moskouse appartement, want hij heeft geen geld voor de distributie.
In de glasnost-tijd kreeg Razgon de gelegenheid in het KGB-archief te werken en zijn eigen dossiers in te zien, maar de afgelopen jaren heeft de FSB de deuren van het archief stilletjes weer dichtgetrokken. Het is nu bijna niet meer mogelijk dossiers in handen te krijgen, klaagt hij.
'De FSB vindt al dat gewroet in het verleden vervelend, want het is toch de geschiedenis van hun trotse dienst', zegt historicus Iofe.
Razgons jongste boek is een lange brief aan zijn inmiddels overleden dochter Natasja, waaraan hij ooit in het kamp begon. Razgon wist toen niet eens of ze nog leefde. Hij zag haar voor het laatst in de nacht dat hij en zijn vrouw gearresteerd werden, in april 1938. Natasja was toen een jaar en drie maanden.
De drie nachtelijke bezoekers wilden de baby eerst alleen achterlaten, maar toen Razgons vrouw dreigde de ramen kapot te slaan en een schandaal te maken, begonnen ze te aarzelen. Het geheim van de stalinistische terreur was dat de slachtoffers zich gedisciplineerd lieten afvoeren, zonder de buren te storen. Alsof ze ermee instemden.
Na wat gebel heen en weer kreeg Razgons vrouw toestemming haar moeder te waarschuwen, zodat zij het kind kon overnemen. Enkele maanden later strompelde Razgon samen met nog ruim vijfhonderd andere arrestanten uit Moskou door de tajga (wouden) op weg naar Oestvymlag, een complex van kampen in het hoge noorden van Rusland. Honderdzeventig kilometer moesten de gevangenen lopen, verzwakt door honger en maanden van martelingen. Wie het niet kon bijhouden, werd ter plekke doodgeschoten. Van de 517 arrestanten die de etap (gevangenentransport) overleefden, waren er vijf maanden later nog maar 22 over.
Razgon zag zijn dochter pas zeventien jaar later weer, nadat hij vrijgelaten was uit de Goelag. Zijn vrouw heeft hij nooit meer teruggezien; zij stierf op transport naar het kamp, 22 jaar oud.
Waarom mensen dit elkaar aandoen, is een vraag, maar een andere vraag is waarom niemand ooit gestraft is voor de vreselijke misdaden tijdens het regime van Stalin. Waarom wordt er in Duitsland nog wel gezocht naar nazi-beulen en foute rechters, maar is er in Rusland nooit afgerekend met het verleden, zelfs niet door middel van een symbolische veroordeling van het Sovjetbewind?
Een verklaring is dat, anders dan in Duitsland, het Sovjetsysteem nog lang voortbestond nadat de ergste terreur beindigd was. Stalin stierf in 1953, maar het Sovjetsysteem kwam pas in 1991 aan zijn einde, toen de ergste excessen al lang voorbij waren. Maar het principe van het systeem - de onderdrukking van afwijkende opvattingen en de almacht van de partij - was al die tijd bewaard gebleven.
Er was ook een praktisch probleem: veel van de ergste beulen, zoals Jagoda en Jezjov, waren al geliquideerd in opdracht van Stalin zelf, die regelmatig een schoonmaak liet houden in zijn veiligheidsorganen. Volgens een ruwe schatting zijn 20 duizend NKVD-medewerkers verdwenen in de terreurmachine die ze zelf hadden helpen opbouwen. Later liet Chroesjtsjov nog enkele tientallen kopstukken, onder wie Beria, uit de weg ruimen. Kortom, de grootste beulen, Stalin incluis, waren al verdwenen voor er afgerekend kon worden.
Maar het belangrijkste is ongetwijfeld dat er in Rusland geen overwinnaar was die de bestraffing van de wreedheden kon afdwingen, zoals de geallieerden na de oorlog deden met de Neurenbergse processen.
'De misdaden waren niet het werk van een bezettingsmacht, maar van ons eigen regime. Miljoenen mensen hebben er aan meegedaan en velen zagen er de verwezenlijking van hun idealen in', zegt Nikita Ochotin, een historicus die bij de Moskouse afdeling van Memorial werkt. De hoop zat zelfs zo diep dat de slachtoffers in de kampen vaak nog hun geloof in de goede zaak behielden. Het kwam voor dat gevangenen 'Leve Stalin, leve de partij' riepen, terwijl ze voor het vuurpeloton geleid werden.
Ochotin: 'Iedereen wilde meebouwen aan de nieuwe maatschappij en de terreur werd gezien als een afwijking, een bedrijfsongeluk. Daarom was het sociaal-psychologische verzet tegen een echte afrekening heel taai en heel breed.'
De dichteres Anna Achmatova schreef ooit dat de stalinistische terreur de bevolking in tween gedeeld had: in de mensen die hebben gezeten en zij die hen vast hebben gezet. Inderdaad waren enorm veel mensen rechtstreeks betrokken bij het uitoefenen van de terreur: NKVD-agenten, bewakers, ondervragers, rechters en dan nog het enorme leger van donostsjiki, de mensen die al of niet gedwongen hun buren, vrienden of zelfs familieleden aangaven.
'Naar schatting zijn er alleen al een miljoen mensen gexecuteerd, naast de miljoenen die op transport of in de kampen zijn omgekomen door mishandeling, uitputting of honger. Dat is een enorm karwei, een miljoen mensen executeren', zegt Razgon. 'Stalin had geen doodsfabrieken zoals Hitler. Alles gebeurde hier heel primitief, met de hand.'
Hij rekent voor dat er alleen voor het overbrengen van de tientallen miljoenen mensen die onder Stalin in de Goelag terecht zijn gekomen, al miljoenen mannen nodig waren. De regel bij het transport van gevangenen was dat er op negen zeks (gevangenen) een man bewaking meeging. Daarbij kwam dan nog de NKVD-commandant. Vervolgens waren er nog talloze bewakers in de kampen, vaak dienstplichtigen.
'Al die mensen gingen na hun diensttijd naar huis, kregen appartementen - waar ze soms nog de tandenborstels van de vorige bewoners aantroffen - en hebben nu kinderen die het verleden van hun ouders natuurlijk ook niet graag onder ogen willen zien', zegt Razgon.
Volgens Ochotin speelt de last van de geschiedenis ook een rol. Na eeuwen van autocratie en later Sovjetdictatuur is het rechtsgevoel van de Russische burger tegenover de staat nauwelijks ontwikkeld. 'In Rusland heeft de staat altijd het primaat gehad boven het individu, niet alleen onder de communisten, maar ook onder de tsaren.'
Augustus 1991 was het moment om met die traditie te breken. Heel even zag het ernaar uit dat er afgerekend zou worden met het verleden, toen het beroep dat de communistische partij bij het Constitutioneel Hof had aangespannen tegen het verbod van de partij en de inbeslagneming van de bezittingen van de partij, leek te verkeren in een proces tegen het Sovjetregime.
Ochotin was een van de specialisten die toen in opdracht van de regering de archieven van de KGB indoken om bewijzen tegen de partij te vinden.
Die vonden ze in overvloed: duizenden documenten waaruit bleek dat de partij op alle niveaus rechtstreeks betrokken was geweest bij de terreur, de executies en de wreedheden. Maar al gauw merkte hij dat de animo in het Kremlin voor een veroordeling van de partij afnam: ze kregen steeds minder steun bij hun speurtocht in de archieven.
Volgens Ochotin stuurde Jeltsin eerst aan op een veroordeling van het communisme, omdat hij zo'n uitspraak kon gebruiken als wapen in zijn machtsstrijd met Sovjetpresident Gorbatsjov. Maar toen Gorbatsjov eenmaal van het toneel verdwenen was, begon Jeltsin oog te krijgen voor de consequenties van zo'n stap. Dan zou er misschien een verbod moeten worden afgekondigd voor voormalige topfunctionarissen van de partij, die nog overal zaten - Jeltsin zelf was er een van. 'Dat idee van een naderende catastrofe, dat het hele land zonder leiding zou komen te zitten, vormde een rem op het proces.'
Het was in feite een herhaling van de eerste fase van de destalinisatie in de jaren vijftig. Ook Chroesjtsjov begon de destalinisatie vooral om zijn rivalen in de partijleiding een slag toe te brengen. Ook hij stond - zij het aanzienlijk meer dan Jeltsin, want aan zijn handen kleefde echt bloed - voor het probleem de misdaden van de partij zo aan de kaak te stellen dat hij zichzelf niet met het badwater van de historie weggooide.
Ochotin: 'Er speelde ook een gevoel van patriottisme mee. Jeltsin hield zich aan het Russische gezegde dat je 'je rommel niet uit de izba (boerenhuis) hoort te dragen'. Maar hoe zal je izba eruit gaan zien, als je dat niet doet?'
De dissidenten zelf aarzelden ook. Ochotin herinnert zich dat verscheidene prominente ex-dissidenten - onder wie Sergej Kovaljov - waarschuwden voor de gevaarlijke krachten die een veroordeling van de partij onder de bevolking zouden kunnen losmaken, want zoals de dichter Poesjkin al waarschuwde: als de Russen in opstand komen, doen ze dat zonder verstand en zonder mededogen. Kovaljov waarschuwde dat de boze Russen, zoals altijd, zouden beginnen met het opknopen van de buren.
Ochotin wist al hoe het proces zou eindigen toen voorzitter Zorkin van het Constitutionele Hof hem en zijn collega's medio 1992 vroeg waarom ze het eigenlijk nodig vonden al die 'pre-historische documenten' boven water te halen. En inderdaad eindigde het proces met een vrijspraak voor de partij: het verbod werd opgeheven.
De enige genoegdoening die de slachtoffers en hun nabestaanden kregen, was rehabilitatie en een uitkering. Maar de Memorial-activisten klagen dat de rehabilitie-procedures in feite de legitimiteit van de stalinistische wetten erkennen: er wordt gekeken of de vonnissen wel terecht waren volgens de toen geldende wetten. Dat betekent dat mensen die destijds inderdaad actief tegen het Sovjetsysteem hebben geageerd of gestreden, niet in aanmerking komen voor rehabilitatie.
In plaats van te kiezen voor een politieke en morele afrekening met het verleden, gaven de hervormers - en hier sprak hun marxistische afkomst waarschijnlijk mee - de voorkeur aan economische veranderingen. Als het communistische plansysteem eenmaal verwoest zou zijn en de economische hervormingen zouden aanslaan, zou alles vanzelf wel beter worden. De oude klasse zou uitsterven en daarmee de noodzaak met haar af te rekenen.
Maar de hervormingen werkten averechts. In plaats van vertroosting en vergetelheid te bieden door welvaart, betekenden ze een groot deel van de bevolking armoede. Ze wekten eerder heimwee op naar de Sovjettijd, toen de mensen het ook niet bepaald rijk hadden maar er tenminste economische zekerheid was.
Tegen de achtergrond van de teloorgang van het Sovjetrijk en het verval van de Russische industrie begonnen zelfs de prestaties van Stalin - de collectivisatie en de geforceerde opbouw van de Sovjetindustrie - er gunstig uit te zien, met hoeveel geweld ze ook gepaard gingen. 'Ik ben bang dat we in 1991 de kans hebben laten gaan om de mensen duidelijk te maken dat er morele principes zijn die altijd voorrang moeten hebben', zegt Ochotin.
Het gevolg is dat er in Rusland geen 'Goelag-leugen' bestaat, geen pendant van het Duitse begrip 'Auschwitz-Lge', die inhoudt dat de misdaden van het regime niet verdoezeld mogen worden. In Rusland mag de communistische partijleider Zjoeganov gerust zeggen dat Jeltsins beleid erger is dan het jaar 1937.
Dat gebrek aan morele bakens heeft, lijkt het, ook zijn weerslag gehad op de koers van de hervormingen. In plaats van een democratisch kapitalisme is er een rovers-kapitalisme opgeschoten, waarin iedereen uitsluitend voor zichzelf zorgt en onbekommerd steelt. Want waarom zou je je schuldig voelen over corruptie en diefstal als de dood van miljoenen mensen onbestraft is gebleven?
Kenmerkend is dat de ex-kampgevangenen zelf nauwelijks pogingen hebben gedaan hun beulen op te sporen en voor het gerecht te krijgen. De enigen die wel wraak pleegden, waren de gewone misdadigers, maar zij deden dat op hun eigen manier. Zo kwamen oerki uit het kamp in Oestvymlag, waar Razgon zat, de voormalige kampchef na diens pensionering op het spoor. Hij bleek in een gerieflijke datsja bij het kuuroord Kislovodsk van zijn levensavond te genieten. Later bleek hij in de tuin van zijn datsja aan een boom te bungelen.
Volgens Ochotin heeft Memorial wel geprobeerd voormalige politieke gevangenen aan te moedingen processen aan te spannen, maar deinsden de meesten terug uit vrees voor de machtige KGB.
Razgon heeft ook geen behoefte aan wraak. 'Die heb ik in mijn boeken al gepleegd door hen met naam en toenaam te noemen', zegt hij. 'Bovendien heb ik me er lang geleden bij neergelegd dat ik de rest van mijn leven tussen de beulen zal leven.'
Een van de weinigen die wel de zoete smaak van wettige wraak proefden was Vladimir Pjatnitski, wiens ouders en broer in 1937 gearresteerd werden nadat zijn vader op een bijeenkomst van het Centraal Comit geprotesteerd had tegen Jezjovs buitensporige terreur. Zijn vader werd gexecuteerd - 'tien jaar vrijheidsstraf zonder recht op correspondentie' heette dat destijds - en zijn moeder stierf in het kamp.
In 1956 kregen Pjatnitski en zijn broer de gelegenheid een aanklacht in te dienen tegen de NKVD-officieren die de zaak van hun vader behandeld hadden. Een van hen kreeg vijftien jaar, een ander kreeg de kogel wegens uitzonderlijke wreedheid.
Maar met een afrekening voor hun misdaden hadden de vonnissen niets van doen; ze werden gestraft omdat ze tot het anti-Chroesjtsjov-kamp behoorden.
En zo kan het gebeuren dat Pjatnitski in juli 1997 uitgejouwd wordt door wat aanhangers van de extreem-linkse schrijver Limonov, als hij onder de loodgrijze hemel boven St-Petersburg bloemen legt op wat ooit een monument voor de slachtoffers van de Stalin-terreur moet worden. 'Lenin, Stalin, Mao Zedong en Limonov', schreeuwen zij.
Op het provisorische monument staan de stille woorden van de dichteres Achmatova: 'Ik zou hen allen bij naam willen noemen.' De slachtoffers.
Bert Lanting

Foto
	Russische burgers en militairen bij een massagraf bij Tsjeljabinsk in de Oeral, dat in 1989 werd ontdekt. In dit gebied heeft de Stalin-terreur in de jaren dertig naar wordt aangenomen meer dan tachtigduizend slachtoffers gemaakt. FOTO'S  ALEKSANDR TSJOENOSOV/TRANSWORLD FEATURES

