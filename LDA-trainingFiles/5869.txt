Dame (schaken).
De dame of koningin (symbool:,) is een van de zes verschillende schaakstukken.
Beginpositie.
De witte dame staat in de beginstelling op het witte veld d1, de zwarte dame op het zwarte veld d8. Een geheugensteuntje om te onthouden waar de koning en dame in de beginstelling moeten staan is daarom: "dame bekent kleur" of "dame kiest kleur".
Velden.
Dit schaakstuk heeft de meeste bewegingsvrijheid: het kan zowel diagonaal als horizontaal en verticaal zo ver als gewenst verplaatst worden. Een dame kan zich bijgevolg als een loper of als een toren bewegen.
Sterktes.
De dame is verreweg het sterkste schaakstuk. Traditioneel wordt aan de dame een (relatieve) waarde van "negen" punten toegekend, dus negen keer zo sterk als een pion. Dit hangt echter erg af van de stelling. Twee torens zijn in het algemeen iets sterker dan een dame, mits ze goed samenwerken en de overige stukken kunnen verdedigen.
Haar grootste kracht ligt in de aanval (matzetten) en in het eindspel (door haar bewegingsvrijheid). In de opening kan de dame beter wat achterblijven, omdat de tegenstander anders tempo kan winnen door haar met stukken aan te vallen.
Een offer van de dame is wellicht een van de spectaculairste offers, juist door haar hoge waarde in het schaakspel, en komt regelmatig voor.
Naam van het stuk.
De "dame" heet in de Indische, Perzische en Arabische versie van het schaakspel (chaturanga) "farzin", "grootvizier", de hoogste functionaris naast de koning. Dat woord is in de middeleeuwen in Frankrijk verbasterd tot "vierge", "de maagd", "de maagd Maria". Daaruit is vervolgens de benaming "dame" voortgekomen. De verandering van een mannelijke raadgever naar een vrouwelijke gezel, na 1475, ging gepaard met uitbreiding van macht.
De naam "farzin" is ook nog bewaard in het woord "ferz'", de Russische benaming van de dame.
