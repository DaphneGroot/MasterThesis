Rabella de Faria.
Rabella M. de Faria (Paramaribo, 16 maart 1960) is een Nederlands politica en zakenvrouw. Zij is van Surinaamse afkomst. Van april 2002 tot januari 2004 was ze namens de partij Leefbaar Rotterdam wethouder Veiligheid en Volksgezondheid in Rotterdam.
Maatschappelijke carrière.
Rabella de Faria behaalde het MULO-B diploma, MBO - Administratiediploma en was deeltijdstudent HTS weg- en waterbouwkunde, rechten. Ze werkte in Nederland onder meer voor de consulaten van Koeweit en Thailand en de ambassade van Soedan. In 1992 werd ze directeur-eigenaar van het luchtvaartbedrijf Faravia.
Ze was o.a. bestuurslid van de Stichting Belangen Bedrijven Luchthaven Rotterdam en VNO-NCW West kring Rotterdam, voorzitter van de Erasmus Discussieclub en kringlid van de Rechter Maasoever van de Kamer van Koophandel. In 1994 ontving ze de ondernemersprijs van Rotterdam Airport, ondernemerschap op hoog niveau. In 2001 werd zij verkozen tot "zwarte zakenvrouw van het jaar".
Politieke carrière.
De Faria sloot zich in 2002 aan bij Leefbaar Rotterdam en Leefbaar Nederland. Na het vertrek van Pim Fortuyn bij Leefbaar Nederland in februari 2002 werd ze gezien als mogelijke lijsttrekker, maar ze kreeg een lagere plaats op de kandidatenlijst toebedeeld. Ze werd in maart 2002 voor Leefbaar Rotterdam gekozen in de gemeenteraad van Rotterdam en besloot zich terug te trekken van de lijst van Leefbaar Nederland. In april 2002 werd ze gepresenteerd als wethouder voor Veiligheid en Volksgezondheid en Emancipatie in een college van Leefbaar Rotterdam met het CDA en de VVD. Als bestuurder ging ze actief de wijken in en voerde ze een harde aanpak van criminaliteit.
Nadat het fractiebestuur van Leefbaar Rotterdam het vertrouwen in haar opzegde, stapte ze op 13 januari 2004 op. Volgens de partij kwam De Faria niet duidelijk naar voren in haar rol en functioneerde ze moeilijk tussen burgemeester Ivo Opstelten, hoofdcommissaris en OM in. Ze zou daarbij niet de resultaten halen die haar partij voor ogen had. De Faria werd opgevolgd door Marianne van den Anker.
