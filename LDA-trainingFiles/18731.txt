Stefan Hertmans.
Stefan Hertmans (Gent, 31 maart 1951) is een Belgisch schrijver, dichter en essayist.
Hij is auteur van een literair en essayistisch oeuvre (poëzie, roman, essay, theatertekst, kortverhaal) dat hem in binnen- en buitenland bekend maakt. Zijn gedichten en verhalen verschenen in het Frans, Spaans, Italiaans, Roemeens, Kroatisch, Duits, Bulgaars. Hertmans doceerde aan het Stedelijk Secundair Kunstinstituut Gent en de Koninklijke Academie voor Schone kunsten (KASK, Hogeschool Gent) en leidde er het Studium Generale tot oktober 2010. Hij gaf lezingen aan de Sorbonne, de universiteiten van Wenen, Berlijn en Mexico City, Library of Congress (Washington), University College London. Zijn werk verscheen onder meer in "The literary Review" (Madison) "The Review of contemporary fiction" (Illinois) en "Grand Street" (New York). Hertmans werkte mee aan tijdschriften zoals "Raster", "De Revisor", "Het Moment", "NWT", "Yang", "Dietsche Warande & Belfort", "Poëziekrant" en "Parmentier". Van 1993 tot 1996 was hij redacteur van het Nederlandse tijdschrift "De Gids", hij recenseerde voor "De Morgen" en schreef de boekenbijlage van "De Standaard". In Nederland publiceerde hij in "Trouw".
In 2017 werd hij Commandeur in de Kroonorde.
Werk.
Hertmans publiceert romans, verhalenbundels, essayboeken, theaterteksten en poëzie. Zijn eerste publicatie was de roman "Ruimte" (1981). De bundel "Sneeuwdoosjes" bevat essays over onder meer Walter Benjamin, Jorge Luis Borges, Marguerite Duras, Ernst Jünger, W.H. Auden en Igor Stravinsky. Naar aanleiding van de bundel verleende het Amsterdams Fonds voor de kunst hem in 1991 een opdracht die resulteerde in de niet gepubliceerde studie over de componisten Hindemith en Honegger.
Later komt de theatertekst "Kopnaad", waarvan Radio 3 (Nederland) in 1993 een radiobewerking uitzond en de Amsterdamse regisseur Jan Ritsema een opvoering maakte (nominatie theaterfestival 1995) voor het Brusselse Kaaitheater. "Kopnaad" werd in 1997 in Duitse vertaling in het theaterbestand van Fischer Verlag opgenomen en is sindsdien een radioproductie in Berlijn.
Naar Merelbeke.
De roman "Naar Merelbeke" (1994) werd genomineerd voor de Librisprijs en voor de Schrijvers-van-Nu-prijs van ECI. De dichtbundel "Muziek voor de overtocht" werd genomineerd voor de VSB-poëzieprijs en kreeg in 1995 de Prijs van de Vlaamse Gemeenschap voor Poëzie en de Paul Snoek-prijs 1996. De essays in "Fuga's en pimpelmezen" (1996) mengden zich in het debat over fundamentalisme, de oorlog in Bosnië en ideologieën, Slavoj Žižek, Jan Fabre, Paul Hindemith, Leoš Janáček en Elvis Costello, Bernard-Henri Lévy, George Steiner. Het reisverhaal "Steden, verhalen onderweg" verscheen in maart 1998.
Na 2000.
Op uitnodiging van uitgeverij Boom schreef Hertmans het essay "Het Bedenkelijke" voor de reeks filosofische commentaren "Boom Essay" over het obscene in de cultuur. In opdracht van het Kaaitheater Brussel en Brussel 2000 schreef hij een theatertekst rond het motief van de Griekse vrouwen in de antieke tragedie. Hertmans maakte het thema radicaal en eigentijds in "Mind the Gap". Het stuk werd opgevoerd in het najaar 2001 door Toneelgroep Amsterdam in een regie van Gerardjan Rijnders. In datzelfde jaar verscheen "Als op de eerste dag". In het najaar van 2002 verschenen de essayboeken "Het Putje van Milete" en "Engel van de metamorfose". Het eerste bevat essays over actuele kwesties en over Martin Walser, D.H. Lawrence, Samuel Beckett, J.L. Borges, Hugo Claus en Peter Verhelst). Het tweede verzamelt essays over het oeuvre van Jan Fabre.
In het najaar van 2003 verscheen de dichtbundel "Vuurwerk zei ze". In 2004 verscheen "Le Paradoxe de Francesco", een selectie gedichten en essays (met niet in het Nederlands gepubliceerde teksten).
In december 2004 stapte Hertmans over naar De Bezige Bij. Daar publiceerde hij de bundel "Kaneelvingers". In 2006 verscheen "Muziek voor de overtocht, Gedichten 1975-2005", een herziene uitgave van alle dichtbundels, een selectie verspreide gedichten en een selectie uit een eerste, nooit tevoren gepubliceerde bundel, "De Kleine Woordwoestijnen" (uit 1975-1979). In 2007 verscheen "Het zwijgen van de tragedie", die essays samenbrengt die ontstonden rond de theatertrilogie Kopnaad, Mind the Gap en De dood van Empedokles. Najaar 2008 verscheen de roman "Het verborgen weefsel", die de innerlijke strijd van een hedendaagse schrijfster oproept. In 2010 verscheen de dichtbundel "De val van vrije dagen".
Oorlog en terpentijn.
"Oorlog en terpentijn" is gebaseerd op een paar cahiers die Hertmans in de jaren 1980 kreeg van zijn grootvader, een gedecoreerde held uit de Eerste Wereldoorlog, een plichtsbewuste en gedisciplineerde soldaat. De roman reconstrueert het leven van Urbain Martien. Zijn leven begint in een Gentse volksbuurt tijdens de belle époque en krijgt een onvoorziene wending tijdens de Eerste Wereldoorlog. Hiervoor kreeg hij op 13 november 2014 de AKO Literatuurprijs.
Festivals, symposia.
In 1997 was hij 'writer in residence' aan de universiteit van Wenen. In de lezingenreeks (uitgegeven door de Universiteit van Wenen in Wiener Broschüren) verscheen het essay "Wenen" uit "Steden" in de reader "Wien, Wien, nur du allein?" Hertmans vertegenwoordigde de Nederlandstalige literatuur op internationale festivals en symposia, zoals Struga (Macedonië 1989), Adelaide (Australië 1996), Wenen (writer in residence 1997), Frankfurt, Londen, Parijs, Berlijn, Washington DC (Lezing Library of Congress 1998) en Portugal (Porto, januari 2000). In maart 1999 nam hij deel aan The London Book Fair, in 1999 nam hij deel aan het Franse festival Les Belles Etrangères, in 2001 aan de Lyrikertage Münster en aan de Fiera del Libro, in Turijn. In 2000 werd hij geselecteerd als eerste Belgische 'writer in residence' in de Villa Mont Noir of Villa Marguerite Yourcenar waar Marguerite Yourcenar kwam als kind. In 2003 was hij op het Salon du Livre in Parijs.
