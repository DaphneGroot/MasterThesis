	Albin?
	H. Plasschaert, adviseur afdeling burgerzaken bij Register Amsterdam: 'De wet stelt grenzen. Een voornaam mag niet overeenstemmen met een geslachtsnaam, tenzij deze ook als voornaam voorkomt. Jansen Jansen mag dus niet, Piet Piet mag weer wel. Verder mag de voornaam niet ongepast zijn. Dat is natuurlijk een rekbaar begrip. Zeker als je bedenkt dat we in Amsterdam werken met 166 nationaliteiten en 166 naamculturen.
De voornaam moet wel heel erg zijn als we een naam weigeren. De voornaam Urine, door een Nederlands ouderpaar afgeleid van de planeet Uranos, hebben wij een poosje geleden bestempeld als ongepast.
Ook de Zweedse naam zou ik weigeren, al spreekt de motivering van de ouders mij wel aan.
Met wat ongepast is, gaan we heel erg soepel om. Hoogstens zeggen we: zou u dat het kind wel aandoen? Maar ze kunnen er later altijd nog op terug komen.'
R. Rentenaar, bijzonder hoogleraar naamkunde aan de Universiteit van Amsterdam: 'De wet zegt dat je kinderen niet mag opzadelen met namen die hun schade kunnen berokkenen. In Nederland zal een naam niet snel als ongepast worden aangemerkt. In ons tijdsgewricht wordt veel onfatsoen niet meer als onfatsoen herkend. Ook op dit punt is de normloosheid groter geworden. Of de norm vrijer geworden, laten we het zo zeggen.
Hoe liberaler de praktijk op dit gebied, hoe liever, wat mij betreft. Zo vernieuw je het namenbestand. En dat is wetenschappelijk gezien natuurlijk interessant.'
H. van der Hoeven, verloskundige in Maassluis die 'ongeveer' 5700 kinderen op de wereld zette: 'Die Zweedse naam is belachelijk natuurlijk. Dat heb ik in mijn praktijk nog nooit meegemaakt. Dat wordt hier niet geaccepteerd bij de gemeente. Anders kun je je kind wel Olifant gaan noemen! Bovendien, er zijn toch volop gewone namen om uit te kiezen.'
Japanse rechtbank die in 1994 de voornaam 'Akum' (Duivel) toestond: 'Wel is het kiezen van de naam Akum een misbruik van het recht dat aan ouders is gegeven zelf een voornaam te kiezen.'
Marianne van de Opvoedtelefoon: 'Een speciale naam heeft zeker invloed op kinderen. Mensen met een leuke naam worden sociaal positiever benaderd, net als mensen die er leuk uitzien. Met een speciale naam moet een kind steviger in zijn schoenen staan. Heeft een kind het al wat moeilijker, dan kan een moeilijke naam extra lastig zijn. Ik adviseer ouders een gewone naam te nemen.'
C. ten Houte de Lange, directeur Nederlands Instituut voor Genealogisch en Heraldisch Onderzoek: 'Bij historisch genealogisch onderzoek is een naam die weinig voorkomt zeker een voordeel. Als je onderzoek doet in een streek waar de naam Filip nooit voorkomt, behalve in n familie, dan kan dat grote voordelen opleveren.
Maar tegenwoordig zijn de systemen van de burgerlijke stand dermate goed dat een bijzondere naam geen voordelen meer oplevert.'
Babanne Kruijt, wier voornaam in 1965 werd geweigerd door de burgelijke stand: 'Babanne is afkomstig uit een boek van Anton Koolhaas, Vergeet niet de leeuwen te aaien. Het is een klein meeuwtje, een heel bruisend diertje dat aan het begin staat van een heel nieuw leven. Alleen na lang aandringen van mijn vader en als tweede naam is Babanne uiteindelijk toch geaccepteerd.
Ik heb Koolhaas als kind eens een brief geschreven dat ik Babanne was genoemd. Hij schreef een hele leuke brief terug. Hij vond het geweldig. Later stuurde hij ook nog een gesigneerd exemplaar van het boek.
Mensen attenderen mij vaak op mijn bijzondere naam. Soms is dat leuk, en leg je uit waar die vandaan komt en hoe je het schrijft. Maar vaak heb je helemaal geen tijd of zin om daar spontaan op te reageren.'

Marc van den Eerenbeemt

