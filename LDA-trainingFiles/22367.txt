Rembo & Rembo.
Rembo & Rembo was een absurdistisch televisieprogramma voor jongeren van Theo Wesselo en Maxim Hartman. Het programma werd van 1987 tot 1995 uitgezonden door de VPRO bij Villa Achterwerk. De bijbehorende slogan was: "Rembo & Rembo; bovenmaatse humor van de 1 na bovenste plank".
Programmaomschrijving.
In het humoristische kinderprogramma presenteren Rembo en Rembo, twee bijna kaalgeschoren mannen in blauwe pakken en felle overhemden, vanachter een klein geel tafeltje een veelheid aan verschillende sketches. Ze kondigen de fragmenten aan, leveren commentaar en vertellen ondertussen zelf nog enkele grappen.
Sketches.
Elke aflevering bestaat uit meerdere absurde filmpjes. Regelmatig terugkerende sketches worden afgewisseld met op zichzelf staande fragmenten.
Soap.
Een van de meest bekende afleveringen is de miniserie of soap genaamd "De Föhn". De plot draait om meneer De Groot (Theo Wesselo) die een tweedehands föhn wil kopen. Helaas voor hem blijkt bij de verkoper (Maxim Hartman) een steekje los te zitten met als gevolg dat meneer De Groot avonden bij de verkoper moet vertoeven totdat hij een beslissing heeft genomen om de föhn te kopen. Nadat de verkoper hem zijn ring en zijn horloge afhandig heeft gemaakt (maar zonder de föhn verkocht te hebben), schopt hij meneer De Groot het huis uit en bezigt de bekende zinsnede "Ik zie je nog steeds!", welke ook werd gebruikt in de sketches met de oplichter (ook gespeeld door Maxim Hartman) die een kraampje in de duinen had. Alle afleveringen werden in zwart/wit uitgezonden, vergezeld van muziek van Hugo Friedhofer uit de speelfilm The Best Years of Our Lives uit 1946. Later volgde nog een andere soap met dezelfde personages onder de titel "Consumptie verplicht". Deze afleveringen werden in kleur uitgezonden.
Spelshows.
Gedurende de jaren zijn ook meerdere afleveringen vertoond van spelshows, waarbij kijkers prijzen konden winnen door goede antwoorden in te sturen naar de VPRO. Prijzen bestonden uit onder meer foto's van Rembo & Rembo, maar ook een zonnepet in de vorm van een onderbroek met voorbedrukte poep- en pisvlek. De shows werden gepresenteerd door Fred Happy (Hartman) en zijn assistente, Hanny (Wesselo).
Dvd.
In 2004 verscheen er een dvd met 50 sketches van Rembo & Rembo.
Trivia.
Op 7 april 2015 heeft de VPRO het hele archief van Rembo & Rembo online gezet.
