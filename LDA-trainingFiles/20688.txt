Snap!
Snap! is een eurodance- en rap-groep die in de eerste helft van de jaren negentig wereldwijd enkele grote hits scoorde. De groep had een aantal
veranderingen in bezetting door de jaren heen, maar was het meest succesvol in de begintijd met rapper Turbo B., die meerapte op nummers als "The Power" en "Rhythm Is a Dancer".
Bezetting.
Snap! is een project van de Duitse producers Benito Benites (echte naam: Michael Münzing) en John "Virgo" Garrett III (echte naam: Luca Anzilotti). Zij namen enkele platen op met de Amerikaanse zangeres Jackie Harris (voluit: Jaqueline Arlissa Harris) waarbij gebruikgemaakt werd van samples van de New Yorkse rapper Chill Rob G. Een sample van "Love's Gonna Get You" van Jocelyn Brown werd in 1990 gebruikt voor "The Power". Omdat het succes uitbleef en er problemen ontstonden tussen Chill Rob G. en de andere groepsleden, besloten Benito Benites en John "Virgo" Garrett III om Chill Rob G. te vervangen door rapper Turbo B. (echte naam: Maurice Durron Butler), die als militair in het Amerikaanse leger in Duitsland diende. Chill mocht als compensatie in de Verenigde Staten zijn versie van "The Power" uitbrengen; in de rest van de wereld zou de nieuwe versie met Turbo B. worden uitgebracht.
"The Power" werd een wereldhit, waaronder een nummer 1-hit in Nederland. Na een wereldtournee besloot Jackie Harris Snap! te verlaten om een eigen carrière te beginnen. Ze werd vervangen door Penny Ford. Snap! scoorde met Ford als zangeres verschillende grote hits, zoals "Ooops Up", "Cult of Snap" (tegelijkertijd ook een hit in de versie van Hi Power) en "Mary had a little boy".
Langzamerhand ontstonden er meningsverschillen tussen Turbo B. en de producers. Turbo B. was het niet eens met de keuze van de eerste single van het tweede album ("Rhythm is a dancer"). Als compromis werd voor een andere single gekozen. Deze single ("Colour of love") kwam in Nederland in de top 10, maar werd wereldwijd gezien geen groot succes. Inmiddels was Thea Austin zangeres van Snap! en werd "Rhythm is a dancer" als tweede single uitgebracht. Dit werd in 1992 de grootste hit van de groep in onder meer Nederland en Groot-Brittannië. Terwijl de single nog in de hitparades stond, verliet Turbo B. Snap! Ook Thea Austin verliet niet lang daarna de groep. "Rhythm is a dancer" bevatte de bekende zinsnede "I'm as serious as cancer, when I say "Rhythm is a dancer".
De producers besloten toen zonder rapper verder te gaan. Thea Austin werd vervangen door Niki Haris, een voormalig achtergrondzangeres van Madonna. In deze periode scoorde Snap! twee grote hits met "Exterminate" en "Do you see the light (looking for)".
In 1994 werd Niki Haris vervangen door Summer (Paula Brown), die ongeveer tien jaar eerder in de televisieserie Fame speelde. Met Summer als zangeres scoorde Snap! weer twee hits, "Welcome to tomorrow" en "(The first the last) eternity".
Na de bescheiden hit "Rame" in 1996 heeft Snap! in de Lage Landen geen hits meer gescoord. Wel zijn er nog enkele malen wijzigingen geweest in de samenstelling van de groep. De hits die Snap! sindsdien nog scoorde, zijn vooral remixes van eerdere hits.
Snap! treedt nog steeds op, zoals op 90's-party's.
