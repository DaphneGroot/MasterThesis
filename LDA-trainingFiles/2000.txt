	Kind van de Betuwe een ster in Bremen
	NA DIEP nadenken komt Arie van Lent tot het aantal van tien. Niet meer dan tien Nederlanders vinden emplooi in de Bundesliga, en op de keper beschouwd, zo realiseert de 26-jarige spits van Werder Bremen zich ineens, zijn het er nog niet eens tien. 'Da's waar ook, ik ben helemaal geen Nederlander meer. Ik heb alweer een paar jaar de Duitse nationaliteit.'
Al sinds zijn achttiende woont en werkt Van Lent in Duitsland, als dienstplichtig soldaat dik een jaar in Stolzenau, als voetballer alweer een jaar of zeven in Bremen, de metropool aan de Weser. Hij is compleet verduitst, heeft een Duitse vrouw en alleen maar Duitse vrienden. Toch wordt hij er maar al te vaak aan herinnerd in welk land zijn wieg ook al weer stond.
Onlangs maakte Arie van Lent in Oberhausen, in de bekerwedstrijd tegen Rot-Weiss, een doelpunt van uitzonderlijke schoonheid, een zogeheten Seitfallzieher. De keeper stond perplex, maar niet zo perplex dat hij sprakeloos was. 'Hij haalde de bal uit het net en beet me onderwijl toe dat ik een Scheiss-Hollnder was.' Niet dat hem dat wat deed. 'Zolang ik in Duitsland voetbal en scoor, krijg ik te horen waar ik vandaan kom. Het is zeker niet kwaad bedoeld. Zo'n doelman is gefrustreerd en die frustratie moet er even uit.'
Zo bekend in Duitsland, zo onbekend in Nederland. Alleen in Opheusden, het Betuwse plaatsje waar hij 26 jaar geleden het levenslicht zag, weten ze wie hij is. Kind van fijn-christelijke ouders, van jongsaf aan lid van een niet minder fijn-christelijke club, het op alle dagen behalve op zondag voetballende Sparta '57. Een jongen die verknocht was aan het dorp en het dorpsleven. De stad was een vreemde wereld voor hem, hij kwam er zelden of nooit, zelfs niet in het naburige Nijmegen. 'Ik had angst voor de stad, voor de drukte, ik voelde me alleen in Opheusden op mijn gemak.' Waar Arie van Lent was geboren, zoveel was wel duidelijk, daar zou hij ook oud worden.
Het leven verliep zoals hij dacht dat het moest verlopen. Wist hij veel. Hij leefde zoals iedere jongen in het dorp leefde. Naar school, een vak leren, en zaterdag tegen een bal trappen bij Sparta. Het enige waarin hij zich van zijn dorpsgenoten onderscheidde was dat hij niet alleen tegen een bal trapte, maar dat ook nog eens heel bekwaam deed. Op zijn vijftiende werd hij opgenomen in de selectie voor het eerste elftal, op zijn zestiende werd hij de vaste spits en maakte hij zijn eerste doelpunten voor Sparta 1.
Scouts van clubs in het betaald voetbal ontdekten zijn kwaliteiten. Hij werd uitgenodigd voor proeftrainingen bij FC Twente, NEC en Heerenveen. Het was niet buitengewoon slecht wat hij liet zien, 'maar ook niet buitengewoon goed'. Terug maar weer naar Sparta, naar Opheusden, met een uitwijkmogelijkheid naar het naburige Veenendaal, waar de zaterdag-eersteklassers GVVV en DOVO, de club in die dagen van Ronald Spelbos, hengelden naar zijn diensten.
Een verrassende wending nam het leven van de jonge dorpeling pas toen hij onder de wapenen werd geroepen. De kazerne in Nijmegen was het probleem niet, lekker dicht bij zijn dorp. Maar na een paar weken kreeg hij te horen dat hij voor het vervolg van zijn militaire training naar de luchtmachtbasis in Stolzenau moest, naar Duitsland, en dat was behoorlijk schrikken. 'Zo ver van huis, zo ver van Opheusden, zo ver van Sparta, dat was wel het laatste wat ik wilde.'
Gelukkig had de kazerne een eigen voetbalteam en kon hij zijn zinnen verzetten en zijn heimwee naar Opheusden verdrijven in wedstrijden tegen ploegen uit de Landesliga. Het toeval wilde dat bij een van die wedstrijden een Nederlandse scout, ene Louis ten Elzen, nogal onder de indruk raakte van Van Lents fijne neus voor doelpunten. Ten Elzen tipte Berens, de manager van de amateurafdeling van Werder Bremen, en die nodigde Van Lent uit voor een proefwedstrijd. De Opheusdenaar maakte drie van de vijf doelpunten en een dag later, in 1989, kon hij een amateurcontract tekenen. Hij kreeg een kamer in Bremen, vijfhonderd mark per maand en een reiskostenvergoeding.
Na de diensttijd werd de kamer in Bremen een woning in Bremen. Arie van Lent maakte vrienden, leerde vloeiend Duits spreken, leerde Bremen kennen en al gauw vond hij de aloude Hanzestad toch wel een heel wat sympathiekere plek om te wonen, te leven en te voetballen dan Opheusden. Hij ontwikkelde zich tot een aardige voetballer en voelde zich zeer vereerd toen de president van Werder, Fischer, hem in 1991 vroeg of hij er wat voor voelde om de Duitse nationaliteit aan te nemen. Het zou de overgang naar de selectie van het eerste elftal alleen maar vergemakkelijken. Toen vervolgens Otto Rehhagel, de trainer van Werder, enige druk uitoefende, stemde hij toe. 'Ik had er geen problemen mee. Maar ik moest toch wel even slikken toen ik voor het eerst dat groene, Duitse paspoort zag.'
Nederlander of Duitser, het maakt hem eigenlijk niets uit, al doet het hem goed wanneer supporters, journalisten en door hem gepasseerde keepers hem voor Nederlander uitmaken. 'Ik ben geen Duitser en voel me geen Duitser. Ik ben een Bremer. Ik ben van deze stad gaan houden, hier voel ik me thuis. Ik heb altijd het gevoel dat Nederlanders hier een streepje voor hebben. Duitsers vinden dat taaltje van ons grappig en ze zijn, op een prettige manier, jaloers op ons. Ze zeggen vaak dat ze me benijden omdat ik zo locker ben, ontspannen, niet zo zwaar aan het leven til.'
Toch heeft het leven in Bremen hem niet altijd toegelachen. Als voetballer met een amateurcontract kwam hij nauwelijks aan de bak bij Werder. 'Otto Rehhagel zag het niet met mij zitten en zijn opvolger Aad de Mos al evenmin. Telkens als ik dacht dat ik een profcontract zou kunnen tekenen, telkens als ik hoopte op een plaats in de basis, kwamen de trainers met een nieuwe spits aanzetten, een voor veel geld gekochte spits, een speler die zijn sporen in de Bundesliga al had verdiend.'
En als de dag van de doorbraak dan eindelijk aangebroken leek, dan liep hij altijd wel de een of andere blessure op.
Krakkemikkig was hij altijd al een beetje geweest. Lang en mager als een lat, en dan ook nog eens slechte knien, enkels en een zwakke rug. Een hernia kostte hem tweeneenhalf jaar van zijn carrire. Drie jaar geleden was de pijn zo hevig dat hij niet eens meer fatsoenlijk kon lopen. 'Ik kreeg elke week van de clubarts een cortisone-injectie ergens tussen mijn rug en mijn kont. Ik werd er humeurig en agressief van.'
Ondanks de injecties bleef de pijn hem kwellen, pijn in de rug die 'doortrok tot in de kleine teen'. Vijftig meter wandelen ging nog net, dan moest hij stoppen, bukken en kon hij weer vijftig meter lopen. Die spuit wilde hij niet meer. Dan maar liever een operatie. De doktoren waarschuwden hem dat een operatie mogelijk het einde van zijn carrire zou betekenen, maar Van Lent wilde per se onder het mes.
Langzaam krabbelde hij op, mentaal en fysiek. 'Als kind was ik al gek van voetbal en droomde ik van Ajax. Ik had alle reden om me door die hernia niet op mijn kop te laten zitten.' En dus dook hij onder in Werders martelkamer. Hij bezocht dagelijks het krachthonk en ziedaar, hij werd sterker en sterker. 'Ik nam toe in lengte, van 1 meter 87 naar 1 meter 90, en in gewicht, van 78 naar 85 kilo. Nu heb ik alweer drie jaar nergens last meer van.'
Toch was voorlopig een basisplaats niet voor hem weggelegd. Onder Rehhagel kreeg hij hooguit een plaats op de reservebank en Aad de Mos zag ook niet meer dan een bankzitter in hem. 'De Mos haalde me bij de A-selectie, maar daar bleef het bij. Ik mocht alleen maar meetrainen en nu en dan was er een invalbeurt in een oefenduel. Begin 1996 moest De Mos zijn biezen pakken, hetgeen Van Lent bepaald niet speet. 'Hij wilde Werder op zijn Nederlands laten spelen. Dat lukte van geen kant. Op zijn oefenstof was niets aan te merken, des te meer op zijn karakter. Ik heb nog nooit iemand meegemaakt die zo kon schelden als hij.'
De Mos ging door de achterdeur, Hans-Jrgen Drner, de recordinternational van de vroegere DDR, kwam door de voordeur het Weserstadion binnen. Eindelijk kwam Van Lent aan spelen toe. Eerst invalbeurten, in de tweede helft van het seizoen hele wedstrijden. De 28ste speeldag, thuis tegen FC Kln, was er een om nooit meer te vergeten. Hij maakte als vervanger van international Bernd Hobsch drie doelpunten voor Werder en een voor de tegenstander. Na afloop waren voorzitter Fischer en manager Lemke de eersten om hem te feliciteren. En de eersten die hem vroegen of hij alsjeblieft een profcontract, het liefst voor drie jaar, wilde tekenen. Natuurlijk wilde Arie van Lent dat.
In het nieuwe seizoen wil het met Werder, twee punten uit vier duels, en Van Lent, maar n doelpunt, niet zo vlotten. Van Lent weet waar het aan schort. 'Drner heeft ons wel tienduizend keer uitgelegd hoe we moeten spelen. We luisteren en knikken braaf dat we het begrijpen, maar in de wedstrijd slaagden we er maar niet in de theorie in de praktijk te brengen. Dat is tragisch, vooral voor Drner. Vanaf de eerste wedstrijd in dit seizoen was hij de gebeten hond. Het publiek brulde om zijn vertrek. Drner raus, Drner raus.
Drner ging inderdaad raus, na twee monsternederlagen tijdens een toernooi op Tenerife. De spreekkoren hebben zich nog niet tegen Van Lent gericht. Daar is, vindt hij zelf, ook helemaal geen reden voor. 'Ik speel niet slecht, maar ook niet buitengewoon goed. Ik hoef ook niet goed te spelen. Als ik maar scoor. Daar word ik op afgerekend. Maar scoren is vandaag de dag niet eenvoudig. Je hebt als spits negentig minuten lang een mandekker op je nek zitten. Ze trappen, ze stampen op je voet, een geintje waar met name Jrgen Kohler het patent op heeft, ze knijpen, kortom, ze laten niets na om je het scoren te beletten. Maar daar moet je niet over zeuren. Daar moet je als spits maar tegen kunnen.'
In een wedstrijd is er altijd wel een moment dat een mandekker zijn concentratie verliest. 'Dan moet je toeslaan.' En als dat moment uitblijft kan een spits altijd nog een pingel versieren. Maar daarin is Arie van Lent zeer tot zijn spijt niet buitengewoon bedreven. 'Er lopen in de Bundesliga spitsen rond die heel goed een stervende zwaan kunnen imiteren. Ik kan dat met de beste wil van de wereld niet, goed vallen, zo goed vallen dat de scheidsrechter er in tuint. Ik kan dat niet en wil het ook niet kunnen.'
Mede daardoor misschien heeft Van Lent nog maar n doelpunt gemaakt. Het zij hem vooralsnog vergeven. Drner kreeg de wacht aangezegd, Van Lent mag blijven, maar hoe lang nog? 'De supporters in Bremen zijn spijkerhard. Ze willen waar voor hun geld en als ze dat niet krijgen, breekt de hel los. Ik kan het ze niet kwalijk nemen. Bremen is een arme stad. De werkloosheid schommelt sinds de sluiting van scheepswerf Vulkan rond de twintig procent. Mogen ze dan een beetje mopperen?'
Scoren, daar gaat het om, veel scoren. En dan maar hopen op een telefoontje vanuit de Arena? 'Ja, daar denk ik wel eens aan. Ajax is mijn oude liefde. Als ze me bellen en vragen of ik wil komen, stap ik meteen in mijn auto. Voetballen bij Ajax, daar droomde ik als jonge jongen al van. Maar daarna zou ik terugkeren naar Bremen. Om er te wonen en oud te worden.'

Foto
	Arie van Lent: Scheiss-Hollnder in de Bundesliga. FOTO HARRY COCK

