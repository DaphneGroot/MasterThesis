	Uitgeprocedeerde Iraanse asielzoekers willen nog eens worden gehoord; 'Ik kreeg geen tijd voor mijn verhaal'
	Van onze verslaggeefster
Ineke Jungschleger

GROESBEEK
Ruim tweeduizend uitgeprocedeerde Iraanse asielzoekers die nu nog in Nederland worden gedoogd, zijn bang voor een gedwongen terugkeer naar hun land. Zij willen opnieuw gehoord worden, omdat zij niet de kans zouden hebben gehad om hun vluchtverhaal te vertellen.
Vandaag wordt de uitzetting van de Iranirs in een parlementaire hoorzitting behandeld. De kans dat een tweede gehoor een andere beslissing oplevert, is niet denkbeeldig. Twee uitgeprocedeerde Iranirs in het asielzoekerscentrum in Groesbeek kregen na een tweede gesprek van acht uur de A-status.
Hoewel hij sinds eind mei de hoogste status heeft die een vluchteling in Nederland kan hebben, is het volgens zijn advocaat niet verantwoord de achternaam van Salem in de krant te zetten. Het zou riskant kunnen zijn voor zijn familie en de mensen met wie hij samenwerkte. Om dezelfde reden durfde hij de tolk niet te vertrouwen bij het nadere gehoor, de eerste serieuze ondervraging die een asielzoeker in Nederland ondergaat. De vragen die direct na binnenkomst worden gesteld, zijn slechts globaal. 'Ik moest in twee uur alleen dingen beantwoorden die zij vroegen. Ik kreeg geen tijd om te vertellen wat voor mijn verhaal belangrijk is.'
De essentie van Salems vluchtverhaal is dat hij door de politie werd aangehouden met verboden boeken in zijn auto. Onder meer een groot aantal exemplaren van Salman Rushdies Duivelsverzen. In het oproer dat rond de auto ontstond, wist hij te ontkomen. Meteen daarna is hij gevlucht. 'Dat verhaal vond Justitie niet aannemelijk', zegt Salems advocaat H. van Zundert. De eerste advocaat die hem werd toegewezen, vergat een belangrijk bewijsstuk in te brengen. 'Mijn eerste advocaat geloofde mijn verhaal niet', zegt Salem. Van Zundert was aanwezig bij het tweede gehoor. Dat vond plaats toen Salem in hongerstaking was, begin mei.
'Het laatste wapen dat ik had', noemt hij de hongerstaking. Er kwam een ambtenaar van de Immigratie- en Naturalisatiedienst (IND) naar Groesbeek voor een tweede gehoor. 'Deze keer mocht ik zelf een tolk kiezen', zegt Salem. 'Dat was heel belangrijk. De Iraanse geheime dienst is erg actief in Nederland en de tolk kan iemand van de geheime dienst zijn. Maar de tolk is niet het enige probleem. Het gaat vooral om de kwaliteit van het gesprek.'
Het tweede gesprek duurde acht tot negen uur, verdeeld over twee dagen. Salem vertelde hoe hij door een vroegere leraar betrokken raakte bij een netwerk voor het verspreiden van verboden boeken. Hij was opgepakt voor iets onschuldigs en kwam in de cel de leraar tegen, die zwaar gewond was. Later is deze aan zijn verwondingen overleden.
De leraar gaf hem een adres en vroeg hem daarmee contact op te nemen zodra hij vrij was. Uit sympathie en bewogenheid heeft Salem dat gedaan. Zo kwam hij in contact met een groepje mensen dat oppositionele literatuur verspreidde. Hij vertelde in dat lange gesprek veel over de inhoud van de minder bekende boeken die hij, naast de Duivelsverzen, in de auto had toen hij werd aangehouden. Die gegevens zijn in de weken na het tweede gehoor nagetrokken. Eind mei kreeg Salem de A-status. 'Het was een heel open gesprek, waarin goed werd doorgepraat', zegt Van Zundert. 'Zo zou het altijd moeten.'
Ook Morteza Sadeghi veranderde na een tweede gehoor van een afgewezen asielzoeker in een erkende vluchteling met de hoogste status. In tegenstelling tot Salem heeft hij de eerste keer wl alles verteld wat van belang was. 'Maar ze geloofden mij niet', zegt hij. 'De IND bepaalde dat ik opnieuw gehoord moest worden door een adviescommissie voor vreemdelingenzaken. Ik hoopte dat ik daar mijn verhaal zou kunnen toelichten, maar de commissie vroeg alleen maar door over de relatie met mijn vader. Ik werd behandeld als een gelukszoeker.'
Sadeghi werkte in de cementhandel van zijn vader. 'Dat had niets te maken met mijn werk als politiek activist. Vanaf mijn vijftiende jaar was ik politiek actief. Dat ben ik gebleven tot mijn vlucht, achttien jaar lang. De leden van de commissie geloofden dat niet. Ze vroegen me of ik ruzie met mijn vader had gehad. '
De suggestie dat hij vanwege een familieruzie gevlucht zou zijn, vond Sadeghi beledigend. 'Mijn verhaal werd niet serieus genomen.' Hij ging in hongerstaking. De dertiende dag kwam een ambtenaar van de IND. 'Hij vroeg of ik bereid was opnieuw mijn verhaal te vertellen. Natuurlijk, zei ik. Het gaat om mijn leven.' In dit gesprek, dat zeven uur duurde, werd de eerdere informatie over zijn verzetswerk gedetailleerd besproken. 'Ik heb niets essentieels toegevoegd aan mijn eerste verhaal', zegt Sadeghi.

Foto
	Morteza Sadeghi FOTO XANDER REMKES

