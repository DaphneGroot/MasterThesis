	Aandacht volgens traumatoloog impuls voor ouders; 'Media moeten zwijgen over kindermoorden'
	Van onze verslaggever
AMSTERDAM
De media moeten overwegen zes maanden lang niet te berichten over ouders die hun kinderen doden. Dat bepleit de Utrechtse traumatoloog prof.dr. W. Wolters naar aanleiding van de serie kindermoorden die sinds vorig jaar januari in Nederland heeft plaatsgevonden.

'De media zouden een stilte omtrent dit onderwerp in acht kunnen nemen, omdat er een groot maatschappelijk belang mee is gediend', aldus Wolters, die werkt in het Utrechtse Wilhelmina Kinderziekenhuis.
'Ik geef de media zeker niet de schuld, want ik onderken de noodzaak van informatievoorziening', zegt Wolters. 'Maar naast de persoonlijke omstandigheden van de daders lijkt ook de publiciteit voor hen een impuls te zijn. Mensen krijgen zo een beloning, ze trekken nationale aandacht met hun problemen.'
Wolters geeft toe dat het door hem gesignaleerde verband niet wetenschappelijk te bewijzen valt, maar vindt het te belangrijk om nog langer te zwijgen. 'Iedereen is er mee bezig. Mensen zijn er door geraakt en zijn bang dat het doorgaat. Dat is verschrikkelijk.'
Wolters, gespecialiseerd in traumaverwerking door kinderen en adolescenten, wijst ter onderbouwing van zijn stelling op het stapeltje krantenknipsels over kindermoorden dat bij een van de ouders lag. Media kunnen de druppel vormen die de emmer doet overlopen, vermoedt hij. 'In het ene geval was het misschien een kleine, in het andere geval een grote druppel.'
In het afgelopen jaar hebben zich zes gevallen van kindermoord voorgedaan, waarvan drie in de afgelopen twee weken. Wetenschappers hebben geen verklaring voor het plotselinge verschijnsel en riepen al eerder op tot onderzoek. De media hebben tot dusver over alle gevallen bericht. Alleen het NOS-Jeugdjournaal heeft dat niet gedaan.
J. van Cuilenburg, hoogleraar communicatiewetenschap aan de Universiteit van Amsterdam, ziet niets in een mediastilte. Voor de 'goede bedoelingen' van Wolters heeft hij wel sympathie, maar 'de geschiedenis heeft uitgewezen dat je met het achterhouden van informatie nooit wat bereikt. Die moorden zijn gepleegd en de media hebben nu eenmaal een signaleringsfunctie. Zouden ze er niet over berichten, dan komt het onderwerp ook niet op de agenda van het maatschappelijk debat.'
Van Cuilenburg pleit wel voor een terughoudende manier van berichtgeving. 'Je moet het niet sensationeel aanpakken en niet de details willen laten zien, maar je moet het weinig emotioneel en met zoveel mogelijk achtergronden brengen.' Hij heeft overigens niet de indruk dat de media sensationeler te werk gaan. De aandacht per medium is ook niet toegenomen, denkt hij. Wel meent hij dat door 'het toegenomen media-aanbod' er 'een zekere uitvergroting' plaatsvindt.
Dat het Jeugdjournaal er voor gekozen heeft in het geheel niet over de kindermoorden in Hoofddorp en Bavel te berichten, vindt Van Cuilenburg 'niet verstandig'. Kinderen horen toch wel van de moorden, 'via andere media of op school.' Het is dan jammer dat zij niet via het Jeugdjournaal goede achtergrondinformatie aangeboden krijgen.'
Maar voor de Jeugdjournaal-redactie blijkt juist de onmogelijkheid goede informatie te bieden de reden te zijn geweest om de gebeurtenissen te verzwijgen.
'Je kunt kinderen niet zomaar melden dat een vader zijn drie kinderen heeft vermoord en daar beelden bij geven', zegt J. Rodenburg, ad-interim hoofdredacteur van het NOS-Journaal. 'Je moet dit soort incidentele gebeurtenissen in een goede context plaatsen. De redactie van het Jeugdjournaal zag daar onvoldoende aanknopingspunten voor.' Maar nu de kindermoorden vaker voorkomen valt het onderwerp steeds moeilijker te vermijden, erkent Rodenburg.
De zwijgzaamheid van het Jeugdjournaal moet niet verward worden met de mediastilte die Wolters bepleit - daar is Rodenburg een uitgesproken tegenstander van. 'Je moet dit soort dingen niet sensationeel brengen, maar je moet ze zeker niet verzwijgen. Bij informatiestops zeg je achteraf altijd dat je er beter niet aan had kunnen meedoen.'
Met reportages waarin buurtinterviews voorkwamen en experts van het Pieter Baan-Centrum hun mening gaven, heeft het nieuwsprogramma van SBS 6, Hart van Nederland, bericht over de kindermoorden in Hoofddorp en Bavel. 'We hebben het niet op een andere manier gedaan dan de anderen', meent eindredacteur J. Mentens. 'We hebben het odium dat wij van auto-ongelukken een spektakel maken en graag bloed en afgehakte lichaamsdelen laten zien, maar dat is niet waar. Het is echt niet zo dat we nog gaan proberen in te zoomen op een kindergezicht onder een laken, of iets dergelijks.'
Ook Mentens is tegen de door Wolters gesuggereerde mediastilte. 'Dat is wellicht iets voor hele specifieke gevallen als een ontvoering of een kaping. Maar dan nog zou ik het alleen acceptabel vinden als de media daartoe zelf besluiten.'
Traumatoloog Wolters is van plan om zich nog deze week uit de publiciteit terug te trekken. Hij voelt zichzelf geplaatst voor een 'moreel dilemma'. De signalerende functie van de media vindt hij belangrijk. 'Daar doe ik tenslotte nu ook hard aan mee.' Maar het belang van stilte over het onderwerp acht hij nog groter.

