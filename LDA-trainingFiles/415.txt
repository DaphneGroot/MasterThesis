	Huisarts Schweitzer aarzelt steeds meer bij een verzoek om hulp bij levensbeëindiging 'Euthanasie is voor patiënt een recht geworden'
	Van onze verslaggeefster
Suzanne Baart

AMSTERDAM
'Euthanasie is verschoven van een taboe naar een voorziening waar patiënten recht op hebben. Dat kan niet alleen leiden tot een groeiende vraag, maar ook tot een toenemende aarzeling bij huisartsen om euthanasie uit te voeren. Ik constateer dat ook bij mezelf', zegt B. Schweitzer, als huisarts verbonden aan het Gezondheidscentrum in Diemen.
Schweitzer is 21 jaar huisarts. Hij was zestien keer betrokken bij euthanasie. 'Vroeger deed je het stiekem. Dat is pas veranderd na de Hirsch Ballin-periode. Maar nu moet je je afvragen of je wel alles uit de kast hebt gehaald. Je moet, overigens terecht, tegenover de maatschappij verantwoording afleggen.'
Artsen worden echter ook opgezadeld met moreel-maatschappelijke problemen en verschuivingen waar de samenleving nog geen antwoord op heeft, vindt hij. 'Over die verschuivingen van de grenzen wordt, behalve op de opiniepagina's van de Volkskrant en NRC-Handelsblad, geen maatschappelijke discussie gevoerd.'
Het Verwey-Jonker Instituut publiceerde vorige week de resultaten van een onderzoek, verricht in opdracht van de Nederlandse Vereniging voor Vrijwillige Euthanasie. Het werd nu eens niet gehouden onder de beroepsgroep, maar onder vragers naar hulp.
Uit het kwalitatieve, niet-representatieve onderzoek blijkt dat artsen zeer terughoudend zijn bij het honoreren van een verzoek om euthanasie. De hulp bij het sterven wordt meestal alleen gegeven aan patiënten die ernstig ziek zijn en al in de laatste fase van hun leven zijn.
Uit de verhalen blijkt dat artsen soms strenger zijn dan de wet van hen eist. De meesten zeggen in principe bereid te zijn te helpen, maar als puntje bij paaltje komt schrikken ze ervoor terug. Ze maken allerlei omtrekkende bewegingen om maar niet te hoeven ingaan op het verzoek. Eerdere afspraken en getekende euthanasieverklaringen veranderen daar maar weinig aan. Patiënten voelen zich dan in de steek gelaten.
Volgens Schweitzer kunnen er belangentegenstellingen zijn tussen de arts en de vrager om euthanasie. De arts vindt dat de patiënt er nog niet aan toe is, maar die lijdt ernstig en wil het verzoek gehonoreerd zien.
Het vraagt van beiden enig inlevingsvermogen, vindt Schweitzer. 'De arts is meer dan een werktuig, maar als hij er moeite mee heeft terwijl hij in eerste instantie heeft toegezegd te helpen, dan moet hij wel hulp zoeken.'
Die steun en begeleiding wil de Amsterdamse Huisartsen Vereniging, waarvan Schweitzer voorzitter is, binnenkort gaan geven. In samenwerking met de artsenorganisatie KNMG begint dit jaar het Steunpunt Consultatie Euthanasie Amsterdam.
De afgelopen maanden zijn al veertien huisartsen getraind en om de werklast goed te verdelen zullen er nog twaalf volgen. Zij kunnen worden gebruikt als steun en vraagbaak voor collega's en worden gevraagd voor de verplichte, onafhankelijke consultatie.
Schweitzer is 'heel tevreden' over het initiatief, dat nieuw is voor Nederland. 'Ondanks de zorgvuldigheidseisen en de wetgeving stuiten huisartsen, die verantwoordelijk zijn voor het merendeel van de euthanasiegevallen, nog regelmatig op vragen. En de afgelopen jaren hebben zich nieuwe vragen voorgedaan, waarop een antwoord moet komen. 'De samenleving heeft vaak oogkleppen op. Men lijkt te denken: laten de artsen het maar uitzoeken, we zien wel waar het schip strandt.'
Er komen vragen van psychiatrische patiënten en ernstig zieke chronische patiënten. Euthanasie bij ernstig zieken in de stervensfase is geaccepteerd. 'Maar bij MS-patiënten die niet in een stervensfase verkeren, zie je verschuivingen. In het algemeen mag het nu eerder dan vroeger. De maatschappij zal veel duidelijker moeten aangeven waar we heen willen.'
Schweitzer heeft één keer iemand geholpen te sterven, terwijl er sprake was van psychische problemen. 'Daar zou ik nu enorm tegenop zien. Sinds de zaak-Chabot is daar veel meer discussie over gekomen. Veel artsen vinden dat voor deze patiënten de expertise van de psychiater moet worden ingeroepen.'
De vraag naar de euthanasie-bereidheid van de huisarts wordt niet alleen eerder maar ook veel vaker gesteld, blijkt uit het onderzoek van Van der Maas en Van der Wal naar de werking van de meldingsprocedure. Schweitzer herkent dat. Ook in het archief van zijn eigen praktijk liggen inmiddels vele euthanasieverklaringen.
Dat is goed, maar het ergert hem dat in de discussie euthanasie soms wordt losgekoppeld van de stervensbegeleiding. 'Euthanasie is een heel klein onderdeel van de begeleiding in de laatste levensfase. In het algemeen is het een langdurig proces waar arts en patiënt samen naar toe groeien, waardoor het ook minder eng wordt.'
Schweitzer vindt niet dat de ene patiënt het verzoek gemakkelijker krijgt ingewilligd dan de ander, zoals uit het NVVE-onderzoek zou blijken. Zelf heeft hij een keer euthanasie uitgevoerd op een minder begaafde kankerpatiënte die vreselijk leed. 'Ze was een jaar eerder met haar zus bij me geweest en had een euthanasieverklaring afgegeven. We hebben er over gepraat, maar toen de situatie verslechterde, was ze niet meer goed aanspreekbaar. Ze was als een bang vogeltje in zichzelf weggekropen. Ze had het benauwd en leed veel pijn. Ze wilde niet meer. Maar de vraag was of er sprake was van een consistente vraag. Ik heb er met een collega over gepraat en ze is vredig gestorven. Maar volgens de letter van de wet heb ik toch een grens verlegd.'
Schweitzer ziet ook ondraaglijk lijden, zonder dat de patiënt om euthanasie vraagt en omgekeerd. 'Wat ondraaglijk lijden is, is uiterst subjectief. Het gaat er niet om of ik, als arts, dat kan invoelen. Artsen moeten op de vraag zijn voorbereid en professioneel handelen.'
Euthanasie, zegt Schweitzer, is voor een arts ingrijpend, maar hoeft niet negatief te zijn. 'Het kan een sluitstuk zijn van een goede relatie die je met de patiënt hebt gehad. Ik ben ook altijd zelf aanwezig bij het sterfbed. Een patiënt die de spreekkamer binnenkomt met een euthanasieverklaring en een datum waarop het moet gebeuren, zou voor mij een schrikbeeld zijn.'

Foto
	Huisarts B. Schweitzer. FOTO MARCEL MOLLE - DE VOLKSKRANT

