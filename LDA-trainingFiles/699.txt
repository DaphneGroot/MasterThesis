	Lagere strafkorting voor sociale dienst baart RPF zorgen
	Van onze verslaggeefsters
DEN HAAG
Het RPF-kamerlid Van Dijke vreest dat PvdA-minister Melkert van Sociale Zaken het op een akkoordje zal gooien met de Amsterdamse wethouder Van der Aa (ook PvdA) over de strafkorting die de Amsterdamse sociale dienst opgelegd heeft gekregen. Door een partijpolitiek onderonsje zou Amsterdam wegkomen met een veel lagere boete, beweert Van Dijke.
De sociale dienst moet een strafkorting van tientallen miljoenen guldens betalen omdat er te veel administratieve fouten zijn gemaakt. Van Dijke heeft hierover vragen gesteld aan Melkert.
Verlaging van de strafkorting na gesprekken tussen Melkert en Van der Aa is volgens Van Dijke ook gebeurd in 1993 en 1994. Twintig miljoen boete werd teruggebracht naar zes. Van Dijke: 'Het gerucht zingt rond bij sociale diensten in het land. Het brengt de nodige schade aan het gezag van het toezicht met zich mee. Als het klopt, stel je eens voor hoe die rijksconsulent zich voelt. Hij komt volgens de regels die hij moet hanteren tot een boete van veertig miljoen. Dan gaan PvdA-bobo's een uurtje rond de tafel zitten en komt er een bedrag van minder dan vijf miljoen uit.'
De Amsterdamse sociale dienst zegt dat de procedure normaal is. Een rijksconsulent komt na een steekproef van dossiers op een foutpercentage uit. Dat percentage bepaalt de boete die hij aanzegt. De dienst krijgt vervolgens de kans aan te geven of alle geconstateerde fouten wel als zodanig moeten worden aangemerkt. Andere kenners melden dat het niet ongebruikelijk is dat een sociale dienst de onderhandelingen met de minister voortzet.
Van Dijke wantrouwt de manier van onderhandelen: 'Het gebeurt in Rotterdam en Utrecht ook; er wordt onderhandeld over de hoogte van sancties. Sinds 1989 ligt de verantwoordelijkheid voor de bijstand bij PvdA-bewindslieden. En in de steden ligt de verantwoordelijkheid geloof ik overal bij een PvdA-wethouder.'

