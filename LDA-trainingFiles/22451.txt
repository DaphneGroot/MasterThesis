Klomp.
Polygoonjournaal uit 1975. In het Brabantse Sint-Oedenrode wordt een klompenbeurs gehouden.
Geluid van een man die rustig voorbij loopt op klompen
De grootste klomp ter wereld uit één stuk hout in het Overijsselse Enter
Klompen zijn houten schoeisel dat sinds de oudheid bestaat en gedurende de middeleeuwen en nog lang daarna in grote delen van Europa gedragen werd, vooral door arbeiders en boeren. Een oude benaming is "holleblok" of "holsblok". De tripklomp is een laag uitgesneden klomp met een leertje over de wreef die vooral door vrouwen en kinderen werd gedragen. "Trippe" en "platijn" zijn middeleeuwse houten zolen met lederbanden.
Ongeverfde klompen werden met zand of schelpgruis schoongeschuurd en in sommige gebieden witten vrouwen daarna hun klompen met krijtwit. Ze droegen deze gewitte klompen in huis en wanneer ze naar de kerk gingen.
Het lopen op klompen vereist een speciale techniek. Iemand die nog nooit op klompen heeft gelopen, kan er veel moeite mee hebben en al snel zijn of haar klompen verliezen. Door bij het optillen van de voet de tenen te krommen wordt de klomp vastgehouden. Mensen die vaak op klompen lopen doen dit onbewust. Het lopen op klompen doet aanvankelijk pijn aan de wreef, maar dat went snel.
Nederland.
Klompen worden meestal van populierenhout en wilgenhout gemaakt. Kenners beschouwen klompen als een warme en veilige vorm van voetbedekking. Traditioneel worden klompen in een gele kleur gelakt, soms met eenvoudige versieringen die van plaats tot plaats verschillen. Vaak doen de versieringen aan schoenveters denken, alsof men de klomp op een schoen wil doen lijken.
Door de week droeg men doorgaans ongeschilderde klompen. Bij de kerkgang was dat anders: "mansklompen" waren zwart geschilderd en "vrouwsklompen" naturel gelakt met een bloemmotief. Klompen uit de souvenirindustrie zijn vaak met molens of tulpen beschilderd.
Ook waren er klompen met scherpe metalen punten onder de klomp bevestigd, waarmee men op het ijs kon lopen zonder uit te glijden.
Anno 2010 ziet men in Nederland klompen alleen nog een enkele maal op het platteland. Veel (sier) klompen worden voor de souvenirindustrie gemaakt. Niet alleen van hout, maar ook van bijvoorbeeld Delfts blauw aardewerk.
Maten.
De maat van een klomp wordt doorgaans in centimeters aangegeven. Ook de gewone schoenmaat komt echter steeds meer voor, zoals op de afbeelding te zien is.
Klederdrachten.
Bij de Staphorster klederdracht wordt door de vrouwen witte klompen gedragen.
De klompen op Marken waren vroeger vaak donkerbruin geverfd met daarop geschilderde rode of roze roosjes met licht- en donkergroene blaadjes. Daartussen werd dan de naam van de draagster geschilderd. De aanstaande bruidegom maakte tijdens het varen bruidsklompen voor zijn bruid met kerfwerk bestaande uit toverknopen of drievoudige krakelingen, die alleen tijdens de bruidstijd gedragen werden. Daarna stonden ze op een bankje voor het pronkbed.
Vlaanderen.
In Vlaanderen wordt soms nog de benaming "holleblokken" gebruikt om klompen voor mannen aan te duiden, waarbij met "klompen" dan met name klompen voor vrouwen worden bedoeld. De 19e-eeuwse Vlaamse schrijver Ernest Claes gebruikte in zijn boek "De Witte van Zichem" de term echter ook voor vrouwenklompen: "Hij hoorde de holleblokken van moeder weg kletsen [...]."
In België dragen de gilles tijdens het carnaval van Aalst en Binche traditioneel klompen.
Andere landen.
In Zweden hebben klompen vaak een leren bovenkant die op een houten zool is gespijkerd. Deze Zweedse klompen hebben meestal geen hiel, waardoor ze gemakkelijk kunnen worden aan- en uitgetrokken. Van dit model zijn de witte klompen afgeleid die soms in ziekenhuizen en vergelijkbare instellingen worden gedragen.
Klompenfabricage.
Voor het produceren van een klomp wordt een blok hout (wilgen- of populierenhout) in enkele fasen bewerkt.
Het met de hand vormgeven van een klomp kost ca. een half uur per klomp. Met behulp van twee eenvoudige machines is die tijd terug te brengen tot ca. vijf minuten. De ene machine bewerkt de buitenkant van de klomp, de andere de binnenkant. De machine die de buitenkant vormgeeft werkt zoals een machine die sleutels kopieert: een mal van de klomp draait rond, terwijl een voeler de omtrek aftast. Een frees volgt de bewegingen. Er is één mal voor een paar klompen in een bepaalde maat. Om linker- en rechterklompen te fabriceren wordt de beweging ofwel direct, ofwel in spiegelbeeld gevolgd. Dat wordt bij deze machine gedaan door de draairichting van de klomp ten opzichte van de mal om te keren.
De machine voor het bewerken van de binnenkant werkt op hetzelfde principe, maar bij deze machine zit de frees aan de kop van een lange, beweegbare as en zijn klomp en mal vast gemonteerd. De klompenmaker kan de as in alle richtingen bewegen. Om linker- en rechterklompen te maken worden de horizontale bewegingen die de voeler maakt al dan niet omgekeerd. Veel machines maken tegelijkertijd de linker- en rechterklomp.
In Nederland houdt anno 2017 nog een gering aantal klompenmakers zich dagelijks bezig met de productie van traditionele houten klompen. Een klompenmakerij is vaak vooral een toeristische trekpleister.
Zilveren Klomp & Zilveren Effer.
Jaarlijks vindt er een landelijke keuring plaats tijdens de klompenmakers contactdag in Sint-Oedenrode. Op de keuring worden de klompen op pasvorm, model en kwaliteit gekeurd. De winnaar van de machinaal gemaakte klompen wint de Zilveren Klomp en de winnaar van de handmatig gemaakte klompen de Zilveren Effer. Het uitreiken van de Zilveren Klomp en de Zilveren Effer wordt respectievelijk sinds 1930 en 1997 gedaan.
