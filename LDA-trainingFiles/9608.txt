Sjema.
Sjema-opschrift zoals te zien in de menora van de Knesset
Het Sjema voluit Sjema Jisrael (Hebreeuws: שמע, "hoor" of "besef") is het centrale gebed in het ochtend- en avondgebed van het jodendom. De tekst is afkomstig uit de Thora. Het complete Sjema-gebed bestaat uit drie onderdelen: Deut. 6:4-9, 11:13-21, en Num. 15:37-41.
De kernzin van het Shema in het Hebreeuws is: שמע ישראל יהוה אלהינו יהוה אחד
Hetgeen wordt uitgesproken als: "Sjema Israel, Adonai Elo-hénoe, Adonai echád"
Oorspronkelijk was dit het gehele gebed (zie Talmoed Soekkot 42a; Berachot 13b). Later is het uitgebreid.
Het Sjema geeft uitdrukking aan het absolute geloof in God, en wordt dan ook op belangrijke momenten in het jodendom uitgesproken. Bij het uitspreken van het gebed houdt men een hand voor de ogen, met drie vingers gespreid zodat ze de letter Sjin vormen, de eerste letter van een van de aanduidingen voor God. Door de handen voor de ogen te houden kan het gebed bovendien met volledige concentratie worden uitgesproken, als gebaar van eerbied voor God.
Het gebed wordt ook gezegd bij het slot van de dienst op Jom Kipoer maar ook door de aanwezigen als iemand de laatste adem uitblaast, of als men dat verwacht. Men herhaalt de zin dan zo vaak, in de hoop dat het woord Echad samenvalt met de laatste ademtocht, zodat de ziel op de belijdenis van de Eenheid van de schepper naar de eeuwigheid vertrekt.
In de holtes van de tefilin zit ook deze tekst opgeslagen. Een gedeelte van de tekst staat ook vermeld op het rolletje in de mezoeza, de kokertjes aan de deurposten van woningen van joden.
Betekenis.
Het woord "sjema" betekent niet alleen "hoor" maar ook "besef", neem het goed in je op. De laatste letter van het eerste woord van "sjema" (ע -ajien) en de eerste letter van het laatste woord (ד, dalet) vormen tezamen het woord voor getuige of eed (עד). De meest bekende Toraverklaarder Rasjie legt het als volgt uit. Hoor Israël, de Eeuwige, die nu onze God is - en dus alleen door ons wordt erkend, zal eens één God zijn, dat wil zeggen dat Hij eens de enige God van de hele wereld zal zijn omdat iedereen Hem zal erkennen.
