	Olympisch comité Australië verliest miljoenen op beurs
Het Olympisch Comité van Australië (AOC) heeft door speculaties op de beurs ruim tien miljoen gulden verloren. Het AOC bezit aandelen in een casino in Cairns, waarvan de handel op de beurs dinsdag werd geschorst.
Het AOC kocht tussen 1993 en '95 meer dan acht miljoen aandelen tegen de prijs van gemiddeld 1,15 Australische dollar (1,72 gulden). Dinsdag gingen de aandelen op de beurs voor 42 cent van de hand, waarna de handel werd opgeschort.
De speculatie werd gedaan op voorstel van AOC-voorzitter Coates, tevens president van de raad van bestuur van het casino in Cairns. Coates verloor zelf ongeveer een miljoen gulden door de val van de aandelen.
Zijn functie als voorzitter van het AOC is niet in gevaar. Hij was het brein achter de campagne die de Zomerspelen van 2000 naar Sydney haalde. Sindsdien is de financiële positie van het AOC sterk verbeterd.

