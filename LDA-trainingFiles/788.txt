	Pakistans militaire top krijgt politieke taken
	The Guardian
NEW DELHI/ISLAMABAD
De interimregering van Pakistan heeft de strijdkrachten maandag een formeel aandeel in de macht toegekend. De voorzitter van de chefs van staven en de bevelhebbers van leger, marine en luchtmacht krijgen alle vier een zetel in de tien leden tellende Nationale Veiligheidsraad. De andere leden zijn de president, de premier en enkele ministers.
De Nationale Veiligheidsraad krijgt niet alleen bevoegdheden op het gebied van de defensie, maar ook in economische aangelegenheden. De raad mag het defensiebeleid uitstippelen en moet ervoor zorgen dat het spoort met het beleid van Binnenlandse en Buitenlandse Zaken. Bovendien mag de raad aanbevelingen doen aangaande de binnenlandse veiligheid, de noodtoestand en 'elke andere kwestie van nationaal belang'.
De raad mag ook advies uitbrengen over de defensiebegroting. De kans is dus klein dat Pakistan fors gaat besnoeien op defensie, dat een kwart van de rijksbegroting opslokt.
In de vijftig jaar dat Pakistan als onafhankelijke natie bestaat, hebben de militairen de helft van de tijd de macht uitgeoefend. Dit wordt echter de eerste keer dat de militairen officieel een rol gaan spelen in de politiek. Zelfs de vroegere dictator generaal Zia ul-Haq is er in de jaren tachtig niet in geslaagd hun politieke rol te formaliseren.
Van verschillende kanten is bezorgd gereageerd op deze maatregel van de interimregering. 'Dit voorspelt weinig goeds voor de parlementaire democratie', schreef The Nation in een commentaar. 'Wil dit soms zeggen dat het parlement er niet zoveel toe doet?'
De interimregering is in de plaats gekomen van de regering van Benazir Bhutto, die in november door president Farooq Leghari is ontslagen. Naar algemeen wordt aangenomen genoot het staatshoofd de steun van de strijdkrachten bij deze omstreden ingreep. Volgens de president maakte de regering-Bhutto zich schuldig aan corruptie en schendingen van de mensenrechten. De interimregering heeft beloofd de corruptie uit te bannen alvorens op 3 februari verkiezingen te houden.

