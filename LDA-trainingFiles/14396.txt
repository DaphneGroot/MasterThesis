Keizer Matthias.
Matthias van Oostenrijk (Wenen, 24 februari 1557 - aldaar, 20 maart 1619), aartshertog van Oostenrijk (1608 - 1619), was keizer van het Heilige Roomse Rijk, koning van Hongarije (als Matthias II) en enige tijd landvoogd van de Nederlanden.
Matthias van Oostenrijk was de zoon van keizer Maximiliaan II en prinses Maria van Spanje. Hij was de jongere broer van keizer Rudolf II en achterneef van koning Filips II van Spanje.
Landvoogd van de Nederlanden.
In 1577 werd hij op 19-jarige leeftijd door de Staten-Generaal van de opstandige Habsburgse Nederlanden gevraagd om als landvoogd op te treden. De toenmalige landvoogd Don Juan had het "Eeuwige Edict", waarin de opstandige gewesten afspraken met de Spaanse landvoogd hadden gemaakt, geschonden met een aanval op Namen en Antwerpen. Hierna weigerden de Staten-Generaal Don Juan nog als landvoogd te erkennen, en werd Matthias van Oostenrijk benaderd.
Matthias van Oostenrijk was vier jaar lang landvoogd (van 1577 tot 1581). Zijn bewind werd niet erkend door Filips II, voor wie Don Juan en na diens dood de hertog van Parma gewoon landvoogd waren. Lucas van Valckenborch was in zijn dienst als kunstschilder.
Matthias van Oostenrijk was nog erg jong en politiek totaal onervaren toen hij landvoogd werd. In de dagelijkse praktijk had Matthias dan ook weinig in te brengen tegen de ervaren Willem van Oranje.
Stadhouder in Oostenrijk.
In 1595 volgde Matthias zijn broer Ernst van Oostenrijk op als stadhouder van Oostenrijk (de aartshertogdommen Oostenrijk boven de Enns en Oostenrijk beneden de Enns (nu Opper- en Neder-Oostenrijk).
Koning van Hongarije.
Met het Verdrag van Wenen (1606) werd de wrede generaal Giorgio Basta bedankt voor bewezen diensten en krijgt Transylvanië zijn autonomie terug.
Het Verdrag van Zsitvatorok maakte een einde aan de Lange Oorlog met de Ottomanen. Opstanden her en der in het Rijk leidden tot spanningen tussen Matthias en zijn broer Keizer Rudolf. Het Verdrag van Libeň in 1608 dwong Rudolf verschillende bevoegdheden af te staan. Vanaf nu is Matthias koning van Hongarije, aartshertog van Oostenrijk en markgraaf van Moravië.
Keizer van het Heilig Roomse Rijk.
In 1612 volgde hij zijn broer Rudolf II op als keizer van Duitsland. Zijn regeerperiode werd voornamelijk gedomineerd door kardinaal Melchior Khlesl, die een voorstander was van godsdienstverdraagzaamheid.
Opvolging.
Aangezien Matthias kinderloos was, werd achter zijn rug heel wat mogelijkheden geopperd. Het Oñateverdrag tussen Filips III van Spanje en de Habsburgse tak uit Binnen-Oostenrijk beslissen dat zijn neef Ferdinand II, de fakkel zal overnemen.
Een hardere aanpak ten opzichte van de Protestanten en een strategische route, de Spaanse Weg, zijn de opzet.
Huwelijk.
Matthias huwde met zijn nicht Anna (1585-1618), een dochter van Ferdinand II van Tirol. Het huwelijk bleef kinderloos.
Anna en Matthias werden na hun dood bijgezet in de Kapuzinergruft ("Kapucijner Grafkelder") te Wenen.
