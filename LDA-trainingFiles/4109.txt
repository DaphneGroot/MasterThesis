	Dienster bij een gedrocht
	De Roos en het Zwijn - de titel van het nieuwe boek van Anne Provoost verwijst naar het sprookje waarop het is gebaseerd. Een roos en een zwijn, iets moois en iets beestachtigs: De Schone en het Beest. Het is een bekend motief in sprookjes en volksverhalen dat ook later vele, vele malen is gebruikt, in liedjes, in literatuur, in films (onlangs nog in Belle en het Beest, de tekenfilm uit de Walt Disney-studio's).
Provoosts verhaal speelt zich af in een ongedefinieerde tijd, waarvan alleen duidelijk is dat het lang geleden moet zijn, want de pest waart rond. Er is veel sprake van dood en sterven - de wonderschone hoofdpersoon begint haar leven als een doorschijnend kind voor wie de dood voortdurend nabij lijkt (maar het is haar moeder die sterft). Er zijn sprookjesachtige elementen: elfen en engelen die met elkaar strijden, bosgeesten, een spiegel waarin de vader op zijn reizen wordt gevolgd, een genezende roos. En net als in het oorspronkelijke sprookje zal het mooie meisje boeten in plaats van haar vader, door te dienen bij een gruwelijk verminkte kasteelheer die, zodra ze haar afschuw overwint, haar grote liefde wordt.
Uitgever Querido prijst De Roos en het Zwijn aan als een verbluffende nieuwe versie van een oud sprookje. Verbluffend is vooral de enorme aandacht voor seksuele motieven. Alles aan dit boek leent zich voor freudiaanse interpretatie. De Roos en het Zwijn had met vruchtbaar resultaat besproken kunnen worden in The Uses of Enchantment, waarin de Amerikaanse psychoanalyticus Bruno Bettelheim twintig jaar geleden betoogde dat het nut van sprookjes en volksverhalen gelegen is in het hanteerbaar maken van onbewuste angsten. Bettelheim legde uit hoe nare stiefmoeders voor kleuters een manier zijn om de boosheid op hun echte moeder (die vaak lief is, maar soms ook helemaal niet) te verwerken. De beest-bruidegom beschouwde hij als een representatie van de mannelijke seksualiteit.
Provoost schrijft over de meer bizarre vormen van seks, niet altijd met zoveel woorden, maar de implicaties zijn duidelijk. Haar hoofdpersoon, de onwaarschijnlijk mooie Rosalena, laat zich likken door haar knobbelzwijntje (een huisdier, gn betoverde prins); ze wordt verkracht zonder dat het haar werkelijk raakt; ze is verliefd op haar vader, wiens lichaam ze vergelijkt met dat van andere, jongere mannen, en ze staat toe dat allebei haar zwagers haar beminnen - de een na de ander n tegelijkertijd.
Het staat er zo (Zoran is het wrattenzwijn): 'Nu en dan sloop ik het huis uit naar het schuurtje, waar ik het oventje aanmaakte, me ontkleedde en in het hooi ging liggen. Zoran kende mijn nood. Hij ging over me heen staan zoals hij gedaan had toen ik vijf was, en likte de huid van mijn hals, mijn dijen met zijn ruwe, masserende tong.'
Of zo: 'Ik werd vrouw. Ik verloor kleine hoeveelheden bloed, en het was Zoran die me (. . .) met de eindeloze toewijding van een pas bevallen moederdier schoonlikte.'
En, vlak voor de ontdekking dat de geheimzinnige, nachtelijke minnaar niet n bosgeest is, maar twee zwagers: 'Voor het eerst had ik het gevoel dat hij vier handen en twee lichamen had, n links van me, en n rechts. Zijn mond zoende mijn beide ogen en oren tegelijkertijd. Zijn warmte omsloot me aan twee kanten.'
Anne Provoost is vooral bekend geworden met Vallen (1994), een eigentijdse jeugdroman over racisme en de verleiding van extreem-rechts. Voor Vallen ontving ze prestigieuze prijs na prijs: de Libris Woutertje Pieterse-prijs, de Gouden Uil, een Zilveren Griffel. Haar sobere dialogen werden geroemd, haar zeggingskracht, haar grote literaire vernuft.
Er was ook kritiek. Cornald Maas noemde het boek in de Volkskrant 'een - in het beste geval - vaardig geschreven roman over een belangwekkend thema'.
Vallen heb ik indertijd niet gelezen, maar ik ben niet erg onder de indruk van de stijl die Provoost hanteert in De Roos en het Zwijn. Ze probeert duidelijk literatuur te maken, maar vergrijpt zich regelmatig, gebruikt een verkeerd woord, vergist zich in een beeld ('aarzeling die in korrels op haar lippen stond'). De Roos en het Zwijn is niet bedroevend slecht geschreven, maar er zitten akelig veel beelden en formuleringen in die weinigzeggend zijn, of weinig precies.
Het verhaal zelf lijdt aan onduidelijkheid. Vooral tegen het einde wordt dat storend, wanneer het mooie meisje naar het monster moet, omdat haar vader de witte roos heeft geplukt die de afschuwwekkende kasteelheer toebehoorde. Provoost maakt het waarom van die wending niet duidelijk, ze gaat er misschien van uit dat iedereen het sprookje kent, dat ze met een enkel woord kan schetsen wat er gebeurt. Suggereren is uitstekend, maar Provoost verwart suggestie met onduidelijkheid. En waar suggestie noodzakelijk is, ontbreekt ze juist: Provoost doet niet geloven dat de kasteelheer werkelijk gedrochtelijk is, ze maakt geen moment geloofwaardig dat het mooie meisje verlangt naar haar 'verloren geluk', want dat geluk is nooit voelbaar geweest.
Hanneke de Klerck
Anne Provoost: De Roos en het Zwijn.
Querido; 109 pagina's;  24,90.
ISBN 90 214 7864 1.

Foto
	Portret, van de hand van Albrecht Drer, op het omslag van 'De Roos en het Zwijn'.

