Bologna (stad).
Bologna ("uitspraak: Bológna, [bo’loɲɲa]"), of ook wel Bologne, is een Italiaanse stad met 386.298 inwoners (2015), gelegen in Noord-Italië. Bologna is tevens de hoofdstad van de gelijknamige provincie en de regio Emilia-Romagna. De stad ligt aan de voet van de Apennijnen en tussen de rivieren de Reno en de Savena. Ruwweg ligt de stad ten zuidwesten van Venetië en ten oosten van La Spezia.
Bologna is qua inwonersaantal de zevende stad van Italië en is het hart van een van de agglomeraties in Italië. De totale omvang van de metropool ligt om en bij de 1 miljoen inwoners. De telling is gebaseerd op de agglomeratie Bologna–Modena, welke twee metropolen bijna aaneengesloten zijn.
De universiteit van Bologna is met haar oprichting in 1088 de oudste universiteit van Europa. Daarnaast staat de stad bekend om zijn grote, grotendeels bewaard gebleven historisch centrum, ondanks de verstedelijking aan het eind van de 19e eeuw en de Tweede Wereldoorlog. Dit is mede te danken aan de renovatie aan het eind van de jaren 60.
Bologna was in 2000 de ‘culturele hoofdstad van Europa’ en in 2006 de ‘muzikale hoofdstad van Europa’. De stad was geselecteerd om mee te doen aan de Wereldtentoonstelling in Shanghai in 2010 als een van de 45 geselecteerde steden in de wereld.
Geschiedenis.
De eerste nederzettingen die tot de oorsprong van Bologna kunnen worden gerekend dateren uit de eerste eeuw vóór Christus. In eerste instantie was het een belangrijk stadscentrum van de Etrusken en de Kelten. In de Etruskische tijd heette de stad Felsina. De Etrusken stichtten de stad rond 510 v.Chr. Ongeveer drie eeuwen later ging het deel uitmaken van het Romeinse Rijk. In de middeleeuwen fungeerde het als een vrije stad (voor meer dan een eeuw was het qua bevolkingsomvang de vijfde stad van Europa).
Op 2 augustus 1980 werd de stad opgeschrikt door een terroristische aanslag in het treinstation van de stad: de zwaarste naoorlogse aanslag in de Italiaanse geschiedenis.
Bezienswaardigheden in en rondom Bologna.
Bologna heeft een artistieke en culturele binnenstad. Een publiekstrekker heeft het echter niet, waardoor het massatoerisme uitblijft. Het stadscentrum heeft een typische oude-stad-structuur gevuld met goed bewaarde monumenten en bouwwerken.
In 2000 was Bologna culturele hoofdstad van Europa, om maar te onderstrepen dat er op cultureel gebied ruim aanbod is in de stad.
Op culinair vlak is de stad wereldberoemd om zijn bolognesesaus. Deze saus wordt er echter met tagliatelle gegeten in plaats van met spaghetti. De saus schijnt overigens haar naam te danken te hebben aan Amerikanen van Italiaanse afkomst.
Onderwijs.
Bologna is een universiteitsstad. De universiteit van Bologna werd in 425 n.Chr. gesticht als school voor rechten. Na de val van het Romeinse Rijk eindigde het onderwijs aan deze school. Vaak wordt het jaar 1088 genoemd voor de instelling als universiteit; het is daarmee de oudste universiteit van Europa.
Een zeer belangrijk document dat de meeste Europese universiteiten aangaat, is de Bolognaverklaring van 1999. Deze werd ondertekend door een dertigtal Europese ministers van (hoger) onderwijs die hun hoger onderwijs wilden harmoniseren. Onder meer het feit dat op de Nederlandse en Vlaamse universiteiten het bachelor-masterstelsel is ingevoerd, is het gevolg van deze verklaring. "Bologna" wordt daarom al eens als synoniem voor dit proces gebruikt.
Sport.
Bologna FC 1909 professionele voetbalploeg van de Bologna. De club is vaak actief op het hoogste Italiaanse niveau de Serie A en meervoudig landskampioen. Dat gebeurde voor het laatst in 1964. Bologna was speelstad bij het WK voetbal van 1934 en 1990. De wedstrijden werden gespeeld in het stadion dat tegenwoordig Stadio Renato Dall'Ara heet.
Verkeer en vervoer.
Bologna is een belangrijk knooppunt voor weg- en spoorvervoer in de noordelijke regionen van Italië. Dit komt vanwege de centralisatie van een belangrijk deel van de mechanische, elektronica en voedselindustrie in het gebied. Uit het onderzoek van de European Regional Economic Growth Index (E-REGI) uit 2009 blijkt dat Bologna de hardst groeiende Italiaanse stad is en de 47e stad van Europa qua economische groei.
Bologna is bereikbaar via de A1 vanaf Milaan, de A22 vanaf Verona en de A13 vanaf Venetië. Bologna beschikt over een luchthaven, de Luchthaven Bologna. Er zijn diverse treinstations in Bologna waaronder Station Bologna Centrale. Openbaar vervoer wordt verzorgd door ATC (Bologna).
