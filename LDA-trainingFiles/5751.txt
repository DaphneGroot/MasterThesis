Pannenkoek.
Een pannenkoek is een gerecht bestaande uit meel, ei en melk en wat zout, dat in een koekenpan met verhitte vetstof wordt gebakken. Hoewel tegenwoordig ook andere varianten bestaan, werd een pannenkoek oorspronkelijk van half boekweitmeel en half tarwemeel gebakken. Sommigen maken een kunst van het omdraaien van een pannenkoek en werpen de pannenkoek vanuit de pan omhoog om hem weer omgedraaid in de pan terug te vangen. Pannenkoeken worden vaak opgerold of opgeplooid gegeten met zoete of hartige vulling. Men kan ze zowel warm als koud eten.
Varianten.
"Blini'"s zijn Russische pannenkoekjes van boekweitmeel, die met een hartige vulling (zoals kaviaar) worden gegeten. In Roemenië wordt er veel pannenkoek ("clătită") gegeten vaak met een hartige, maar ook wel zoete, vulling.
In het zuiden van het Duitse taalgebied zijn "Pfannkuchen" ook wel bekend als "Palatschinken" (met klemtoon op de i, ontleend aan het Hongaarse "palacsinta", afkomstig van het Latijnse "placenta": "koek"). Ze zijn dunner en fijner dan de gangbare pannenkoeken en worden in Oostenrijk, Tsjechië, Slowakije ("palacinky"), Hongarije ("palacsinta"), Roemenië ("plăcintă"), Moldavië en op de Balkan zowel hartig als zoet gevuld gegeten.
De Franse "crêpe" is een flensje, een dun soort pannenkoek, zoals in "crêpe suzette". Vooral in Limousin, Bretagne en het noorden van Frankrijk bestaat er een rijke traditie van pannenkoeken, galettes en tourtous.
In de Verenigde Staten is de "pancake" een luchtig schijfje van 5 tot 10 cm diameter dat dankzij rijsmiddelen één à twee centimeter dik is. Ook maakt men wel gebruik van karnemelk in plaats van melk. Deze worden als ontbijt gegeten met iets zoets als esdoornsiroop (maple leaf sirup).
In Nederland wordt een pannenkoek belegd met gehakt of salami en groentes zoals champignons, taugé en paprika, daarna bestrooid met geraspte kaas en ten slotte gegratineerd, wel een "panza" genoemd (samentrekking van pannenkoek en pizza).
De okonomiyaki is een Japanse pannenkoek.
Restaurants.
In Nederland en België bestaan restaurants gespecialiseerd in pannenkoeken, vaak "pannenkoekenhuizen" genoemd. Daarbij zijn al of niet varende pannenkoekenboten. In die restaurants is er een grote keuze aan hartige en zoete pannenkoeken. In Frankrijk en in het Franstalige deel van Zwitserland kent men crêperieën, pannenkoekenrestaurants die zijn gespecialiseerd in Franse crêpes.
In Chicago (Verenigde Staten) bestaat het "pannenkoekencafe", een keten van twee filialen gespecialiseerd in traditionele Nederlandse pannenkoeken. IHOP (voorheen the International House of Pancakes) is een Amerikaanse ontbijtrestaurantketen die gespecialiseerd is in de Amerikaanse pannenkoekenvariant. Ook in de provincie Brits-Columbia (Canada) zijn restaurants die pannenkoeken serveren, zoals de restaurantketen The Dutch Pannenkoeken House. Op Aruba bevindt zich eveneens een Nederlands pannenkoekenhuis.
Gemaksvoedsel.
Er is kant-en-klaar pannenkoekenmix verkrijgbaar waar alleen nog melk, of zelfs alleen water aan behoeft te worden toegevoegd. Ook zijn er voorgebakken en vacuümverpakte pannenkoeken te koop, die in magnetron of koekenpan eetklaar gemaakt kunnen worden.
Veganistisch.
Veganisten kunnen de eieren vervangen door kikkererwtenmeel, boekweitmeel of een speciaal eivervangend poeder, en de melk door water of sojamelk.
