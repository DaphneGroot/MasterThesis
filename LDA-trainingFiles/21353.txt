Laurentien Brinkhorst.
Petra Laurentien (Laurentien) Brinkhorst (Leiden, 25 mei 1966) is de echtgenote van prins Constantijn der Nederlanden, de derde zoon van prinses Beatrix en prins Claus. Alhoewel zij door haar huwelijk geen adeldom heeft verkregen, wordt ze sindsdien aangeduid met haar 'titre de courtoisie', namelijk "Hare Koninklijke Hoogheid Laurentien, Prinses der Nederlanden, Prinses van Oranje-Nassau, mevrouw Van Amsberg-Brinkhorst", maar in het dagelijks gebruik wordt ze kortweg "prinses Laurentien" genoemd.
Leven en studie.
Laurentien werd geboren te Leiden als Petra Laurentien Brinkhorst. Haar roepnaam bij geboorte was Petra. Zij veranderde die op latere leeftijd in Laurentien. Ze is een dochter van Laurens Jan Brinkhorst, die onder meer verscheidene malen minister was, en Jantien Heringa. Haar middelbare school doorliep ze deels in Den Haag en later in Tokio (Japan) waar haar vader werkzaam was. Na de middelbare school studeerde zij geschiedenis aan de Rijksuniversiteit Groningen waar zij in 1986 haar propedeuse behaalde. Hierna studeerde ze politieke wetenschappen in Londen (Bachelor of Arts in 1989) en journalistiek aan de Universiteit van Californië - Berkeley (Master of Journalism in 1991). De titel van haar masterthesis is "Street prostitution in San Francisco".
Na haar studie werkte zij een klein jaar bij CNN in Atlanta. In mei 1992 vertrok ze naar Brussel, waar ze achtereenvolgens bij het Belmont European Policy Centre en bij sigarettenfabrikant Philip Morris werkte. In 1997 werd ze plaatsvervangend directeur van een PR-bureau en in 2000 lid van de directie van de Brusselse vestiging van Adamson BSMG Worldwide. Van juli 2001 tot mei 2003 was zij werkzaam bij de Londense vestiging van hetzelfde adviesbureau. Sinds mei 2003 is zij actief als onafhankelijk communicatieadviseur in Brussel.
Huwelijk en gezin.
Prinses Laurentien en prins Constantijn op Prinsjesdag 2011.
Op 17 mei 2001 trouwde Laurentien Brinkhorst in Den Haag met Constantijn van Oranje-Nassau. Zij moeten elkaar reeds als kleine kinderen ontmoet hebben, aangezien hun beider moeders al met elkaar bevriend waren sinds prinses Beatrix studeerde. In een interview met Elsevier in december 2005 vertelden zij dat de eerste ontmoeting die zij zich herinneren, plaatsvond omstreeks 1985 op de Groene Draeck, maar pas in 1995 kregen zij in Brussel een relatie, en de officiële verloving was in 2000.
Bij het huwelijk droeg Laurentien een trouwjurk van de Belgische ontwerper Edouard Vermeulen en de lauwerkranstiara, één van de oudste tiara's van de Oranjes. Bij Koninklijk Besluit van 15 januari 2003, nr. 36, kreeg Laurentien het recht een eigen standaard te voeren.
Eloise is het enige kleinkind van prinses Beatrix dat nog tijdens het leven van prins Claus werd geboren, en Claus-Casimir is hun enige kleinzoon.
Activiteiten.
Als lid van het Koninklijk Huis voert prinses Laurentien af en toe representatieve werkzaamheden uit. Daarnaast is zij bij speciale gebeurtenissen, zoals Koningsdag en Prinsjesdag, als lid van het Koninklijk Huis aanwezig. Ook zet ze zich in voor projecten ter bestrijding van laaggeletterdheid in Nederland.
Prins Constantijn en prinses Laurentien woonden met hun jonge kinderen, vanwege het werk van prins Constantijn, in Brussel. Omdat Prins Constantijn sinds 1 maart 2015 niet langer in dienst is van de Europese Commissie, verhuisde het gezin naar Den Haag.
Sinds 2001 zet Laurentien zich in voor de bevordering van alfabetisering (zij gaf eerder in Brussel als vrijwilligster al les aan analfabeten). Zij richt zich met name op projecten die als doel hebben de laaggeletterdheid onder volwassenen te bestrijden. Daarnaast richt zij zich ook op initiatieven rondom leesbevordering onder kinderen en jongeren. Onder het pseudoniem 'Laurentien van Oranje' schreef ze in 2009 haar eerste kinderboek "Mr. Finney en de wereld op zijn kop". De illustraties werden verzorgd door Sieb Posthuma.
In 2006 was zij juryvoorzitter van de AKO Literatuurprijs.
Onderscheidingen.
Prinses Laurentien is Ridder Grootkruis in de Huisorde van Oranje.
Op 'Duurzame Dinsdag' 2014 ontving Prinses Laurentien een 'Duurzaam lintje'
