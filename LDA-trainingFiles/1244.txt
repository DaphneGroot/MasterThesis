	CIA-rapport: Iran gaf Izetbegovic financiele hulp
	AP
LOS ANGELES
De Amerikaanse geheime dienst (CIA) heeft ontdekt dat Iran in het geheim ten minste een half miljoen dollar in baar geld aan de Bosnische president Izetbegovic heeft geschonken voor diens verkiezingscampagne, afgelopen najaar. Dat meldt het dagblad de Los Angeles Times van dinsdag te hebben vernomen uit een geheim CIA-rapport.
In een reactie maakte de regering-Clinton bekend dat Bosnië-Herzegovina alle banden met Iran heeft verbroken en dat zich geen georganiseerde militaire eenheden meer in het land bevinden. Daarom zullen de VS doorgaan met de bewapening en training van het leger van de Moslim-Kroatische Federatie.
Volgens een woordvoerder van het Amerikaanse ministerie Buitenlandse Zaken is het te danken aan de doortastende houding van president Izetbegovic dat de banden met Iran zijn doorgesneden. Wel zei woordvoerder Dinger dat de VS hopen dat Izetbegovic ook de diplomatieke betrekkingen met Teheran zal verbreken.
Maar in het geheime CIA-rapport waarop de Los Angeles Times zich baseert, zou staan dat er een jaar na het Dayton-akkoord nog steeds sprake is van aanzienlijke Iraanse invloed. In het rapport staat dat CIA-analisten geloven dat Izetbegovic 'in dienst staat' van de Iraniërs en nu 'letterlijk door hen wordt betaald'. Zowel de CIA als het ministerie van Buitenlandse Zaken weigerden verder commentaar op het artikel in de Los Angeles Times omdat het gebaseerd is op geheime documenten.

