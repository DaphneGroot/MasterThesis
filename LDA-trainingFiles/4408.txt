	'WEET DAN DAT IK MIJN BEST DOE / MET MIJN GRANIETEN LIP' De vorm die Dickinson verdient
	T  OEN SIMON VESTDIJK in het begin van de jaren dertig aan zijn grote opstel over Emily Dickinson werkte, vertaalde hij tussen de bedrijven door ook een aantal van haar gedichten. Die vertalingen zijn, niet ten onrechte, hevig bekritiseerd. Wie ze vergelijkt met de vertalingen die de afgelopen jaren zijn gepubliceerd, kan die kritiek rechtvaardigen. Peter Verstegen, J. Eijkelboom en Louise van Santen (om de bekendste namen te noemen) kunnen het alledrie beter.
Maar we mogen niet vergeten dat Dickinson zo goed als onbekend was in onze contreien toen Vestdijk haar ontdekte. En al evenmin dat zijn studie van haar werk voor hem in de eerste plaats de functie had hem op het spoor van zijn eigen dichterschap te zetten. Wat hem in de pozie van de Amerikaanse boeide, was het hoge gehalte van haar ideen, de 'inhoud', dikwijls van zeer eigenzinnige aard, n de mate waarin de gave vorm daaraan ondergeschikt was.
Wie Vestdijks vertalingen nu leest, in de Verzamelde Gedichten maar ook in de Nagelaten Gedichten, kan treffende voorbeelden vinden waarin Vestdijk even sterk als Dickinson afwijkt van de patronen die in de jaren dertig gebruikelijk waren bij ons, zonder dat hij erin slaagt de typische vorm van de originelen in het Nederlands te vatten. Er is dan eigenwijsheid van vorm bij de jonge dichter Vestdijk, zonder dat de eigenaardigheden van Dickinsons vorm worden gerespecteerd. Haar gedicht over de prairie en de bij kan dit illustreren. Maar er zijn ook voorbeelden te geven waar men Vestdijk z¢ sterk gefascineerd kan zien door de 'idee' van het gedicht dat hij wat de vorm betreft freewheelt op wat vertrouwd is.
De tweede strofe van Dickinsons gedicht over het roodborstje, met de onvergetelijke slotregel 'with my granite lip', laat dat zien:

 En hoor je dan mijn dankwoord niet,
 Diep uit de donkre groeve,
 Weet dat ik 't t¢ch zal beproeven
 Met mijn lippen van graniet.

Dat werd bij Louise van Santen, in haar bundel Gedichten uit 1986:
 Als ik je niet kan danken,
Omdat ik te diep slaap,
weet dan - dat ik het probeer
met mijn Granieten lip!
en bij Verstegen en Fondse in hun collectie uit 1983:
 Kan 'k u niet bedanken,
Is mijn slaap te diep,
Weet dat ik mijn best doe
Met Granieten lip!

Bij Eijkelboom, in een zojuist verschenen bundel met Dickinson-vertalingen getiteld De Ziel moet altijd op een kier, krijgt de strofe dan ten slotte de vorm die ze in onze taal lijkt te verdienen:
 Als ik je niet kan danken,
Daar ik het leven liet,
Weet dan dat ik mijn best doe
Met mijn Granieten lip!

Hier is niet alles fraai (zeker de tweede regel niet, die een topos inruilt voor een gemeenplaats), maar hier is meer in orde dan in alle vorige versies; vooral is hier het hoogste naturel bereikt.
De hausse aan (vaak tweetalig uitgegeven) pozievertalingen is een merkwaardig verschijnsel. Het zal niet alleen te danken zijn aan het feit dat we over nogal wat bekwame pozievertalers beschikken; er moet ook sprake zijn van een behoefte bij de lezers. Sterker nog: het feit dat zoveel pozievertalers zlf dichter zijn, kan erop wijzen dat de Nederlandse pozie tot een internationale aan het worden is en behoefte heeft aan bevruchting door wat er in andere talen wordt gedicht.
Louise van Santen laat bij de Prom al haar vijfde boek met teksten van Emily Dickinson verschijnen. Het bevat niet alleen voltooide verzen, maar ook fragmenten en aforisme-achtige notities, waarvan het belang niet altijd even groot lijkt. Van Santen is door Dickinson minstens even sterk geobsedeerd als Vestdijk, al lijkt het haar er meer om te doen achter de biografische geheimen van het leven te komen: hoe zat het precies met haar ziekte; onderging zij een abortus; was zij lesbisch; wat stond er allemaal in de papieren die na haar dood door haar zus zijn verbrand? Daar lijkt het in de eerste plaats om te gaan, minder om de pozie zelf, die, het moet gezegd, door Van Santen af en toe weinig nauwkeurig gelezen lijkt te worden.
Beide boekjes zijn niet vrij van redactionele tekorten. Zo hadden in het geval van Eijkelboom herkomst en datering van de opgenomen gedichten vermeld moeten worden, want ze zijn zeker niet allemaal nieuw.
Bij Louise van Santen kan men tegen de tweede afdeling van het bundeltje bezwaar maken. 'Citaten' heet het, maar de herkomst wordt niet vermeld. Ook heb ik mijn twijfels als de vertaalster een beginregel apart geeft, als een soort spreuk. De regel God is indeed a jealous God, een oudtestamentisch bijbelcitaat natuurlijk, wordt buiten de samenhang van het gedicht een aforisme of, erger nog, iets als een 'puntje ter overweging', opgegeven door een retraite-non of door de leider van een verdiepingsdag.
In het gedicht, dat gemakkelijk herkenbaar is als een liefdesgedicht, doet die regel iets heel anders, iets dat ook voor Emily Dickinson kenmerkend was; hij is speels en ironisch. Dit is het gedicht, in de vertaling van Verstegen en Fondse:
 God heet met recht naijverig -
God die niet velen kan
Dat wij het liefste met elkaar
Spelen en niet met hem.
W. Bronzwaer
Emily Dickinson: Geheimen.
Vertaald uit het Engels door Louise van Santen.
De Prom; 160 pagina's;  14,95.
ISBN 90 6801 511 7.
Emily Dickinson: De Ziel moet altijd op een kier - Gedichten.
Vertaald uit het Engels door J. Eijkelboom.
Wagner & Van Santen; 67 pagina's,  29,50.
ISBN 90 803333 1 X.

Foto
	Emily Dickinson

