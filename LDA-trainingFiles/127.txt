	Europese vakbeweging maakt punt van werk
	Van onze verslaggever
DEN HAAG
In de Europese Unie zijn twintig miljoen mensen, 11 procent van de beroepsbevolking, zonder werk. Dat was zo, en dat zal voorlopig wel zo blijven. Het Europees Verbond van Vakverenigingen (EVV) kwam zich hierover donderdag beklagen bij het Nederlands voorzitterschap van de EU in de persoon van premier Kok, ooit zelf voorzitter van het EVV.
De huidige EVV-voorzitter, de Oostenrijker Fritz Verzetnitsch, was hoopvol over het effect van de ontmoeting. Hij had de indruk dat Kok de ontmoeting niet beschouwde als een formaliteit, een gesprek zoals iedere Europese voorzitter voert met het EVV. Maar Kok had ook weer niet aangekondigd dat nu voor de vakbeweging de hemel op aarde zal neerdalen.
Het Europees Verbond van Vakverenigingen maakt zich grote zorgen over de nadruk in het huidige EU-beleid op monetaire zaken en de economie. Te veel aandacht hiervoor gaat ten koste van werkgelegenheid en sociaal beleid, vreest het EVV.
Kok zal vanuit zijn vakbondsverleden mogelijk gevoelig zijn voor het verwijt dat de EMU, de Economische en Monetaire Unie, gelijk staat met werkloosheid, zoals veel Europeanen denken. Maar hij heeft ook te maken met andere regeringen, die lang niet altijd van plan zijn mooie woorden vergezeld te doen gaan van harde maatregelen die werkgelegenheid opleveren.
Vorig najaar zei Kok in Brugge dat hij tijdens het Nederlands EU-voorzitterschap meer werk wilde maken van de werkgelegenheid, 'om te laten zien dat de tegenstelling tussen sociaal en monetair Europa niet bestaat'.
Volgens de Europese vakbeweging ontwikkelt de EMU zich echter wel degelijk tot een stelsel met rigide economische en monetaire criteria. Niet dat het EVV tegen de EMU is, maar als de balans doorslaat naar eenzijdig monetair beleid, zal de economische groei afnemen en de werkloosheid verder oplopen.
Nog een voorbeeld van de kloof in Europa tussen woorden en daden ziet het EVV in het Vertrouwenspact voor werkgelegenheid, een initiatief van voorzitter Jacques Santer. Het EVV en de Europese werkgeversorganisaties ondersteunen dit banenplan, dat uitvoering moet krijgen in de Trans Europese Netwerken. De regeringsleiders steunen het initiatief, maar hebben er nog geen geld voor vrijgemaakt.
De vakbeweging wil dat in het herziene Verdrag van Maastricht een paragraaf komt over werkgelegenheid. Werk weer op de agenda zetten maakt politici hierop aanspreekbaar, hoopt ze, al weet de vakbeweging ook wel dat voor concrete banen aanvullende maatregelen nodig zijn, die het best per land kunnen worden genomen.
Op woensdag 28 mei organiseert het EVV in alle EU-landen een actiedag om de eisen kracht bij te zetten.

