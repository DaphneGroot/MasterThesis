	Brieven van man tot man De verwarrende veelzijdigheid van horace walpole
	M ET EEN ZEKERE regelmaat vind je in antiquariaten en op boekenmarkten een los deel van The Yale Edition of Horace Walpole's Correspondence, verdwaald, op drift geraakt, als de befaamde damesschoen die in zijn eentje op de vluchtstrook van de snelweg achterbleef.
Zoals je nooit tegelijkertijd twee van die schoenen vindt, zo duiken ook die delen van Walpole's briefwisseling blijkbaar liefst in hun eentje op.
Alleen is dat in hun geval nog eigenaardiger: oorspronkelijk waren ze immers met zijn achtenveertigen. Waar die andere 47 plompe, enigszins grof uitgevoerde banden keer op keer gebleven zijn, is een raadsel. Het moet nog een hele organisatie vergen ze telkens zo effectief uiteen te drijven.
Die versnippering hoort bij Walpole. Toen de Amerikaanse letterkundige Wilmarth S. Lewis driekwart eeuw geleden begon met het verzamelen van Walpoliana, om daarmee tussen 1937 en 1983 die monumentale brievenuitgave te kunnen verzorgen, kon hij niet weten uit welke onwaarschijnlijke uithoeken de duizenden handgeschreven pagina's te voorschijn zouden komen die van Walpole waren overgeleverd. Zolders en bibliotheken van Engelse landhuizen, akkoord, dat lag voor de hand, maar een fort op Ceylon?
Alleen al het register van vindplaatsen in de delen van Lewis' uitgave leest iedere keer als de beschrijving van een uitzinnig itinerarium, zoals ook de lijst van adressanten enigszins overdreven aandoet. Samen vormen ze onbedoeld een Who is Who en Who was Where van het achttiende-eeuwse Engeland en de rest van de wereld, bezien vanuit Engels perspectief.
De diaspora van Walpole's handgeschreven brieven over al die adressen en die van de verschillende delen van de boekuitgave ervan over al die antiquariaten, ze wekken soms de indruk dat er niet n Horace Walpole is geweest, maar op zijn minst een heel legertje briefschrijvers dat onder die naam opereerde.
Maar ook in de correspondentie zelf dringt zich het beeld op van iemand met een meervoudige persoonlijkheid. Soms zijn die brieven subliem geschreven berichten over het dagelijks leven van de Engelse heersende klasse in de achttiende eeuw, maar in een ander deel lijkt het erop dat de auteur al zijn stijlgevoel verleerd is en alleen nog maar duffe plichtplegingen heeft uit te wisselen. Soms schijnt hij een bevlogen architect, soms een politieke intrigant die geen maat weet te houden, dan weer is hij een irritant parmantige letterkundige, die zijn zinnen doorspekt met flarden van Latijnse pozie, en weer een andere keer is hij ineens een overrompelend zuiver formulerende minnaar.
Een wispelturig karakter, een persoonlijkheid waar geen peil op te trekken is, een personage dat ogenschijnlijk telkens verschillende maskers voordoet, een man die zelden voor het voetlicht treedt maar voornamelijk achter de schermen werkt en dan nog liefst zo heimelijk mogelijk: hoe zou je daar de biografie van schrijven, tenzij met een heel legertje biografen, bijgestaan door een psychiater?
Lewis, de tekstbezorger van de brievenuitgave, heeft het geprobeerd en hij was er als geen ander toe uitgerust. In het voorwoord bij een van de vroegste delen van die 48 laat hij weten ermee in de weer te zijn, tientallen banden later schrijft hij het te hebben opgegeven. De brieven spraken, wat hem betreft, voor zichzelf, en ze formuleerden Walpole's levensverhaal beter en eleganter dan hij dat ooit zou kunnen. 'Ik merkte dat mijn aantekeningen steeds vaker bestonden uit lange citaten en niets dan dat', schrijft hij.
Niettemin heeft de Britse architectuurhistoricus Timothy Mowl, die bekendheid geniet als auteur van studies over de Engelse architectuur van de zeventiende en achttiende eeuw, het nu geprobeerd. Horace Walpole - The Great Outsider heeft hij zijn biografie genoemd, en dat is op zijn beurt het boek van een outsider in de Walpole-studie.
Walpole was weliswaar de ontwerper van het landgoed Strawberry Hill en heeft een invloedrijk pleidooi gehouden voor authenticiteit in de Engelse architectuur, een pleidooi dat mede aanleiding is geweest voor wat 'the Gothic revival' is gaan heten, maar de bouwkunst was slechts een van de talrijke terreinen waarop hij zich heeft bewogen.
Het intrigerende is dat je naarmate je dieper in Walpole's levensgeschiedenis doordringt en meer facetten van zijn kleurrijke persoonlijkheid leert kennen, sterker de indruk krijgt dat er een gemeenschappelijke noemer moet zijn voor al die bezigheden. Ondanks zijn verwarrende veelzijdigheid moet Walpole een grond hebben gehad voor de toon van zijn schrijverij en de kleur van zijn belangstelling, een drijfveer die als het ware alle kanten is uitgespat, als een verzameling vectoren met een oorsprong.
Zijn Gothic novel, het beroemde boek The Castle of Otranto, heeft iets gemeen met dat landhuis Strawberry Hill, maar zijn gentrigeer in politieke kringen lijkt daar al evenzeer bij te horen - net zoals zijn uitvoerige correspondenties ook daar weer iets mee te maken hebben.
De vraag is, wat dat is.
Buitenstaanderschap, zoals Mowl suggereert?
Walpole was de jongste zoon van de man die lange tijd minister-president van Engeland was, Sir Robert Walpole, hij bezocht Eton, de deftigste kostschool van het land, studeerde in Cambridge, ging vervolgens op Grand Tour en dineerde onderweg vooral bij ambassadeurs en andere hoogwaardigheidsbekleders. Zijn hele leven ging hij uitsluitend om met mensen die het voor het zeggen hadden.
Dat kan je een buitenstaander noemen, maar dat vereist dan een geheel nieuwe precisering van dat begrip. Wie Walpole's leven in al zijn facetten de revue laat passeren, heeft eerder het gevoel dat die noemer 'de spin in het web' zou moeten luiden.
Het ¡s bovendien ook een web dat Mowl beschrijft, of misschien zou je, gezien het karakter van dat web, eerder van een nest moeten spreken. Walpole was namelijk een nicht, en niet te zuinig ook. Mowl is niet de eerste die dat constateert - processen-verbaal van 'heterdaadjes' zijn weliswaar niet voorhanden, zo prikkelbaar als de achttiende eeuw was op het stuk van de sodomie, dus het blijft gissen - maar hij is wel de eerste die er zoveel werk van maakt. Het brengt hem in een voortdurende polemiek met briefuitgever Wilmarth Lewis, die het niet zag of het niet wilde zien.
Dat laatste is onbegrijpelijk. Walpole's correspondentie met zijn vrienden is er zo expliciet en beeldend over dat je er niet overheen kunt lezen. Wie in een brief van man tot man, frasen tegenkomt als 'mijn beboterde tulp', en dat niet in de literatuur van de Nederlandse Hongerwinter, is niet per se dirty minded als hij dat voor slechts n uitleg vatbaar acht.
Maar zoals Lewis zozeer een kind van zijn tijd was dat hij Walpole's homoseksualiteit niet opmerkte, zo is Mowl dat in zijn nadrukkelijke en eenzijdige beklemtoning van diens seksuele hobby's. Hij maakt Walpole's voorkeuren tot de oplossing voor al diens raadselachtigheden. Ik weet niet of het in dit verband nog een gepermitteerde beeldspraak is, maar het is in Mowls handen als het ware de sleutel die op ieder slotje past.
En dus wordt Walpole's estheticisme begrijpelijk als een uiting van nichterigheid; zijn hang naar duistere kloosterarchitectuur is het evenzeer als zijn valse samenzweerdersactiviteit, zijn Castle of Otranto heeft al even onmiskenbare bedoelingen als zijn Two Princes of Serendib.
Hij is daarmee de eerste valse nicht, de eerste camp-nicht en ongetwijfeld in een moeite door eveneens de eerste inrichter van een dark room (want duister was het, in die spookachtige zalen van Otranto's kasteel).
Zijn uitbundige vriendschappen en artistieke uitspattingen, ze worden tot uitdrukking van een achttiende-eeuwse subcultuur met opvallend laat-twintigste-eeuwse trekjes.
Laat er geen misverstand over bestaan: Walpole's correspondentie met zijn vrienden biedt geen ruimte voor twijfel over zijn geaardheid. Maar eerlijk gezegd lijkt mij dat niet iets om je zo druk over te maken. Het werk dat hij heeft nagelaten is intrigerend genoeg om het op zichzelf tot zijn recht te laten komen, zonder het daarbij onophoudelijk in verband te brengen met zijn ongetwijfeld uitvoerige erotische praktijk en te suggereren dat dat iets verklaart.
Michal Zeeman
Timothy Mowl: Horace Walpole - The Great Outsider.
John Murray, import Nilsson & Lamm; 274 pagina's;  69,55.
ISBN 0 7195 5619 8.

Foto
	Horace Walpole in zijn bibliotheek op Strawberry Hill, 1756. ILLUSTRATIE UIT 'HORACE WALPOLE - A MEMOIR'

