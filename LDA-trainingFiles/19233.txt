Emmerik.
Emmerik (aan de Rijn) (Duits: "Emmerich" en sinds 1 december 2001 officieel "Emmerich am Rhein", Kleverlands: "Emmerik", Limburgs: "Emmeriech") is een stad en gemeente aan de Rijn in de Duitse deelstaat Noordrijn-Westfalen, gelegen aan de rechteroever (de noordelijke) van de Rijn op Rkm 852, ongeveer 10 kilometer ten noorden van Kleef en ongeveer vijf kilometer ten zuiden van de Nederlandse grens bij 's-Heerenberg. De gemeente Emmerik telt inwoners en heeft een oppervlakte van circa 80 km². Het hoogste punt in de gemeente is de Eltenberg met 82 m boven NN.
Geschiedenis.
In het jaar 828 wordt Emmerik voor het eerst schriftelijk vermeld. Emmerik ontstond vermoedelijk omstreeks het jaar 700. Tot het midden van de 13e eeuw ontwikkelde Emmerik zich tot een handelsplaats.
Voor de stadsverheffing in 1233 had het kapittel van Sint-Maarten namens de bisschop van Utrecht het gezag en de rechtspraak over kerk en immuniteit en de later ontstane handelsnederzetting Emmerik. De graven van Gelre hadden de voogdij over het kapittel.
Nadat de proost van het kapittel in conflict was gekomen met de kooplieden, waarschijnlijk omdat deze eigen rechtspraak toepasten, stelde het kapittel zich op 12 mei 1233 onder bescherming van graaf Otto II van Zutphen en Gelre. Otto verkreeg daarbij de rechtspraak, met uitzondering van de rechten van de Utrechtse bisschop, de rechten op de parochiekerk, het tol- en muntrecht en de rechten op de jaarmarkten. Deze kreeg Otto twee jaar later in leen.
31 mei 1233 verleende graaf Otto II van Zutphen en Gelre aan Emmerik stadsrechten waarbij hij de rechtspraak die hij drie weken daarvoor verkregen had overdroeg aan de stad. Door de stadsrechtverlening breidde de graaf van Gelre en Zutphen zijn gezag en territorium uit ten koste van de Utrechtse bisschop. Op de rijksdag van 5 september 1310 te Worms verklaarde de bevoegde autoriteit koning Hendrik VII deze stadsrechtverlening bij vonnis ongeldig. Otto II was geen rijksvorst geweest en hij had geen toestemming aan de koning gevraagd.
Tussen 1307 en 1570 was Emmerik een hanzestad. Tot 1402 heeft het tot het hertogdom Gelre behoord.
Tot het Congres van Wenen waren de huidige stadsdelen Borghees, Klein-Netterden, Leegmeer en Speelberg Nederlands grondgebied. In 1816 kreeg Pruisen deze buurtschappen.
Tijdens de Tweede Wereldoorlog werd Emmerik op 7 oktober 1944 door een Britse luchtaanval tot 91% vernietigd.
Tussen 1949 en 31 juli 1963 was het huidige stadsdeel Elten door Nederland geannexeerd.
Sinds 1 februari 2001 heeft de stad de naam "Emmerich am Rhein", daarvoor was het "Emmerich".
Religie.
In Emmerik staan verscheidene kerken, waaronder drie in het centrum. Voorbeelden hiervan zijn de "St. Aldegundiskirche", de "St. Martinikirche", de "Heilig-Geist-Kirche" in het stadsdeel Leegmeer en de "Christuskirche".
In de St. Martinikerk bevinden zich een 11e-eeuwse crypte, een gotisch koorgestoelte en een schatkamer. Het oudste deel van de kerk heeft een Romaanse oorsprong. Dit zou volgens de overlevering de kerk zijn die Willibrord stichtte. De kerktoren is inclusief het kruis 69,5 meter hoog.
In de 15e-eeuwse St. Aldegondiskerk, die in de laatste oorlog zwaar werd beschadigd, bevindt zich een zeer groot concertcarillon. De torenspits is na de laatste oorlog niet meer op de toren teruggeplaatst.
In het centrum van Leegmeer ligt de "Heilig-Geist-Kirche", een moderne betonnen centraalbouw kerk, gebouwd in de jaren 1960, met een groot metalen kruis van schroot. Deze bouw van Dieter Georg Baumewerd en het kruis van Waldemar Kuhn weerspiegeln de modernisering van de Katholieke Kerk tijdens het Tweede Vaticaans Concilie.
Bij Pauselijke Bulle "De Salute Animarum" van 16 juli 1821 werd Emmerik uit de Hollandse Zending genomen en ingevoegd in het Diocees Münster.
Auto.
Emmerik is gelegen aan de Duitse A3 welke in het verlengde ligt van de Nederlandse autosnelweg A12. Ook via de provinciale weg uit de richting van het Nederlandse 's-Heerenberg en Doetinchem is Emmerik te bereiken.
Treinvervoer.
Voor de komst van de ICE anno 2000 was station Emmerich een belangrijk grensstation op de lijn Amsterdam - Arnhem - Keulen - Frankfurt, omdat hier van locomotief gewisseld moest worden deden alle internationale- en EuroCity treinen station Emmerik aan. Per trein is Emmerik nu enkel bereikbaar met de sneltreinen en stoptreinen vanuit Duisburg en Keulen.
Vanaf 6 april 2017 rijdt de Abellio-trein (RE 19) Düsseldorf-Emmerich door naar Arnhem (met stop in Zevenaar), waardoor Arnhem na 13 jaar weer rechtstreeks per trein met Emmerik is verbonden.
Busvervoer.
Emmerik is vanuit het Nederlandse 's-Heerenberg te bereiken per buslijn 91. Vanuit Nijmegen is Emmerik te bereiken met snelbuslijn 58. Beide diensten worden verzorgd door de vervoersonderneming NIAG. Nederlandse vervoerbewijzen zijn geldig tot en vanuit Emmerik. Verder worden Kleef, Elten en Rees verbonden met Emmerik.
