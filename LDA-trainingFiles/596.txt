	Leids begeleidingsproject Agadir onttrekt met succes Marokkaanse jongeren aan crimineel circuit 'Je moet je bewijzen, dan komt het vertrouwen terug'
	Van onze verslaggeefster
Aukje van Roessel

LEIDEN
Om vijf uur 's ochtends ging bij Appi (16) thuis de bel. De politie kwam hem halen. 'Dat sloeg gewoon nergens op. Ze mogen me overal oppakken, maar niet als mijn moeder erbij is. En het was nog Ramadan ook.' Appi had wat op zijn kerfstok. Dat geeft hij grif toe. Maar hij neemt het de politie kwalijk geen respect te hebben getoond voor de gevoelens van zijn Marokkaanse ouders.
Appi en zijn achttienjarige vriend Rachid waren in het recente verleden klanten van de politie. Maar hun verblijf in een cel kon kort blijven door tussenkomst van het interventieproject voor Marokkaanse jongeren in Leiden, Agadir. Uit een onderzoek van de Rijksuniversiteit Leiden is gebleken dat Agadir succesvol is. Van de 39 jongeren die tot juli 1996 de intensieve begeleiding van Agadir hadden ondergaan, waren 27 jongeren terug naar school en waren ze een half jaar lang niet meer in contact geweest met de politie.
S. Dijkstra, die via de gemeente bij het project betrokken is, relativeert graag, en dat geldt ook het succes van Agadir. 'De jongeren die bij Agadir komen, zijn nog niet volledig verpest. Het was niet de harde kern. De meesten zijn ook jonger dan achttien. Ik ben benieuwd hoe we het zouden doen als we ouderen hadden moeten begeleiden richting werk. Zouden werkgevers hun, net als de scholen, een kans geven?'
Die kanttekening laat onverlet dat Dijkstra wel ziet waarin het succes van Agadir schuilt: snelheid, intensiteit én begeleiders die de Marokkaanse cultuur goed kennen. Daarover is hij het eens met de vertrekkende coördinator van het project, J. van der Steen. Volgens Appi zit het hem vooral in de houding van de begeleiders. 'In het begin ging ik naar Agadir omdat het moest. Anders ging ik de bak in. Maar ze gaven me een goed gevoel. Ze begonnen niet meteen over het verleden en over je problemen. Maar gewoon over uitgaan.'
Als een Marokkaanse jongere van 12 tot 25 jaar in een Leidse politiecel terechtkomt, belt een contactpersoon van de politie direct met Agadir. Als de jongen niet verslaafd is, al meer op zijn kerfstok heeft, maar geen zware delicten zoals bijvoorbeeld een verkrachting, komt hij in aanmerking voor de individuele begeleiding van Agadir. Binnen twee uur volgt dan het eerste gesprek. Vaak nog op het politiebureau.
Van der Steen heeft heel wat van die gesprekken gevoerd. 'Contact met ze leggen was niet zo moeilijk. Op zo'n kamertje in een cellengang vraag je gewoon hoe het nou komt dat ze daar zitten. Ik maakte ze meteen duidelijk dat ik niet van de politie ben en niet van de kinderbescherming. Ik vroeg ook altijd wat ik voor ze kon betekenen. Dan krijg je al gauw als antwoord: ''Ik wil hier weg.'' En de kracht van Agadir is dan dat ik dat voor ze kan regelen.'
Voor een jongere die een contract tekent met Agadir, wordt de strafvervolging geschorst. Maar de dreiging van celstraf blijft wél op de achtergrond. Ironisch genoeg heeft een van de keren dat deze stok achter de deur gebruikt moest worden, bijgedragen aan de goede naam van Agadir. Van der Steen: 'We hadden een klant die zich thuis misdroeg en ook nog een geweldsdelict pleegde. We hebben de begeleiding toen stopgezet. De jongen ging linea recta naar justitie en zit nu nóg in de cel. Sindsdien wordt Agadir héél serieus genomen door de Marokkaanse gemeenschap.'
Rachid praat soms met vrienden over Agadir. Ook met Appi, toen deze werd opgepakt. 'Maar ik zeg altijd dat ze beter meteen nee kunnen zeggen als ze niet echt willen. Want je wordt toch gepakt als je je niet aan de afspraken houdt.' Appi vond het niet moeilijk om zich te gedragen. 'Ik was er toch al mee opgehouden.' Waarmee precies doet er volgens hem niet toe. 'Ik wilde een beetje de gangster uithangen. Ik keek veel naar van die films. Deed dat na. Zelfs de rustigste mannetjes deden dat toen.'
Het gezegde 'eens een dief altijd een dief' zit Appi wel dwars. Na zijn arrestatie kreeg hij thuis pas echt problemen. 'Ze vertrouwen je gewoon niet meer.' Rachid vindt dat logisch. 'Je moet je bewijzen, dan komt dat wel weer. Ik probeer goede cijfers te halen op school, en ik heb een baantje gezocht voor mijn zakgeld.'
Van der Steen weet dat de relatie met de ouders vaak een probleem is voor de Marokkaanse jongere. 'De hereniging met vader valt bijna altijd tegen. Vader zal tijdens zijn zomerse bezoeken aan Marokko echt niet zeggen dat hij is mislukt. Maar zo'n jongen ziet heus wel dat vader hier geen status heeft. De zoon probeert die status dan zelf te krijgen. Door stoer mee te doen met de groep.'
Dat deden Appi en Rachid ook. En alles stiekem. Zelfs als Appi gewoon uitging, glipte hij stiekem het huis uit. 'Sinds Agadir doe ik dat niet meer. Nu zeg ik dat ik naar Rachid ga. Dan weten ze heus wel dat ik met een meisje uitga. Ik lieg. Je mag liegen, uit respect voor je ouders.' Rachid doet het anders. 'Ik zeg dat ik naar de discotheek ga. Ze weten heus wel dat ik niet naar de kerk ben.' Maar praten over een meisje doet ook Rachid niet thuis. 'Daar schaam ik me voor.'
Soms worden Appi en Rachid helemaal gek van dat gedraai. 'We moeten onze eigen cultuur inrichten met van alles een beetje', vindt Appi. Het liefst stapte hij op een boot om op een onbewoond eiland te gaan wonen. 'Nu hoor ik nergens bij. Hier ben ik een Marokkaan, en in Marokko vinden ze mij een Nederlander.' Rachid blijft voorlopig liever in Nederland. 'Maar als ik met pensioen ga, wil ik terug. Ik wil in Marokko sterven. Mijn vader heeft het daar ook altijd over. Die gaat terug. We hebben drie huizen in Marokko.'
De boot naar het onbewoonde eiland is het wegloopgedrag van Appi. 'Ik wilde altijd weglopen, voor alles. Bij Agadir heb ik geleerd dat je je problemen zelf moet oplossen. Weglopen helpt niet. En ik wil ook niet weg bij mijn moeder. Daar heb ik alles, een bed, mijn kleren gewassen en gestreken, en er wordt voor mij gekookt.'
Appi houdt van zijn moeder. Dat blijkt uit alles wat hij over haar zegt. Maar volgens Van der Steen is het in de Marokkaanse cultuur niet normaal om dat hardop tegen je ouder te zeggen. 'Ik vraag wel eens aan zo'n jongen of hij van zijn vader houdt. ''Natuurlijk houd ik van mijn vader'', is dan meestal de reactie. ''Zeg het dan ook tegen hem'', houd ik ze voor. Het is heel bijzonder als zo'n jongen dat ook echt doet. Dan zie je de vader verlegen glunderen van trots. Daarna zijn de gesprekken tussen vader en zoon ook anders, opener.'
In het begin van de begeleiding door Agadir is er wel drie keer in de week contact met de jongere. Gaandeweg wordt het minder. Na zes maanden volgt een eindgesprek. Altijd in aanwezigheid van de vader. De jongere krijgt dan een mok. Met de symbolische tekst 'Je bent anders dan je denkt'. 'Agadir verandert je niet', zo legt Appi het uit. 'Ze brengen je terug naar hoe je vroeger was.'

