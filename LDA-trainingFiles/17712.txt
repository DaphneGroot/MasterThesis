 CAP GEMINI VERGROOT BELANG IN BIT EN IC. 
 UTRECHT, 16 okt (Reuter) - Cap Gemini NV heeft meegedeeld dat zij haar belang in BIT Beheer BV, een holding waarbinnen Bureau Interactieve Training bv (BIT) en Interactive Concepts & Productions bv (IC) opereren, heeft vergroot tot 100 procent. 
 Bij deze Rotterdamse bedrijven, die begin dit jaar hun 10-jarig bestaan vierden, werken 40 medewerkers. Cap Gemini kocht twee jaar geleden een belang van 23 procent in BIT Beheer. 
 "Met de uitbreiding van haar belang naar 100 procent vergroot Cap Gemini haar kennis en ervaring op het gebied van multimediale toepassingen," aldus het software-bedrijf. 
 IC zullen met behoud van hun eigen identiteit en onder de eigen naam in de markt blijven opereren. Het huidige management blijft beschikbaar en houdt een belang in Interactive Concepts & Productions BV. 
 BIT ontwikkelt interactieve bedrijfsopleidingen op maat. Met multimediale technieken waaronder CD-ROM, CD-I en teleleren worden grote groepen werknemers binnen bedrijven opgeleid. 
 BIT wordt ondermeer ingeschakeld bij omvangrijke veranderingsprocessen binnen ondernemingen en bij het invoeren van nieuwe informatiesystemen. 
 IC is als multimediabedrijf actief op het terrein van communicatie, marketing en sales. Het bedrijf bedenkt en ontwikkelt toepassingen waarmee doelgroepen interactief en op een individuele wijze benaderd kunnen worden. 
 Daarnaast ontwikkelt IC toepassingen voor bedrijven op het Internet. 
 Financiele details van de overneming zijn niet bekend gemaakt. 
 (c) Reuters Limited 1996. 
