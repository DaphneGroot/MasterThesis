Céline Dion.
Céline Marie Claudette Dion (Charlemagne (Quebec), 30 maart 1968) is een Canadese zangeres.
Beginjaren.
Dion werd, als jongste van veertien kinderen, geboren in Charlemagne, Quebec (Canada). Op 12-jarige leeftijd bracht haar moeder haar in contact met de manager René Angélil, die zo in haar geloofde dat hij een hypotheek op zijn huis nam om haar carrière te financieren. In 1981 kwam het eerste album van Dion uit ("La Voix du bon Dieu"). Hiermee werd ze in Quebec een ster. Het jaar erop won ze de gouden medaille op het World Song Festival in Tokio. In de jaren die erop volgden bracht Dion meerdere albums uit met Franse chansons, die veelal over het gevoelsleven van dit jonge meisje gingen. In 1987 kwam in Canada het album "Incognito" uit, het eerste echte pop-album van Dion.
In 1988 deed ze namens Zwitserland mee met het Eurovisiesongfestival, dat ze won met het liedje "Ne Partez Pas Sans Moi". Door de overwinning werd Dion bekend in Europa. Vanaf 1988 werd er gewerkt aan Dions eerste Engelstalige album "Unison" dat in 1990 uitkwam. Platenlabel Sony Music had het doel voor ogen dat Dion in de VS zou doorbreken met het Engelse repertoire. Het bleek te lukken. De single "Where Does My Heart Beat Now" behaalde de top 5 van de Amerikaanse Billboard Hot 100 en het album behaalde de platinastatus.
In 1991 werd Dion benaderd door de Walt Disney Studios om haar medewerking te verlenen aan de soundtrack van de speelfilm "Beauty And The Beast". Samen met zanger Peabo Bryson nam Dion de titelsong van deze Disneyfilm op en eind 1991 groeide het nummer uit tot een groot succes. Het duet leverde Dion en Bryson zelfs een Academy Award op. Begin 1992 verscheen "Celine Dion", het tweede Engelstalige album van de zangeres. Met de uitgebrachte singles "If You Asked Me To", "Love Can Move Mountains" en "Nothing Broken But My Heart" scoorde ze hoog in de hitlijsten.
Definitieve doorbraak.
Eind 1993 verscheen "The Colour Of My Love", Dions derde album met Engelstalig materiaal. In Noord-Amerika werd de eerste single "The Power Of Love" (oorspronkelijk opgenomen door Jennifer Rush) een weergaloos succes. De single stond weken op nummer 1 in de Amerikaanse Billboard Hot 100. In Europa behaalde de single "Think Twice" groot succes. Het album bezorgde Dion de definitieve doorbraak in vrijwel alle landen van de wereld. Ondanks al het succes van haar Engelstalige werk, besloot ze om een tijdelijk uitstapje naar de basis te maken: ze bleef een Canadese met Franse roots. In 1994 schreef Jean-Jacques Goldman 12 Franse liedjes voor de zangeres die uiteindelijk op het album "D'Eux" terechtkwamen. Die plaat kwam begin '95 uit en bracht de hit "Pour Que Tu M'aimes Encore" voort. Het album groeide uit tot het bestverkochte Franstalige album aller tijden, met wereldwijd 9 miljoen verkochte exemplaren.
Ten tijde van het succes van haar single "Think Twice" gaf Dion haar eerste liveconcert in Nederland. Op 27 mei 1995 verzorgde ze een concert in het Congresgebouw in Den Haag. Op 1 december was ze terug voor haar tweede concert. Dit keer stond ze in Ahoy.
Voor haar vierde Engelstalige album "Falling into You" uit 1996 nam Dion diverse covers van verschillende artiesten op. In maart 1996 werd "Falling into You" officieel uitgebracht en al gauw waren er miljoenen exemplaren van verkocht. Dion scoorde hit na hit met nummers als "Because You Loved Me" en "It's All Coming Back To Me Now". Van het album werden 32 miljoen exemplaren verkocht. Het wordt gezien als een van de bestverkopende cd's van een zangeres in de muziekgeschiedenis. Met dit album ging Dion opnieuw op tournee. Hoewel ze zich bij de voorgaande tour enkel richtte op enkele Europese landen, reisde ze met de 'Falling into You Tour' de hele wereld af. Meer dan 100 concerten werden er gegeven, verspreid over 17 verschillende landen. Drie maal kwam Dion voor concerten naar Nederland: tweemaal Ahoy Rotterdam (oktober 1996) en eenmaal in de net geopende Amsterdam ArenA, juni 1997. Opnames van de tour verschenen op de VHS-cassette "Live In Memphis". De Ierse popband The Corrs stond tijdens de Europese tournee in het voorprogramma. Met 100 uitverkochte shows en een miljoenenverkoop van cd's bleek Dion de status van 'supersterrendom' te hebben verworven. "Falling into You" leverde Dion talloze prijzen op, waaronder twee Amerikaanse Grammy's.
Succes.
Haar deelname aan de openingsceremonie van de Olympische Spelen van 1996 in Atlanta werd door 3,5 miljard mensen op tv gevolgd. Eind 1997 verscheen het volgende Engelstalige album "Let's Talk About Love", waarvan opnames plaatsvonden in Londen, Los Angeles en New York City. Artiesten als Barbra Streisand, Luciano Pavarotti, Bee Gees, Carole King, George Martin en Diana King leverden bijdragen aan diverse songs. "Tell Him", een duet van Dion en Streisand, was de eerste hitsingle van de plaat. "My Heart Will Go On", een andere single en tevens de titelsong van speelfilm Titanic groeide uit tot een ongekend succes. Hij wordt gezien als Dions bestverkochte single ooit. Overal ter wereld stond het lied in no time op nummer 1 en het nummer leverde Dion talloze onderscheidingen op, waaronder een Academy Award en enkele Grammy's. Ze verkocht wereldwijd 31 miljoen exemplaren van dit album, en het is Celines 2e bestverkopende album in haar carrière. In Nederland was "My Heart Will Go On" in 1998 de bestverkochte single van het jaar.
In september 1998 verscheen "S'il Suffisait d'Aimer", een Franstalig album met opnieuw composities van Jean-Jacques Goldman. Dions eerste Engelstalige kerstalbum "These Are Special Times", met de hit "I'm Your Angel" (duet met R. Kelly), verscheen eind 1998 en verkocht wereldwijd 15 miljoen stuks. Opnieuw ging de zangeres met haar laatste albums op wereldtournee. In juni 1999 trad Dion op in de Amsterdam ArenA. Dat concert is voor het stadion tot op de dag van vandaag het evenement met de meeste bezoekers (68.083). Een verzamelalbum met daarop Dions grootste Engelstalige successen tot dan toe en enkele nieuwe songs verscheen eind 1999 onder de naam "All The Way... A Decade Of Song". De eerste single ervan, "That's The Way It Is", werd een groot succes. Ze verkocht 20 miljoen exemplaren van dit album. Begin 2000 bleek Dion wereldwijd een recordaantal van 140 miljoen platen verkocht te hebben. Haar status als 'superdiva' werd nog eens extra onderstreept toen de zangeres in april 1998 optrad tijdens het benefietconcert 'Divas Live' voor muziekzender VH1, in samenwerking met collega-artiesten Mariah Carey, Shania Twain, Gloria Estefan en Aretha Franklin.
Break en comeback.
Na jaren optreden vond Dion het hoog tijd om een rustpauze in te lassen. De zangeres wilde zich graag richten op familie en vrienden, maar ze had ook al een poos de wens om moeder te worden. Met een aantal concerten sloot ze haar succesperiode tijdelijk af. In 1999 werd bij Dions echtgenoot René kanker geconstateerd. De zangeres wilde haar man steunen tijdens de chemokuren. Uiteindelijk genas René van de ziekte. Op 25 januari 2001 schonk Dion in Florida het leven aan een zoontje: René-Charles Dion-Angélil. Hoewel ze had aangegeven een break te nemen van dik twee jaar, gaf Dion in die periode toch een aantal optredens. Tijdens een benefietconcert om geld in te zamelen voor de nabestaanden van de slachtoffers op 11 september 2001 zong Dion "God Bless America".
In maart 2002 verscheen - twee jaar na haar vorige album - een nieuw Engelstalig album onder de naam "A New Day Has Come". Singles als "I'm Alive", "A New Day Has Come" en "Goodbye's (The Saddest Word)" werden successen in de hitlijsten. Van het album gingen 12 miljoen stuks over de toonbank, het bewijs dat Dion na twee jaar stilte nog steeds 'hot' was, en een zeer succesvolle comeback had gemaakt. Met de verschijning van het album werd bekendgemaakt dat de zangeres vanaf 2003 haar eigen show zou hebben in Las Vegas. Deze show, genaamd "A New Day... Live in Las Vegas", ging in maart 2003 van start in het Caesars Palace. Speciaal voor deze show, en dus ook voor Dion, werd er een gloednieuwe zaal gebouwd, "The Colosseum", een gebouw in de vorm van het Romeinse Colosseum. In eerste instantie zou Dion 600 shows in drie jaar opvoeren, maar gezien het grote succes werd de show ruim anderhalf jaar langer opgevoerd. Aan het eind van de rit, op 15 december 2007, stond de teller op in totaal 750 shows. De show - ontworpen door Franco Dragone - bevat Dions grootste hits, gemixt met decorstukken, dans en visuele effecten.
Voor de start van de show in 2003, verscheen "One Heart", Dions 10e Engelstalige album. Er werden 8 miljoen exemplaren van verkocht en het bracht hitsingles als "I Drove All Night", "One Heart" en "Have You Ever Been In Love" voort. Dion sloot 2003 succesvol af met een nieuw Franstalig album: "1 Fille & 4 Types" waarvan 2,5 miljoen stuks werden verkocht. Van Dions show in Las Vegas verscheen in juni 2004 het live-album "A New Day... Live in Las Vegas". In het najaar van 2004 lanceerde Dion in samenwerking met fotografe Anne Geddes het project "Miracle"; een album met liedjes over het moederschap ging gepaard met onder meer een boek met daarin foto's van Dion met diverse baby's. 3,5 miljoen exemplaren gingen er van deze cd over de toonbank. Dions eerste Franse verzamelalbum, "On Ne Change Pas", kwam uit in 2005.
Op 21 mei 2007 werd het Franstalige album "D'elles" uitgebracht. Zeven van de dertien nummers werden in december 2006 opgenomen in Montreal. De eerste single van het album, "S'il N'en Restait Qu'une (Je Serais Celle-Là)", beleefde zijn radiodebuut op de Franstalige radio op 14 februari 2007. De videoclip van het nummer werd eind januari/begin februari 2007 opgenomen in New York. In dezelfde week heeft Dion ook haar deel ingezongen van het nummer "Sing". Het lied, dat werd gezongen door 23 zangeressen, was een initiatief van Annie Lennox, die het wilde gebruiken in de strijd tegen aids en armoede in Afrika. Het nummer staat op Lennox' album "Songs Of Mass Destruction".
Dion gaf eind oktober 2015 aan dat ze werkte aan een Franstalig album.
Tournees.
Céline Dion tijdens een concert in Montreal (2008)
Een nieuw Engelstalig album, "Taking Chances", lag op 12 november 2007 in de winkels. Een promotietournee voor dit album en het eveneens in 2007 uitgebrachte album "D'elles" vond plaats in oktober 2007. Haar show in Las Vegas beleefde op 15 december 2007 zijn laatste voorstelling, na bijna vijf jaar. Van deze concertregistratie, die is opgenomen in de week van 15 t/m 21 januari 2007, verscheen op 11 december 2007 een dvd. De dvd verkocht in Nederland niet slecht en was in augustus 2008 in de top 100 van best verkochte muziek-dvd's.
Op 14 februari 2008 startte Dion met een wereldtournee, om voor het eerst sinds 1999 weer op te treden buiten Las Vegas. De tour spreidde zich uit van Canada tot Japan tot Zuid-Afrika. Het concert in Nederland werd gehouden in de Amsterdam Arena op 2 juni 2008. De nieuwe single van het gelijknamige album "Taking Chances" deed het in Amerika goed. Andere promotie-singles die medio 2008 uitkwamen waren "Eyes On Me" en "Alone". Tot op heden zijn er 6,5 miljoen exemplaren van dit album verkocht.
Terugkeer naar Caesars Palace.
Céline kwam in 2011 terug naar het Caesars Palace en dit met het plan om 70 shows per jaar te geven. De première was op 15 maart 2011.
In augustus 2014 annuleerde Dion al haar geplande concerten en kondigde aan per direct te stoppen met zingen. Dit omdat zij voor haar zieke man wilde zorgen.
In de tweede helft van 2015 kwam Dion terug in Caesars Palace.
Privéleven.
In 1994 trouwde ze met haar zesentwintig jaar oudere manager René Angélil (1942-2016). Op 25 januari 2001 kreeg het koppel een zoon; op 23 oktober 2010 beviel Dion van een tweeling, eveneens jongens. Op 14 januari 2016 overleed Angélil aan de gevolgen van keelkanker. Dion woont in Henderson (Nevada).
Trivia.
Celine Dion op de Canada's Walk of Fame en de Walk of Fame
