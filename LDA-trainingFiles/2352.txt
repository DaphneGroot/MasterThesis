	Duits slaat in Nederland niet echt aan
	Van onze verslaggeefster
AMSTERDAM
Terwijl over de hele wereld de belangstelling voor de Duitse taal toeneemt, zelfs in landen als Venezuela en Ivoorkust, is de interesse in Nederland voor het vak nog steeds tanende. 'Alleen Nederlanders denken dat de hele wereld in het Engels communiceert', zegt G. Westhoff, hoogleraar didactiek aan de Universiteit Utrecht.
'Amerikanen die iets willen weten over management, lezen Duitstalige boeken. Nederlanders wachten tot de boeken worden vertaald', zo schetst Westhoff de stand van zaken. 'En in Japan studeren veel meer mensen Duits dan in Nederland, omdat ze daar al sinds de Tweede Wereldoorlog beseffen dat ze iets kunnen leren van de Duitse technische kennis.'
Westhoff is voorzitter van het Internationale Deutschlehrerverband, dat volgende week in Amsterdam een vierjaarlijks congres houdt waaraan 1500 docenten uit ruim zestig landen deelnemen.
Volgens de hoogleraar is het 'schrikbarend' hoe weinig Nederlandse jongeren kiezen voor een studie Duits.
Er zijn nu zo'n 250 universitaire studenten Duits. Ter vergelijking: in Hongarije, dat tien miljoen inwoners telt, studeren duizend jongeren Duits. Aan de zeven lerarenopleidingen in Nederland is het aantal studenten de afgelopen tien jaar met de helft verminderd. 'Er komt een grote behoefte aan leraren Duits', voorspelt Westhoff.
Het vak kampte in Nederland lange tijd met een slecht imago. Maar de organisatoren van het congres menen dat die tijd voorbij is. 'Alleen in de lagere regionen van het onderwijs leven nog wel eens vooroordelen. Het zogenoemde Amsterdam-Rotterdam-effect', zegt Westhoff. De overheid subsidieert nu uitwisselingsprogramma's, zoals Duitsland Plus van het Europees Platform, om daaraan iets te doen.
Ook in het hoger algemeen onderwijs neemt de belangstelling voor Duits echter af. In 1986 kozen nog 28 duizend havisten voor Duits als examenvak. In 1996 waren dat er nog maar achttienduizend.
'Dat heeft te maken met de calculerende leerling, die kiest vaker voor harde vakken als wiskunde en economie', zegt H. Diephuis, docent Duits op een middelbare school in Ermelo en mede-organisator van het congres. Duits staat met wiskunde boven aan de lijst van spijtvakken.
Het vak wordt als moeilijk ervaren. 'Dat is ook de schuld van de docenten zelf', vindt Westhoff. 'Het leren van die vreselijke rijtjes stond voorop. Leraren Duits maakten de taal moeilijk, want zo konden zij iets wat een ander niet kon', zo luidt zijn theorie.
Docent Diephuis maakt het vak interessant door zijn leerlingen meer te betrekken bij de inhoud van de lessen. 'Ze kiezen vaak voor iets waarvoor ik niet zou kiezen', zegt hij. 'Als ik de Oost-Westverhoudingen wil behandelen, willen zij graag iets weten van een Duits jongerenprogramma.'
'De kennis van de Duitse taal wordt in Nederland onderschat, terwijl de kennis van de Engelse taal wordt overschat', zegt Westhoff. De hoogleraar vindt dat vreemd. 'Want de meeste Nederlanders gaan intussen nog steeds op vakantie naar een Duitstalig gebied.'

