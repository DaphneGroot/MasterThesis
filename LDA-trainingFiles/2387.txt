	Hoofdcommissaris Brinkman ontkent burgemeesters te hebben gebruskeerd 'Rustig mijn zorgen kenbaar gemaakt'
	Van onze verslaggever
Theo Klein
 AMSTERDAM
Korpschef Jan Willem Brinkman kan het allemaal niet meer volgen. 'Logisch is het niet te verkaren wat er de afgelopen week is gebeurd', zucht hij. 'Er zit zoveel irrationaliteit in de ontwikkelingen. Tot maandag was ik er van overtuigd dat ik een hecht koppel vormde met burgemeester Peper. Ik deed wat er van mij verwacht werd. Het kan toch niet zo zijn dat ik op deze wijze word bejegend, omdat ik maandag een keer kritiek leverde.'
Dat Peper hem van de ene op de andere dag als een baksteen liet vallen, omdat hij de burgemeesters uit de regio maandag gebruskeerd zou hebben met zijn botte optreden, kan er bij Brinkman niet in. Heeft hij te laat beseft dat hij zijn krediet bij de Rotterdamse burgemeester, zijn baas, had verspeeld? Brinkman: 'De commotie die ik tijdens de vergadering van het regionaal college van burgemeesters met mijn optreden zou hebben veroorzaakt, is mij ontgaan.'
Volgens de korpschef was er geen sprake van 'een klap in het gezicht van Peper', of 'een knock out', zoals Peper en burgemeester Jansen van Krimpen aan den IJssel donderdag beweerden.
Brinkman: 'Dat is er achteraf allemaal bij verzonnen. Ik spreek gewoon Nederlands. Die bewuste avond ook. Ik heb rustig op mijn beurt gewacht en mijn zorgen kenbaar gemaakt. Met name over de aparte functionaris voor het overleg met de ondernemingsraad, die door Peper in zijn plan werd voorgesteld.'
De hoofdcommissaris vertrok maandag met de mededeling dat hij het allemaal nog eens goed wilde nalezen. Die gelegenheid had hij niet gehad, omdat Peper hem niet, zoals beloofd, vooraf een concept had gegeven.
Brinkman: 'Als een hoofdbetrokkene kreeg ik niet de kans het voorstel eerst goed te lezen. Zoiets zou toch bij elk ander bedrijf ondenkbaar zijn.'
Brinkman zit met veel vraagtekens. Of er sprake is geweest van een politiek opzetje, een geforceerde aanleiding om van hem af te komen? Hij weet het niet. 'Er is iets wat ik niet kan verklaren. Nog steeds niet. Naar mijn idee lag de oplossing van het conflict met de ondernemingsraad, waar het allemaal om draaide, maandagavond binnen handbereik. Ik vroeg om opheldering, maar ik was bereid het voorstel van Peper loyaal uit te voeren.'
Dat heeft hij de burgemeester dinsdag duidelijk gezegd, maar Peper bleek niet meer geÂ‹nteresseerd te zijn. Toen vervolgens berichten naar buiten sijpelden over het 'brute' optreden van de politiechef begon Brinkman aan te voelen dat er iets mis was. Volgens de ex-generaal is er sprake van een misverstand. Hij is ervan overtuigd dat een goed gesprek met de burgemeester voldoende moet zijn om samen de draad weer op te kunnen pakken.
In zijn onderhoud met minister Dijkstal van Binnenlandse Zaken zal Brinkman vandaag 'alle opties openhouden'. Liefst wil de korpschef weer gewoon aan het werk in Rotterdam. Er is nog veel te doen. Volgens de hoofdcommissaris wordt zijn aanpak gesteund door het overgrote deel van de Rotterdamse politiemensen.
Brinkman: 'Ik leid een politiekorps dat fantastisch presteert. Ik ben vorige week bij de bereden politie geweest. Daar heb ik een hoop hartelijkheid en sympathie ontvangen. Ik kreeg er een heel goed gevoel bij.'

Foto
	J. Brinkman FOTO GUUS DUBBELMAN - DE VOLKSKRANT

