	Bovenaan schreef de mier iets zoets
	Wat is er leuker dan thuiskomen, de voordeur openduwen en op de mat erachter een brief vinden - niet een giro-envelop natuurlijk of het vakblad in zijn cellofaantje, maar een echte brief van iemand die de moeite heeft genomen jou te schrijven, omdat hij iets met je wilde delen, een gedachte, een belevenis, een idee. Een brief is een cadeautje, of soms, heel soms, een aanklacht, maar altijd spannend en van een heel andere orde dan een telefoongesprek.
In Toon Tellegens nieuwste boek wemelt het van de brieven, brieven die aankomen en brieven die worden verstuurd, brieven om te lezen en brieven om te schrijven, brieven die niet lukken, gevonden brieven en verloren brieven, brieven op papier, aan de hemel, of in het zand, gemompelde brieven, zwarte, eigenaardige en gevaarlijke brieven, ondoorgrondelijke brieven en boze brieven die sissen als een vuurbol.
Het is verleidelijk om heel veel aan te halen uit de Brieven aan niemand anders, om de korte brieven te citeren die de mol zichzelf schrijft omdat niemand anders dat doet: 'Beste mol, Hartelijke groeten. De mol.' Of de brief van de bladluis die zich zo gruwelijk schaamt dat hij 's ochtends bij het wakker worden al bloost omdat hij het is die in bed ligt. ('Geachte eekhoorn, Niet komen. Alsjeblieft, alsjeblieft. De bladluis.') Of het kattebelletje dat de olifant, een groot bomenklimmer, voor zichzelf neerlegt: 'JE MAG NIET VALLEN'. Of het verhaaltje navertellen van de brief die bij de mier op bezoek komt, en iets zoets aangeboden krijgt. 'De mier nam zijn pen en schreef iets zoets boven aan de brief en na enig nadenken ook nog iets warms onder aan de brief. Zelf nam hij honing.'
In de brieven aan niemand anders is de hoofrol weggelegd voor de dieren die al bekend zijn uit eerdere boeken van Tellegen, verhalen waarvan een groot deel gebundeld is in Misschien wisten zij alles.
Het bos waar de dieren zich ophouden, vormt een eigen, utopische wereld, waar verjaardagen een belangrijke rol spelen, waar de mier en de eekhoorn bij elkaar op bezoek gaan, de olifant zich bezighoudt met het klimmen in en vallen uit bomen, en de beer altijd op zoek is naar taarten om helemaal alleen op te eten. Het is een wereld waarin de dieren het ene na het andere filosofietje opwerpen, voortdurend nadenken over half begrepen dingen, en dat dan mooie gedachten vinden.
Toon Tellegen is een inventief schrijver - zoveel verhaaltjes, zoveel mr verschillende brieven dan je had kunnen denken, want hoe ver kwam je zelf eigenlijk: per post, zelf brengen, via Internet, en dan houdt het wel ongeveer op. Tellegen is ook een stijlgevoelig schrijver, met een heel eigen toon en een prachtig taalgebruik. Dat maakt hem een moeilijk schrijver, iemand die je misschien wel twee keer moet lezen als je 9 jaar bent en nog niet veel literaire ervaring hebt. Erg is dat niet. Je mag kinderen best boeken aanbieden waarvan het niveau een stapje hoger ligt dan ze onmiddellijk aankunnen. Het is niet vies om iets te leren.
Alleen met kinderen die net leren lezen, moet je voorzichtiger zijn, hen kun je niet direct overvoeren met woorden die ze niet kunnen ontcijferen. Dat leidt makkelijk tot geforceerde oom-ziet-sam-dag-oom-dag-sam-teksten, waar het verhaal ondergeschikt is aan de noodzaak korte woorden te gebruiken. Er is vakmanschap voor nodig om te schrijven met beperkingen - een echt verhaal vertellen aan beginnende lezers heeft wel wat weg van de krachttoer die Georges Perec uithaalde in La disparition, een boek waarin de letter 'e' niet n keer voorkomt.
Rindert Kromhout slaagt daarin. Zijn 'Jip op de wip' is een grappig verhaaltje over een jongetje dat liever op de wip zijn boek leest dan doet wat moeder zegt. Korte, heldere zinnetjes, schrijft Kromhout, met alleen Oor (voor het konijn) als duidelijke noodgreep. 'Jip op de wip' verscheen al in 1987 en is nu opgenomen in de bundel Wedden dat ik lees, waarin het verhaal wordt gevolgd door vier andere, die steeds iets moeilijker zijn. Het leukste daarvan is 'Pas op de oppas' (uit 1985) over een vrolijke, onconventionele student die zijn drie oppaskinderen in bad laat met een slang, ze bloedstollende verhalen vertelt zodat ze niet meer durven slapen, prompt ontslagen wordt en toch weer teruggehaald omdat de kinderen hem zo missen. Iets te gekunsteld is 'Vannacht als iedereen slaapt' (1985), waarin de lezers op zoek moeten naar de dieren in woorden als Vinkeveen, boksspullen en treurig.
De bundel is opnieuw gellustreerd door Jan Jutte, die krachtige, expressieve tekeningen maakt. Prachtig is het reeksje bij het verhaal 'Daar ben ik te groot voor' (1983) over een jongetje van zeven dat al vreselijk groot is en op de tekeningen gaandeweg het voorlezen steeds dichter naar zijn vader toekruipt, helemaal van de armleuning aan de andere kant van de bank, via het hoekje en het midden tot onder de arm van zijn vader.
Het is alleen jammer dat Jutte's zwart-wit tekeningen een beetje wegvallen op de bladzijden die door een strakke layout met een dikke, zwarte letter wel erg grijs geworden zijn.
Hanneke de Klerck
Toon Tellegen: Brieven aan niemand anders.
Illustraties Mance Post.
Vanaf 9 jaar.
Querido; 86 pagina's;  29,90.
ISBN 90 214 8365 3.
Rindert Kromhout: Wedden dat ik lees.
Illustraties Jan Jutte.
Leopold; 111 pagina's;  29,90.
ISBN 90 258 4003 5.

