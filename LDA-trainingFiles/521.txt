	'Geef leerlingen basisschool een eigen computer'
	Van onze verslaggever
DEN HAAG
De overheid moet alle leerlingen uit groep 7 een draagbare computer geven. Daarnaast moet de overheid veel meer investeren in computeronderwijs, -onderzoek en elektronische overheidsdiensten. Het benodigde geld, een miljard gulden, moet komen uit de veiling van een vergunning voor mobiele telefonie.
Dat vindt een groep van ruim 75 vertegenwoordigers uit bedrijfsleven, onderwijs en de media. Volgens de groep laat de overheid het afweten als het gaat om investeringen in nieuwe media en de elektronische snelweg. Een aantal leden van de groep, onder wie ondernemer N. Brink (World Online), TROS-voorzitter K. van Doodewaerd en consultant W. Etty, overhandigden gisteren een brief met hun boodschap aan de Tweede Kamer.
Binnenkort veilt de overheid een nieuwe vergunning voor een derde mobiele telefoonnet, het zogenoemde DCS1800-net. Dat zal naar verwachting een miljard gulden opbrengen. De laptop-computers voor scholieren zullen volgens de groep 400 miljoen kosten. De benodigde leermiddelen, opleidingen en printers nog eens honderd miljoen.
Daarnaast moet honderd miljoen naar een publieksgericht project dat universiteiten, bibliotheken en marktpartijen op de elektronische snelweg aansluit. De rest moet naar het hoger onderwijs, onderzoek en een 'elektronisch overheidsloket'.
De wens van de groep maakt overigens weinig kans in Den Haag. De coalitiepartijen hebben afgesproken alle opbrengsten uit de verkoop van staatsdeelnemingen te gebruiken voor reductie van de staatsschuld.

