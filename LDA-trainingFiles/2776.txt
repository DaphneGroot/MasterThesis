	DE PORTEFEUILLE VAN: FLORIS MALJERS
	'Ik word in krantenartikelen altijd omschreven als een sobere Zeeuw. Dat beeld klopt wel, denk ik. Ik leef niet op grote voet. Maar Zeeuwen oude-stijl zijn vaak calvinisten: mensen voor wie alles is toegestaan, zolang je er maar geen plezier aan beleeft. Ook mijn vader, die een groothandel in kruidenierswaren dreef, was een beetje zo. Ik volg een iets soepeler lijn, maar dat ''zuunige'' Zeeuws-Meisjegevoel gaat er nooit meer helemaal uit. Aan verspilling heb ik een grondige hekel.
'Wanneer ik voor het laatst iets niet heb gekocht dat ik wl wilde hebben? Eh, dat kan ik me eigenlijk niet herinneren. Misschien heb ik gewoon niet zoveel wensen. Ik geloof bijvoorbeeld niet in motorjachten op de Middellandse Zee. Laat mij maar met familie en vrienden een huis huren in Zuid-Frankrijk. Voor wat betreft de aankoop van boeken en cd's leg ik mijzelve echter geen beperkingen op. Fraaie beelden en schilderijen heb ik ook, maar niet meer dan er in en rond mijn huis passen.
'Ik begon bij Unilever ooit met een salaris van zeshonderd gulden bruto per maand. Toen ik in 1994 als bestuursvoorzitter opstapte, kreeg ik uiteraard aanmerkelijk meer. Nee, de mensen op de werkvloer spraken me nooit op de hoogte van mijn inkomen aan. Dat durfden ze ook niet, denk ik. Zou het ze hebben genteresseerd? Geen idee.
'Het beleggen van mijn geld heb ik altijd overgelaten aan een vermogensbeheerder van een grote bank. Zelf beleggen werkte niet. Daarvoor was ik te veel op reis. In 1985 koos ik voor een vrije-handrekening. Unilever nam toen de chemische fabriek Naarden International over. Handelen met voorkennis was toen nog niet echt verboden, maar werd toch wel gezien als uiterst onfatsoenlijk. Ik wil niets hoeven uitleggen, dacht ik.
'Mijn vermogensbeheerder mag van mij alleen niet handelen in Philips en KLM, bedrijven waar ik commissaris ben. Ik wil alle schijn vermijden. Ook vertel ik hem hoeveel geld hij moet beleggen in aandelen, obligaties en liquiditeiten. Gezien de ontwikkelingen op de beurs droeg ik hem vorig jaar op wat minder aandelen te nemen. De ''verschuiving'' bedroeg zo'n 5 procent. Nog steeds zit meer dan de helft van mijn geld in effecten.
'Ik eis van de vermogensbeheerder dat hij, als alle kosten er af zijn, een betere score haalt dan het fonds van zijn eigen bank. Daar betaal ik hem immers voor. De man slaagt daarin, maar meer dan enkele tienden van procenten scheelt het niet.
'Ik ben een voorstander van optieregelingen, maar daarmee moet je heel zorgvuldig omgaan. Dat het kabinet misbruik gaat aanpakken, vind ik prima. Deels Engelse bedrijven als Unilever en Reed Elsevier, die de aanbevelingen van Sir Richard Greenbury volgen, zijn nu al heel open over hun systeem. Bij sommige andere ondernemingen heb ik mijn twijfels.
'Over Philips zeg ik uiteraard niets. Ik voorspel u echter dat het bedrijf in de toekomst meer opening van zaken zal geven. Diezelfde meneer Greenbury wordt, mits de aandeelhouders akkoord gaan, in maart namelijk commissaris bij Philips.'
Boudewijn Geels

