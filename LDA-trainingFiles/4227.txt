	Met deze Titus Andronicus is het oppassen geblazen
	Titus Andronicus, van William Shakespeare, door het Nationale Toneel. Regie Johan Doesburg. In Stadstheater Zoetermeer, 12 april. Tournee.
Voor de voorstelling begint, schminkt een acteur midden op het grote podium zijn gezicht zwart. Het is Han Kerckhoffs, die in Titus Andronicus de Moor speelt, en Moren zijn nu eenmaal zwart. Het zaallicht is nog aan, het publiek ziet hoe simpel theater in wezen is: een acteur smeert schoensmeer op zijn gezicht en wordt een personage.
Het is een helder beginbeeld, net zo helder als de hele voorstelling: Titus Andronicus door het Nationale Toneel. Heel het talent van regisseur Johan Doesburg, dat hij zo vaak verstopt onder effectbejag, valt hier op zijn plaats. Doesburg heeft een voorliefde voor het thema geweld, en voor theatraal geweld als uiting daarvan. Beide aspecten zijn in Titus Andronicus volop aanwezig, maar subliem gedoseerd dit keer. Het maakt deze productie tot een van de meest memorabele Shakespeare-opvoeringen van de laatste jaren.
Titus Andronicus is een vroeg stuk van Shakespeare, en niet zijn beste. Gruweldaden buitelen over elkaar heen, in bloemrijke taal wordt verslag gedaan van de ene verkrachting na de andere verminking en de daarop volgende wraakactie. Golven bloed zouden het podium moeten overspoelen, maar bij Doesburg zien we niet 축축n druppel rode verf.
Titus Andronicus is de Romeinse veldheer die na tien jaar zware strijd tegen de Goten naar Rome terugkeert, waar hem als dank de keizerskroon wordt aangeboden. Moe en gebroken door het verdriet om het verlies van zijn zonen, laat hij die eer aan Saturninus. De nieuwe keizer trouwt met de Goten-koningin Tamora die door Titus als oorlogsbuit naar Rome is meegenomen. Keizerin Tamora wendt haar macht aan om zich te wreken voor de dood van haar oudste zoon. Door haar gekonkel valt Rome opnieuw ten prooi aan een machtsstrijd tussen drie partijen: Titus Andronicus, de keizer en de Goten, met Tamora en haar bloeddorstige zonen als vertegenwoordigers.
Het is een ingewikkeld verhaal met nevenintriges, waaronder die van de Moor, die zowel verteller is als de verpersoonlijking van het duivelse kwaad. In Titus Andronicus schetst Shakespeare het geweld dat ontstaat als wraak gewroken wordt - zoals Ajax-supporters roepen dat een dode kameraad een nieuwe dode eist. In dit stuk ontbreekt echter het zicht op het mechanisme dat dat geweld op gang brengt, en aan de gang houdt. Daarvoor moeten we bij latere stukken als Macbeth en Richard III wezen. Titus Andronicus is een staalkaart van geweld, zonder handleiding.
Toch is deze productie enerverend en aangrijpend. De suspense die Doesburg uit het stuk haalt, de vaart waarmee het verhaal wordt verteld, het goede acteren, alles grijpt als vanzelfsprekend in elkaar. Het toneelbeeld van Andr축 Joosten is imposant; trappen, stellages en tribunes in een naargeestige ruimte, omgeven door metalen muren.
We bevinden ons in het voorportaal van de hel. De spelers (in zware leren kostuums) poseren als helden en antihelden. Muziekflarden van Maurice Horsthuis roepen herinneringen op aan klassieke avonturenfilms, het lichtplan van Reinier Tweebeeke is onheilspellend en suggestief. Veel aan deze voorstelling is showy, maar de show is nergens plat of gemakzuchtig.
Zwaar aangezet acteren wordt afgewisseld met ironie, maar nergens ontstaat een stijlbreuk. Rik van Uffelen zet Titus Andronicus neer als een man vol onverwerkt verdriet, en dan een voor wie je op moet passen. Over het algemeen houdt hij zijn reusachtige lichaam en dito tekstbehandeling goed in toom. Schitterend is Anne-Wil Blankers als Tamora, de koningin van de wraak. Gekleed in leren tailleur met wulps decollet축 speelt zij met zichtbaar genoegen de gemene intrigante uit een Romeinse soap. Johan Ooms maakt van keizer Saturninus een fanaticus met wrede en weke kanten.
Evenals in Doesburgs Troilus en Cressida is hier de tegentoon van Han Kerckhoffs op zijn plaats. Shakespeare's zinnen komen uit zijn mond alsof hij ze gisteren voor het eerst heeft gehoord. Het publiek, dat aan zijn lippen hangt, maakt hij tot bondgenoot.
Op twee momenten laat Doesburg zijn fantasie in deze ongekend strakke regie de vrije loop, en beide keren is het raak. Hij laat Tamora en haar zoons van lust en wreedheid krioelen in een sm-kelder. Aan het slot tovert hij uit de nok van het theater een feestdis vol wild en gevogelte - een jachttafereel als symbool voor de slachtpartij. Hier wordt feest gevierd in rouwkleding.
Hein Janssen

Foto
	Rik van Uffelen en Angelique de Bruijne in Titus Andronicus. FOTO PAN SOK

