	Voormalig lijsttrekker Jan Terlouw juicht opstelling van zijn partij toe 'Wat D66 nu doet, vind ik verstandig'
	Van onze verslaggever
Frank Poorthuis

TWELLO
'Is het dan erg als een kabinet om een varkenskwestie zou vallen? Er zijn kabinetten gevallen op van alles en nog wat,' vindt Jan Terlouw, politicus in ruste en hobbyboer op zijn landgoed in Twello. Hij is nog steeds een betrokken D66-lid, was lijsttrekker, minister en vice-premier voor de partij. Hij werd er groot mee, maar haakte na een verkiezingsnederlaag en enige brouille begin jaren tachtig gedesillusioneerd af.
Inmiddels is hij alweer jaren terug in de boezem van de partij, die nu volgens critici absoluut het roer kwijt is. Maar dat vindt Terlouw dus helemaal niet. 'De vraag hoe wij in Nederland met onze dieren omgaan, is toch heel fundamenteel, dunkt me. Ze zeggen wel: wie breekt betaalt. Maar misschien zijn de mensen wel blij dat een partij zo'n principieel standpunt inneemt ten opzichte van dieren.'
D66 mag voor veel toeschouwers op het Binnenhof een zenuwachtige partij zijn zonder regie of duidelijk leiderschap, met halfslachtig opgeloste opvolgingsproblemen en ministers die struikelend op de verkiezingen afstevenen, dat is niet het D66 dat Terlouw ziet.
Zo is hij vol begrip voor de wijze waarop D66 optreedt in de varkenskwestie. Hij liet dat gisteren blijken, in de verwachting dat zijn partij het been stijf zou houden. 'Wat de partij nu doet, is heel verstandig. Ik zou hetzelfde hebben gedaan. Tenminste, dat hoop ik.'
Natuurlijk zoekt D66 als elke partij naar middelen om zichtbaar te zijn, geeft hij toe. 'Maar de partij doet dat nooit en ook nu niet ten koste van het onderwerp.' Het verwijt dat de democraten om electorale redenen vasthielden aan de 25 procentsnorm in het plan voor varkensreductie vindt hij onzin.
'Het was het kabinet dat met die 25 procent kwam. D66 heeft gezegd: goed plan, daarmee gaan we akkoord. PvdA en VVD zijn daarna de zaak gaan bijstellen, omdat hun achterban ging opspelen. Zij hebben dus electorale redenen voor hun standpunt. Niet D66. Het kan zijn dat de partij hier electoraal voordeel mee haalt. Maar dat is een aardige bijkomstigheid.'
Terlouw is ook bepaald niet ontevreden over de wijze waarop de nieuwe fractieleider Thom de Graaf zich profileert. 'Hij formuleert rustig en goed.' De Graaf is een goeie keus, vindt hij. Net zoals Els Borst als lijsttrekker.
'Ze was ook mijn keus geweest. Of Wijers. Maar het is bekend dat die niet wilde.' Heeft Wijers dan geen verplichting tegenover de partij die hem aan een ministerspost hielp? 'Zeker, ik zou hem daarop hebben aangesproken. Ik vind: als de partij je roept, dan doe je zoiets. Maar Wijers heeft daarover al vroeg afspraken gemaakt en dat is te verdedigen. Hij is een goeie op Economische Zaken, ik hoop dat hij terugkomt.'
Terlouw ziet geen weifelend leiderschap, geen slechte regie bij de machtswisseling in zijn partij.
Dan, met de wijsheid van de politicus die het allemaal al eens meemaakte: 'In de politiek doe je het nooit goed. De wisseling van de wacht geeft altijd problemen, of je het nou snel doet of langzaam. Toen Van Agt begin jaren tachtig ineens Lubbers naar voren schoof als opvolger, kreeg hij veel kritiek. Toen Lubbers lang van tevoren Brinkman als kroonprins aanwees, ging dat ook fout'.
Dat Els Borst 'een tussenpaus' is, is zonneklaar, zegt Terlouw. 'Maar de vraag was of je een van die jonge jongens of Els Borst tussen Kok en Bolkestein de verkiezingen in moest laten gaan. Laten we eerlijk zijn: voor die jongens was het haast niet te doen geweest. Els Borst kan dat wel. Ze heeft de uitstraling van iemand die haar conclusies uit het leven heeft getrokken. En ze is politieker dan de meeste mensen denken. Ze loopt al zeer lang mee.'
Schouderophalend doet Terlouw de recente misstappen van de minister/lijsttrekker af. 'Uitglijdertjes. Dat ze de fractie opriep tot het vasthouden van haar standpunt, vind ik wel leuk. Het hoort dan wel niet, maar er staat geen gevangenisstraf op. Iedereen wist toch dat de D66-ministers tegen waren.'
Waar hij wel zorgen over heeft, zijn de opiniepeilingen, volgens welke de partij zwaar verlies lijdt bij de verkiezingen. Het lijkt onvermijdelijk: telkens als de partij meeregeert, kost haar dat Kamerzetels.
Terlouw ziet wel mogelijkheden voor een kentering in deze ontwikkeling. 'Stel dat we acht van de vierentwintig zetels verliezen - en dat is veel. Dan blijven we met zestien zetels toch een solide partij. Dan zouden we als D66 opnieuw kunnen meeregeren in een tweede paars kabinet. En dat biedt kansen. Want twee termijnen van vier jaar hebben we nog nooit in het kabinet gezeten. De mensen zouden dan eindelijk eens gewend raken aan een regerend D66 als stabiele factor in het landsbeleid. Daar zouden we bij volgende verkiezingen eindelijk van kunnen profiteren.'

Foto
	J. Terlouw BERT VERHOEFF - DE VOLKSKRANT

