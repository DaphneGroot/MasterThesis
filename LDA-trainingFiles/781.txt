	Jeltsin zet unie met Wit-Rusland in tegen NAVO
	Van onze correspondent
Bert Lanting
 MOSKOU
President Jeltsin heeft zich gisteren uitgesproken voor een unie met Wit-Rusland bij wijze van antwoord op de uitbreidingsplannen van de NAVO. In een brief aan president Loekasjenko van Wit-Rusland stelde Jeltsin voor een referendum te houden over een mogelijke hereniging van de twee voormalige Sovjet-republieken.

Volgens Jeltsins brief moeten de twee landen in de nieuwe unie één regering, één begroting en één munt krijgen. Het was voor het eerst dat Jeltsin zich openlijk uitsprak voor een hereniging van de twee landen, die wat taal en cultuur betreft nauw met elkaar verbonden zijn.
Het is nog niet helemaal duidelijk of Jeltsin, die nog steeds met een longontsteking in het ziekenhuis ligt, werkelijk op een unie met Wit-Rusland aanstuurt of dat Rusland met het voorstel de NAVO onder druk wil zetten af te zien van de plannen Polen, Hongarije en Tsjechië en later mogelijk nog enkele Oost-Europese landen in het bondgenootschap op te nemen.
Een adviseur van Jeltsin, Sergej Sjachraj, waarschuwde onlangs al dat Rusland een unie met Wit-Rusland zal aangaan als de uitbreidingsplannen van de NAVO hun beslag krijgen. Vooral Polen is beducht voor een hereniging van de twee ex-Sovjetrepublieken, omdat het Russische leger dan weer aan de Poolse grens komt te staan.
De twee landen vormden vorig jaar al een 'gemeenschap van soevereine republieken' (SSR, slechts één letter minder dan de afkorting voor de oude Sovjet-Unie, USSR). Maar tot nog toe is er van echte samenwerking maar weinig gekomen.
Het voornaamste struikelblok vormen de meningsverschillen tussen Moskou en de regering van president Loekasjenko over het economisch beleid. In tegenstelling tot Rusland heeft Wit-Rusland nog nauwelijks economische hervormingen geïntroduceerd. Het gevolg is dat de Wit-Russische economie sterk achterloopt bij die van Rusland.
Russische functionarissen erkennen dat de eenwording Rusland economisch gezien duur kan komen te staan, maar volgens Sjachraj wegen de politieke voordelen ruim op tegen de kosten. Volgens hem zal een hereniging met Wit-Rusland niet alleen het internationale aanzien van Rusland versterken, maar ook een psychologische opkikker betekenen voor de Russen zelf, na het debacle van de militaire interventie in Tsjetsjenië.
Als het aan president Loekasjenko ligt, wordt er al in maart in beide landen een referendum gehouden over de hereniging van de twee voormalige Sovjetrepublieken. De Wit-Russische president, die van meet af aan voorstander is geweest van herintegratie met Rusland, zei gisteren 'heel blij' te zijn met de reactie van Jeltsin.
Loekasjenko ziet hereniging met de grote buur als de beste manier om de noodlijdende Wit-Russische industrie weer op de been te helpen. Daar komt bij dat hij volgens sommige waarnemers serieus denkt kansen te hebben Jeltsin op te volgen als president, als de unieplannen doorgaan.
Het staat wel vast dat de meerderheid van de Wit-Russen voor hereniging met Rusland zal stemmen, als er een referendum uitgeschreven wordt. Hoe de stemming in Rusland zal uitvallen, is moeilijker te voorspellen. Het lijdt geen twijfel dat de meeste Russen - net als de Wit-Russen - het uiteenvallen van de Sovjet-Unie betreuren. Maar of de Russen ook bereid zijn op te draaien voor de kosten van de weigering van Wit-Rusland economische hervormingen door te voeren, is een heel andere vraag.
In liberale kringen in Rusland is men fel gekant tegen de herenigingsplannen. Daar leeft de vrees dat Loekasjenko de Russische politiek zal aansteken met zijn autoritaire optreden.

