Vinnie Jones.
Vincent "Vinnie" Peter Jones (Watford, 5 januari 1965) is een Engels acteur en voormalig voetballer. Als middenvelder kwam hij onder andere uit voor Wimbledon FC, Leeds United, Chelsea en het Welsh voetbalelftal (omdat zijn grootouders uit Wales kwamen). Na zijn carrière als voetballer acteerde Jones in films als "Lock, Stock and Two Smoking Barrels", "Snatch" en "Gone in 60 Seconds". Ook was hij te zien in commercials van Bacardi.
Voetbalcarrière.
Vinnie Jones begon zijn voetbalcarrière bij Wealdstone in de voormalige Alliance Premier League. Hij speelde ook een seizoen bij de Zweedse derdeklasser IFK Holmsund in 1986 en leidde het team naar de titel.
In het najaar van '86 verhuisde Vinnie naar Wimbledon F.C. voor tienduizend pond. Deze ploeg noemde zich destijds ook 'Crazy Gang'. Ze noemden zich zo omdat ze de F.A. Cup finale wonnen tegen Liverpool in 1988 en vanwege de vechtlustige mentaliteit, die zich kenmerkte door een groot aantal overtredingen. Liverpool was in die tijd de dominantste ploeg van Engeland.
In de zomer van 1989 werd hij getransfereerd naar Leeds United. Hij kwam in een team terecht met veel jonge voetballers onder leiding van Howard Wilkinson. In zijn tijd promoveerde het team van tweede klasse naar eerste klasse in Engeland. Toen bewees hij dat hij zijn slechte kant op het voetbalveld ook achterwege kon houden. In heel dit seizoen pakte hij slechts 3 gele kaarten.
Al vroeg, tijdens het seizoen '90-'91, verliet hij Leeds United. Hij moest plaats maken voor opkomende jonge talenten in het eerste team. Tot op de dag van vandaag blijft hij een zeer populair en geliefd persoon onder de Leeds United-fans. Hij heeft de badge van de club op zijn been getatoeëerd.
Zijn voormalige manager bij Wimbledon F.C., Dave Basset, liet hem een contract tekenen bij Sheffield United, om hem een jaar later te verkopen aan de Engelse topclub Chelsea. Na slechts een jaar op Stamford Bridge, het stadion van Chelsea, trok hij terug naar Wimbledon F.C. Hij bleef daar tot hij in 1998 speler/coach werd van Queens Park Rangers. Hij was veelbesproken toen hij een vrijstaande managerspost wou innemen bij de club, maar dat mislukte.
