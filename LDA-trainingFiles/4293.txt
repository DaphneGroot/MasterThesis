	Door het rijk van de omwonden doden
	De mythe begint al bij binnenkomst. Drie grote sarcofagen domineren een deel van de hal van het Rijksmuseum van Oudheden in Leiden, alle drie met beeldschermen in de romp. Er zijn Hollywood-films uit de jaren dertig op te zien waarin mummies de rol van boosdoener spelen, lijken die met smerig spul waren ingesmeerd om duizenden jaren later als levende doden te kunnen rondspoken. Zo voltrok zich de vloek van de farao.
Niet ver van de films, in de entree van de tentoonstelling Mummies!, is de toestand niet veel gunstiger. Meteen al flitst er een licht aan onder je voeten en wordt een dode zichtbaar, een echte mummie die zich, zo te zien, in een griezelige staat van conservering bevindt. In wandvitrines staan schedels en afgehakte ledematen, en bij de uitgang van dit kleine spookhuis springt een (namaak)mummie uit een kist.
De samenstellers van de expositie willen maar zeggen: wie nog rondloopt met zombie-achtige ideeen over mummies, willen we best nog even tegemoetkomen. Maar daarna moet het afgelopen zijn. Dan begint het verhaal over hoe het werkelijk zit met die ingepakte lijken en het doodgaan in Egypte.
Dat is bepaald geen simpele geschiedenis. De oude Egyptenaren hielden er een uitgebreide idee출nwereld op na over de dood en wat daarna kwam. Sterven, dachten ze, is de overgang naar nieuw leven, een fase in een kringloop, te vergelijken met de cyclus van de zon en de jaarlijkse overstroming van de Nijl. Maar de ziel die na het overlijden het lichaam verlaat, moet niet gaan dolen. Ze is kwetsbaar en ook voor het leven in het hiernamaals heeft ze een stoffelijke behuizing nodig. Het behoud van het lichaam was letterlijk van levensbelang.
Lijken conserveren door ze te mummificeren, deden de bewoners van het Nijldal al vroeg en tijdens hun Nieuwe Rijk (1600-1100 voor Christus) brachten ze dit ambacht tot volle bloei. In die tijd was het gebruikelijk bij rijken de hersenen te verwijderen via de neusgaten. Daarna werden de bederfelijke organen uit het lichaam gehaald en in potten gestopt, de canopen, die ook werden bijgezet in het graf.
Om het vocht uit het weefsel te trekken, legden de balsemers de rest van het lichaam zeventig dagen in natron, een mengsel van zouten, vooral keukenzout en soda, dat in Egypte in de natuur voorkomt. Daarna werd het lijk opgevuld, onder meer met mirre, ingesmeerd met oli출n en harsen en omwikkeld met linnen.
Fragmenten van dit proc축d축 zijn op enkele plekken te zien op de expositie. Er is bijvoorbeeld de werkplaats van een balsemer nagebootst. Op de tafel ligt de niet omwonden mummie van een kind met duidelijk zichtbaar de opening in de zij waardoor de ingewanden werden verwijderd. De achterwand laat schimmen van poppen zien die het snijden in het lichaam demonstreren. Vlakbij dit tafereel staat een computer waarmee bezoekers mummies, waaronder die van Toetanchamon, virtueel kunnen uitpakken.
Toch is Mummies! veel meer een tentoonstelling over doodgaan in oud-Egypte dan over gebalsemde lijken. De 33 mensen- en dierenmummies die er staan of liggen, fungeren als figuranten naast vele andere bezienswaardigheden uit het rijk van de farao's. Grafbeeldjes bijvoorbeeld, in alle soorten en maten, brokken muur met inscripties en fragmenten van dodenboeken die de gestorvenen in hun graf meekregen.
Zo'n boek diende als reisgids voor de tocht door de onderwereld die elke gestorvene moest maken om bij Osiris te komen, de god van de dood. Dat was een gevaarlijke onderneming. Veerlieden en poortwachters stelden lastige vragen en wie die niet kon beantwoorden, kon zijn hoofd verliezen. En als de overledene eindelijk bij Osiris was aangekomen, werd zijn hart gewogen. Was het te zwaar van zonde, dan at een monster, de hartverslinder, het op en verdween de dode in het niets.
Van vele eventualiteiten van de dodenreis zijn teksten en afbeeldingen te zien, op muren, kisten of bladzijden van dodenboeken. Er hangt bijvoorbeeld een fragment van een 3350 jaar oud dodenboek met een kaart van de waterwegen in de onderwereld. Altijd handig, net als de dodenschepen die tentoongesteld zijn, grafgiften die het transport over de wateren van het dodenrijk moesten vergemakkelijken.
De grafbeeldjes vormden het personeel van de dode. Dat is vooral goed te zien in het graf van de ambtenaar, een prachtig stilleven. Het is een ruimte met een doodskist erin, en groepsgewijs opgestelde beeldjes, waaronder een dodenschip met bemanning en een ploeg bakkers, bezig met het maken van brood voor het hiernamaals. Zo werden de aanzienlijken ter aarde besteld.
Minder vermogenden werden bijgezet in een familiegraf, waarvan er een is nagemaakt. Aan weerszijden van het vertrek zijn de sarcofagen hoog opgestapeld. Die zijn nog wel versierd met teksten, maar grafgiften zijn er niet zoveel meer. Nog soberder is het graf van een onaanzienlijke: een stuk woestijn waar een skelet in ligt.
De expositie, die vrijdag openging, is mede uit nood geboren. Een deel van het museum, waaronder de afdeling Egypte, gaat dicht wegens verbouwing. Dat gaf de samenstellers de gelegenheid de museumcollectie elders in het gebouw op een andere manier te tonen dan gewoonlijk: ze laten de voorwerpen nu vaak zien in de samenhang waarin ze ooit zijn gebruikt. Dat, samen met de schoonheid van de getoonde voorwerpen, is de kracht van deze bezienswaardige tentoonstelling.
Met teksten, beeld, geluid en geuren (van welriekende stoffen voor het mummificeren)) hebben de samenstellers het verhaal van de dood in Egypte behoorlijk toegankelijk gemaakt. Toch is het nog zo veelomvattend dat flinke belangstelling is vereist om het allemaal te volgen. Daarom zullen jongere kinderen er niet zo veel aan hebben, tenzij ze worden begeleid. Daar biedt het museum scholen mogelijkheden voor. Het is alleen onzeker of de expositie alle griezeligheid van de mummies wegneemt. Maar misschien moet dat ook niet.
Eric Hendriks
Rijksmuseum van Oudheden, Leiden: Mummies!
Tot eind 1998: di. tot en met za. 10.00 -17.00 uur, zo. (vanaf september ook za.) 12.00 - 17.00 uur

Foto
	Het graf van een ambtenaar, met rechts vooraan een bakkersgroep. FOTO ARNO LINGERAK

