 TELEGRAAF-DOCHTER KOOPT DE KEMPEN PERS. 
 AMSTERDAM, 6 jan (Reuter) - NV Holdingmaatschappij De Telegraaf heeft meegedeeld dat Uitgeversmaatschappij De Trompetter in Roermond een intentieverklaring heeft ondertekend om met ingang van 1 februari De Kempen Pers BV over te nemen. 
 Dit in het Brabantse Hapert gevestigde bedrijf geeft een groot aantal huis-aan-huisbladen uit, met een totale oplage van ruim 300.000 exemplaren. 
 De Trompetter is onderdeel van de Limburgs Dagblad-groep, die op haar beurt een dochter is van het Telegraaf-concern. 
 De over te nemen De Kempen Pers geeft bladen uit zoals De Schakel, het Veldhovens Weekblad, Het Oirschots Weekjournaal, de Kempener Koerier, De Kempenaar, Kemperland Info, Eindhoven Info, het Astens Weekblad en een aantal speciale uitgaven. 
 Het is de bedoeling dat deze huis-aan-huisbladen als zelfstandige titels blijven bestaan. De 22 personeelsleden van De Kempen Pers BV zullen worden overgenomen door De Trompetter. 
 De Trompetter is nu al een van de grootste Nederlandse huis-aan-huisbladen-uitgevers met 600.000 exemplaren per week en het bedrijf is zelfs de grootste als het om een aaneengesloten verspreidingsgebied gaat. 
 De uitgaven van De Kempen Pers sluiten volgens De Telegraaf geografisch gezien exact aan op die van De Trompetter. 
 Met de 300.000 exemplaren van De Kempen Pers komt de totale oplage van De Trompetter in de buurt van een miljoen. Het aantal personeelsleden na de overname bedraagt bijna 100. 
 Ook voor Uitgeversmaatschappij Limburgs Dagblad is de overname van de Kempen Pers van Belang. De titels van de Hapertse uitgever zullen zo spoedig mogelijk op de persen in Heerlen worden gedrukt, terwijl de verspreiding in handen komt van een andere dochter van het bedrijf, Spiral. Het zetwerk van De Kempen Pers-titels blijft de eerste jaren in Hapert. 
 In Telegraaf-verband worden er nu wekelijks meer dan drie miljoen huis-aan-huisbladen in Nederland afgezet, aldus het uitgeversconcern. 
 Financiele details van de voorgenomen overneming van De Kempen Pers zijn niet bekend gemaakt. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
