	Gekleed in schaduw en pijn
	HET menselijk leven als een boog. De vergelijking is van Aristoteles. Wij komen op, wij bereiken een hoogtepunt, wij dalen af. De vergelijking met de dag wordt al zichtbaar: de ochtend van het leven, de middaghoogte (waarin overigens ook de duivel optreedt!) de levensavond. In het zevenendertigste sonnet schreef Shakespeare:
In me thou see'st the twilight of such day
As after sunset fadeth in de west,
which by and by black night doth take away,
Death second self, that seals up all in rest.

En Bloem gaf aan zijn bundel Media Vita als motto een kwatrijn mee, dat begint met de regels:
'Wat klaagt ge, o zwakke ziel, nu dat de zon gaat dalen?/ De dag was lang en heet, en zijn geluk niet veel.'

Dat de aan de kerkelijke getijden ontleende dagindeling - van de terts, het derde uur, tot dat van de vespers, het avonduur - beeld werd van de verschillende stadia van het menselijk bestaan, is niet verwonderlijk. Volgens Lucas stierf Christus op het zesde uur, de zon staat op zijn hoogtepunt. Dante werkt dat schitterend uit: Christus is driendertig, hij bereikt het zenith van het menselijk leven, dat zeventig jaren telt. Christus is ook de zon van de gerechtigheid. Hij werd tot de dood verheven op het zesde uur en maakt zo de natuurlijke orde zichtbaar. Het gaat hier om meer dan een allegorisch spel: de beschrijving wil ook refereren aan een door God gegeven orde.
Fijnmaziger zijn de dagindelingen naar de zeven canonieke uren, die dan bij sommige auteurs samenvallen met zeven tijdperken in het menselijk leven, die dan weer corresponderen met de zeven tijdperken van de geschiedenis. Augustinus kwam tot zes en ook bij hem wordt het individuele leven zichtbaar in de grote geschiedenis van zes tijdperken, die weer corresponderen met de goddelijke zes dagen van de schepping. De rustdag van God, de zevende, is de eeuwige rust van de mens na zijn dood. En zo wordt alles op superieure wijze georganiseerd. Dat de parabel over de werkers in de wijngaard - de laatsten zijn de 'werkers van het elfde uur' - ook gelezen werd als de geschiedenis van de mens en als algemene geschiedenis, is niet verwonderlijk. De vindingrijkheid deed ten slotte alles in elkaar passen. In een passage uit een werk van de Engelse monnik Beda komt alles samen: 'Wij hebben hiervoor kort de zes tijdperken van de wereld besproken, met het zevende en achtste tijdperk van rust en hemels leven, en dat in vergelijking met die eerste week waarin de wereld werd geschapen. Nu willen wij wat uitvoeriger die tijdperken verklarend vergelijken met de levensduur van de individuele mens, die de filosofen in het Grieks ''microcosmos'' noemen, een kleiner wereld.'
Er waren meer ordeningspunten: het mensenleven werd benvloed door de zeven planeten, het mensenleven verliep ook in opvolging van lichaamsvochten, die ook weer de elementen en de seizoenen bepaalden. Niet alleen de schrijvers en theologen, maar ook medici en astrologen kwamen tot een samenhang en gelijk verloop van het individuele leven en de grotere machten. Net als de delen van de dag zijn ook de seizoenen bij ons nog altijd beelden voor het verloop van het menselijk leven. De hele tijdsopvatting van de middeleeuwers staat voortreffelijk bijeen in het hoofdstuk Time van de in 1986 verschenen studie The Ages of Man, 'A Study in medieval Writing and Thought' van J.A. Burrow.
DAT 'April' de jeugd is - het begin van het jaar, het begin van de lente (de oude jaarindeling was zinvoller dan de huidige) is overal te lezen. Petrarca vermeldt dat hij het labyrint van de liefde betrad op het eerste uur van de dag van zes april 1327. Uur en maand waren in overeenstemming met zijn leeftijd, tweentwintig jaar: zijn jaar en zijn april, zijn uur misschien ook. In elk geval: de tijd van de liefde. De tijd is meer dan beeld van de leeftijd. Het mensenleven verloopt als een jaar. Petrarca zal zich ook, elders, 'oud' noemen; hij is dan veertig. En Michelangelo deed op ongeveer gelijke leeftijd hetzelfde. Maar toen hij in de tachtig was, voelde hij zich krachtig als een jongeman. Bij Petrarca, ook in zijn pozie, zijn die aanwijzingen van 'ouderdom' niet vrij van koketterie. Wil men genadig zijn, dat kan men het een subjectieve leeftijd noemen: hij voelt zich oud. Voor Michelangelo geldt hetzelfde; in zijn ouderdom voelde hij zich jong. En dat zal zonder twijfel te maken hebben met zijn onverminderde creativiteit. Bij de twee zijn we de middeleeuwen allang voorbij, maar de oude visies op jeugd en ouderdom handhaven zich, de beelden van de dag, van het seizoen eveneens. Hoe lang Augustinus' indeling stand heeft gehouden, weet ik niet. Zijn zesde tijdperk in de geschiedenis is de eindtijd; daarin leeft men nu. En de zesde leeftijd is die van de persoonlijke eindtijd; de dood staat voor de deur zoals aan het slot van de eindtijd het Laatste Oordeel.
'In het midden van onze levensweg gekomen.' De grootste dichter is dan vijfendertig en inderdaad, naar bijbelse autoriteit, in het midden van zijn leven, want in de psalm staat 'De som van de dagen onzer jaren is zeventig'. In elk geval: de dichter is in het zenith van zijn leven. Elders gebruikt hij ook het beeld van de boog, die gang van de zon: 'Het is moeilijk te zeggen waar het hoogste punt van de boog ligt, maar in het algemeen plaats ik het tussen het dertigste en veertigste jaar. En ik geloof dat het bij hen met een volmaakte natuur in het vijfendertigste jaar ligt.' Hij heeft natuurlijk ook gedacht aan de tekst uit Jesaja: 'Ik zei, in het midden van mijn dagen zal ik naar de poorten van de hel gaan.' Dat deed Dante dan ook.
Zeventig is het einde, al zijn er sterkeren, de uitzonderingen. Maar wanneer was men in de Middeleeuwen oud? Als Petreca zich rond zijn veertigste oud noemt, kan hij ook bedoelen, dat hij het hoogtepunt voorbij is: na het vijfendertigste jaar zet de daling in. Dat het zestigste jaar - het einde van het neergaande deel van de boog wordt zichtbaar - als het begin van de ouderdom werd beschouwd, staat vast. Hoewel. Er zijn uit de Middeleeuwen nogal wat indelingen van het menselijk leven overgeleverd en het aantal stadia verschilt van vier tot zeven. En de leeftijden waarop ouderdom begint, verschillen: van 35 tot 72. De verschillen hebben zowel met de symbolische betekenis aan de leeftijden gegeven (men kon niets zonder betekenis en dus verwijzing laten) als met de tijd van ontstaan te maken. De leeftijdsverwachting is in verschillende tijdperken van de Middeleeuwen anders. Maar zestig laat zich als een goed gemiddelde nemen, sociaal vooral: het was het einde van het maatschappelijk functioneren. Men moet misschien zeggen: dat men geacht werd niet meer te functioneren. En dat zal uit officile documenten moeten blijken. Veel wetten uit verschillende landen wijzen uit, dat mannen boven de zestig vrijgesteld werden van krijgsdienst. Maar van openbare en administratieve ambten werd men pas op zijn zeventigste uitgesloten. (De grens van zeventig geldt nog altijd bij sommige publieke functies).
DE bronnen wijzen uit: er is nauwelijks een vastgelegde regel. Heel wat pausen begonnen boven de zestig aan het hoogste ambt en abten bleven vaak tot hun dood op hoge leeftijd in functie. Als zestig als bijna het einde van de boog werd beschouwd, met als verschijnselen dat vele menselijke functies begonnen terug te lopen, dan wordt de aanvaarding van hoge ambten op hoge leeftijd vreemd. Men moet dan concluderen dat er geen vaste visie op de ouderdom en haar verschijnselen is. In de regel van Benedictus, uit het begin van de zesde eeuw, worden zorg en eerbied gevraagd voor de jongeren en de ouderen, 'vanwege hun zwakte'. De volledige strengheid van de regel is niet voor hen. Zorgenkind en zorgengrijsaard. Maar in die regel worden voor sommige functies juist oudere monniken voorgedragen: zij zijn wijs. De lichamelijke zwakte behoeft geen geestelijke te betekenen. En Benedictus zelf werd door zijn biograaf Gregorius de Grote als de 'kind-grijsaard' aangeduid: hij had in zijn jonge tijd al de wijsheid van de oudere. De 'puer senex' is een veel voorkomende aanduiding, die natuurlijk ook de ondoordachtheid van de jeugd impliceert.
Maar er zijn vele uitlatingen waarin juist de vermindering van geestesvermogens bij de ouderen wordt verondersteld. En dan wordt die oudere allerminst voor wijs gehouden - het begint te schemeren in zijn hoofd - en zelfs geridiculiseerd. Het is heel moeilijk een eenduidig beeld van de oudere te ontdekken. De context van het milieu bepaalt vaak de visie. Natuurlijk was de middeleeuwse in heel veel opzichten een jeugdige cultuur, maar de ouderen bepaalden die cultuur toch mede.
De Isralische historica Shulamith Shahar schreef een de studie Growing Old in the Middle Ages. (Al eerder publiceerde zij studies over de vrouw en over het kind in de middeleeuwen). Zij heeft een ongelooflijke hoeveelheid materiaal verzameld, uit verschillende delen van Europa en uit verschillende eeuwen. En bijna elk onderdeel is een theorie of een kleine casestory. De bronnen zijn van velerlei aard en de citaten volgen elkaar op, als in thematische studies vaak gebruikelijk. De pogingen tot ordening zijn bewonderenswaardig, hoewel Burrows studie, in maar enkele hoofdstukken, veel helderder van opzet is; hij ordent zijn materiaal ook duidelijker. Er is een mooie vergelijkingsmogelijkheid: Shahar heeft een hoofdstuk 'Transcending Age, transcending the Body', Burrow een hoofdstuk 'The Ideals of Transcendence'. Beide gaan over hetzelfde onderwerp: het overstijgen van de leeftijd; de ouderdom van het lichaam door een jonge geest, een zich steeds vernieuwende ziel, het overstijgen van de jeugd door een wijzere geest. En vele mogelijkheden daartussen. Gezegd moet worden dat Burrows hoofdstuk, dat uitvoeriger is, veel inzichtrijker is, ook mooiere en treffender citaten heeft. Hij staat boven de stof, Shahar ordent die als het ware ter plaatse. De context van Burrow is ook wijder. Zijn boek is een studie over, die van Shahar eerder een materiaalverzameling, die uiteraard zeer waardevol is.
HET materiaal kan tot tegengestelde conclusies leiden, want de uitspraken over ouderen en ouderdom in de Middeleeuwen spreken elkaar tegen. Er is na lezing de voordehand liggende conclusie: ook toen was oud worden allerminst een vrolijke aangelegenheid. Misschien krijgt men enigszins een ordening als men uitspraken van derden naast die van ouderen over zichzelf stelt, het algemene naast het bijzondere. In het algemeen is de visie op de ouderdom negatief: verval van lusten, van lichaam en geest. De ouderen vormen een terzijde-groep. Met name oudere vrouwen - en de vrouw was al oud met het intreden van de menopauze - komen er zeer slecht af, al kunnen ze ook als oudere wijze vrouwen maatschappelijk blijven functioneren. De dubbelzinnigheid van de middeleeuwse cultuur - alles moet een betekenis hebben, alles moet naar iets anders verwijzen - is aan nogal wat negatieve visies debet: de lelijkheid van de oudere verraadt een zondige ziel bijvoorbeeld. Een stap verder en de oudere vrouw is heks.
Het bijzondere is de visie van een groep of een individu. De ouderdom lijkt in de hoogste machtsposities manipuleerbaar. De machthebber is zo oud als zijn macht blijft duren. Hij kan het zich permitteren, zo oud te zijn als hij zelf wil. En aangezien de machthebbers uitsluitend mannen zijn, is de ouderdom van de vrouw een vaststaand feit. In alle geledingen, al zijn er enkele uitzonderingen. De wijsheid der jaren aan de ouderen toegekend, lijkt vooral in de religieuze wereld aanwezig.
Men name het tweede deel van het boek, waarin de ouderdom in verschillende sociale kringen wordt onderzocht, geeft veel boeiende informatie. Het meest optimistische hoofdstuk is het zesde 'Churchmen in their old age'. De eerste stand blijkt ook in de ouderdom de beste. Dat tweede deel handelt vooral over de materile omstandigheden waarin ouderen komen te verkeren. En ook hier zijn de uitkomsten van het onderzoek toch weer zo verschillend dat een algemene conclusie onmogelijk is. Het kon ook in de middeleeuwen vriezen of dooien.
Burrow kan door de opzet van zijn studie de verschillende leeftijden met elkaar confronteren. En dat maakt de ouderdom een deel van het geheel. Confrontaties zijn ook bij Shahar aanwezig, maar door de keuze voor de leeftijdsfase te weinig. En dat maakt het beeld wat half. Burrow heeft ook rijkere literaire bronnen. En hij kiest scherper.
Op de levensavond volgt de nacht van de dood en de nieuwe morgen van het leven in het hiernamaals. Dat de ouderdom ook en vooral werd gezien als de periode van voorbereiding op de overgang naar elders, wordt heel duidelijk. Het aftakelend lichaam kondigt het aan: het gaat om de ziel. Het mooiste citaat in het boek is ook de ondertitel van de studie geworden: 'Winter clothes us in shadow and pain.' Dat is een personificatie waarvan de middeleeuwse literatuur zo vol is. Wie alle overeenkomsten tussen de tijdperken kent, kan er ook een prachtig beeld van de eindtijd in zien. Maar het zegt ook alles over gewoon de winter. En ook de altijd terugkerende verkilling, van de afname van bepaalde lichaamsvochten het gevolg. Verkilling ook in de liefde. En in de behandeling door jongeren, die hun plaats opeisen. Als we nu in de herfst van de westerse beschaving zijn, dan verschilt die weinig van de lente ervan. En de klachten van oudere over eigen verval en terugverlangen naar de tijd van de jeugd, zijn altijd talrijk. Shahar vat een ballade van de vijftiende-eeuwse dichter Jean Regnier samen. Dit zijn zijn laatste noten: hij kan niet meer jagen, hij is zwak, hij heeft spit, de beker beeft in zijn handen, hij kan alleen soep en melk gebruiken. Zijn neus loopt. Hij lijdt kou en kruipt bij het vuur. Liefhebben is er niet meer bij.
Het wordt tijd voor de eeuwigheid.
Shulamith Shahar, Growing Old in the Middle Ages, Translated from the Hebrew by Yael Lotan, Routledge, London and New York, prijs  146.25.

Foto
	Titiaan, de drie levensfasen.

