Yankee (scheldwoord).
Yankee is waarschijnlijk van oorsprong de scheldnaam die de Britse kolonisten gaven aan de inwoners van de Nederlandse kolonie Nieuw-Nederland.
De exacte oorsprong van het woord is niet precies bekend. Gesteld wordt dat het woord is ontstaan uit de Nederlandse naam "Jan-Kees". Andere mogelijke oorsprongen worden gezocht in "Jan-Kaas", een benaming die sloeg op het feit dat de Nederlandse kolonisten bekendstonden om hun kaas. Een derde mogelijkheid is dat het woord is afgeleid van Janneke, de verkleinvorm van Jan. De Nederlandse J en Britse medeklinker Y worden op dezelfde manier uitgesproken.
Een andere theorie is de verbasterde uitspraak van 'English' door indianen. Te vergelijken met Pidgin (naar business) en Kiri Bati Islands (naar Gilbert Islands).
Later werd Yankee een bijnaam voor de inwoners van de staat New York en het aangrenzende New England. Tegenwoordig gebruiken de inwoners van New York en New England het woord "yankee" als een geuzennaam. Een van de professionele honkbalteams van New York heet de "New York Yankees".
Geschiedenis.
Tijdens de burgeroorlog gebruikte de 'aristocratische' zuidelijke confederatie de naam "Yankee" voor de noordelijke Verenigde Staten, in de betekenis van 'die barbaren uit het noorden'.
In het buitenland wordt het vaak gebruikt om "alle" Amerikanen uit de Verenigde Staten aan te duiden. Dit doet geen recht aan de verschillen binnen het land. Iemand uit Alabama of Texas zal niet verwachten een Yankee te worden genoemd. Dit kan zelfs een scheldwoord in sommige zuidelijke staten betekenen.
