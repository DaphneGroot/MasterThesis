	Tessema zwaar gewond bij verkeersongeluk
De Ethiopische atleet Getaneh Tessema is dinsdag op weg naar de Sylvestercross in Soest zwaar gewond geraakt bij een verkeersongeluk. Hij liep gecompliceerde breuken op aan het linkerbeen.
Tessema, die sinds het najaar van 1992 in Nederland woont, stond kort na vertrek op de weg tussen Roosendaal en de Moerdijk met pech langs de kant. Toen hij om zijn wagen liep, werd hij van achteren aangereden door een vrachtauto.
Tessema, vorig jaar Nederlands kampioen op de halve marathon en in 1995 titelhouder op de tien kilometer en de veldloop, is opgenomen in het ziekenhuis Lievensburg in Bergen op Zoom. Zijn vriendin, de Ethiopische wereldkampioene veldloop Gete Wami, bleef ongedeerd.
Volgens manager Jos Hermens, die Tessema direct opzocht in het ziekenhuis, is de Afrikaan er ernstig aan toe. 'Hij heeft wel een operatie ondergaan, maar eerst moeten de diepe wonden helen voordat er kan worden gewerkt met pennen en schroeven. Over een dag of tien kan pas worden bekeken of hij ooit weer normaal kan lopen, laat staan hardlopen. In feite mag hij na zo'n klap nog van geluk spreken dat hij leeft.'

