	OTAR IOSSELIANI
	'HEB JE je paspoort bij je?', vroeg festivaldirecteur Huub Bals tijdens het tiende festival, zaterdagavond 8 februari 1981, ver na middernacht.
Vanaf een uur of elf hadden we een steeds luidruchtiger discussie gevoerd over de geringe aandacht die er aan zijn briljanten van de cinematografische kunst werd gewijd. Eén stuk moest voor hem altijd tien stukken zijn, één pagina een heel katern en een special, alleen maar één specialtje - dat waren allemaal tekenen dat de Volkskrant de filmkunst net zo haatte als het festivalpubliek, dat niet was komen opdagen bij dat piepkleine 8 millimeterfilmpje van vier minuten dat hij persoonlijk uit Dusjanbe, de hoofdstad van Tadzjikistan, had gesmokkeld en dat vanmorgen om 08.20 uur in Venster 4 zijn wereldpremière had beleefd.
'Geen hond was er, en dat is allemaal jouw schuld', brulde hij na een nieuwe slok.
En toen opeens, in een vlaag van nuchterheid, die vraag over het paspoort. Waarom? 'We gaan morgen vliegen.' Vliegen? 'Om tien uur bij de balie, je zorgt maar dat je er bent.'
Met een houten kop in een busje naar Zestienhoven, waar een Pipercup, of hoe heet zo'n zelfgevouwen ding met een propeller, gereed stond om tien, twaalf mensen in te laden die elkaar nauwelijks aankeken en zich angstig vastgordden in de vliegende zeepkist.
Hij steeg nog op ook en, wat zal het geweest zijn, een uurtje later daalde hij, niet eens vanwege turbulentie. Het bleek Lille te zijn, vlak over de Franse grens. Daar werden we naar een zaaltje in zo'n luxe hotel voor doorgaande reizigers gebracht, waar een keurige man ons stond op te wachten. Perfect Frans, deed een beetje denken aan Giscard d'Estaing, maar zijn kop was breder.
Otar Iosseliani!
Otar Iosseliani?
Van deze Georgische regisseur had Bals dat jaar drie films op het programma: Vallende bladeren, Pastorale en Er was eens een zanglijster. In zijn vaderland was voor Iosseliani weinig plezier meer te beleven en het was hem gelukt een visum voor Frankrijk te bemachtigen. Daar zou hij wel eens kunnen blijven, fluisterde Bals.
De Nederlandse autoriteiten hadden zich meer dan lullig gedragen. Iosseliani mocht alleen naar Rotterdam komen als hij eerst naar Moskou reisde en daar bij de Nederlandse ambassade een visum voor Nederland aanvroeg. Daar was Huub Bals zo kwaad van geworden dat hij riep: 'Willen we Iosseliani, nou dan gáán we naar Iosseliani.'
Otar Iosseliani was opgeleid aan het conservatorium van Tbilisi en studeerde grafische kunst en wiskunde aan de universiteit van Moskou, voordat hij besloot te gaan filmen. Op de Moskouse filmschool had hij onder meer les van Alexander Dovzhenko en in 1958 maakte hij zijn eerste korte film. Toen de autoriteiten zijn lange speelfilmdebuut April (1961) verboden voor distributie, gaf hij er prompt de brui aan en vond hij een voorlopige levenstaak als zeeman en fabrieksarbeider.
Drie jaar later zette hij zich alsnog achter de camera en maakte Vallende bladeren. Opnieuw waren de autoriteiten lastig en dat bleven zij, zodat Iosseliani's carrière met horten en stoten vorderde: Er was eens een zanglijster in 1972, Pastorale in 1976.
In Parijs is hij sindsdien inderdaad gebleven. In zijn eigen Georgië had hij weinig meer te zoeken, zoals ze daar allang niets in hem zagen. De autoriteiten vonden zijn films maar niets, omdat ze het leven in een fabriek en in een dorp lieten zien en niet aansloten bij de verheven 'Georgische mythe', wat dat ook mocht betekenen.
Maar hoe meer hij zich van die mythe distantieerde, hoe meer hij er de belichaming van werd - dat wil zeggen, in de ogen van de Russische intelligentsia die Er was eens een zanglijster tot haar cultfilm verhief.
Iosseliani zei er zelf van: 'Ik probeer de werkelijkheid zo goed mogelijk weer te geven. Ik vind Georgië uniek. Het leven is er vol kameraadschap en plezier, in een mate die in de rest van de wereld is verdwenen.'
Hij toonde zich in Lille laconiek over de problemen met autoriteiten: 'Je moet het zien als een schaakspel, dan bekijk je je tegenstander ook niet als een vijand. Het enige verschil is dat je met drie stukken minder speelt.'
Dankzij de toenmalige partijleider Eduard Sjevardnadze mocht hij een retrospectief van zijn werk in Parijs bezoeken, en eenmaal door het IJzeren Gordijn gekropen wist hij dat hij het land gevonden had dat op hem wachtte. Frankrijk kon de artistieke Georgiër, een bèta met een alfa-hart, waarderen om zijn melancholische humor, die een onderliggende passie verried.
De films die hij later in Centraal-Afrika, Toscane of de Provence maakte draaiden steeds rond hetzelfde thema dat al in zijn Georgische films lag opgesloten, maar dat pas goed op de voorgrond trad in Le favoris de la lune en La chasse aux papillons: het afbrokkelen van tradities en de ontmanteling van de nouveaux riches. Deze combinatie uit zich steeds in een specifiek mengsel van droefheid en gal. Tradities worden gesloopt, of het nu Georgische of Afrikaanse zijn, en de rol van de nouveaux riches kan zowel door Fransen, Russen als Japanners worden gespeeld.
Het onheil sluipt in zijn films geruisloos binnen. Als het virus zich eenmaal heeft genesteld, is ontsnapping aan het fatale einde niet meer mogelijk.
Iosseliani toont, als estheet en gematigd conservatief, respect voor de verdwijnende volksaard: het nog niet door beschaving verwoeste Afrikaanse leven, de patriarchale gewoonten van een dorp aan de Middellandse Zee, waar de aristocratie leeft in de gezichten van de lokale notabelen, maar ook in die van de plaatselijke boeren.
Zij staan hem na, want hij is zelf van een uitstervend ras, dat genetisch vreemd is aan de multimedia-industrie. Iosseliani behoort tot het steeds dunner wordende laagje van de artistieke cinema.
Brigands heet zijn laatste film, dit jaar in Rotterdam te zien. Uitgangsgedachte is dat de wereld wordt geregeerd door schurken. Elke generatie denkt dat de vorige fout was en wil de boel veranderen, maar steeds is de uitkomst even slecht. Een deel van de film speelt zich af in een land dat aan Georgië doet denken, maar ook aan het voormalige Joegoslavië. Actueel aandoende oorlogsscènes verbindt Iosseliani met de Middeleeuwen en het hedendaagse Parijs.
De les luidt dat er niets nieuws onder de zon is. Mensen maken elkaar steeds weer af in een zinloze drang naar macht. Brigands is een twee uur durende spot met de collectieve waanzin. Ironie verguldt de vele zwarte grappen waarmee Iosseliani zijn bittere maatschappijvisie uitwerkt.
Brigands werd in Venetië bekroond met de Speciale Juryprijs. Net als Et la lumière fut in 1989. Toen Iosseliani acht jaar geleden in Venetië aankwam, was zijn eerste opmerking dat hij het intellectuele recht van de jury om een oordeel te vellen betwijfelde, omdat hij in die jury mensen aantrof als de Russische regisseur Andrej Smirnov en diens Italiaanse collega Puppi Avati, van wie hij geen al te hoge dunk had.
Vaak wordt Iosseliani geconfronteerd met zijn verleden. Op een persconferentie in Venetië vroeg een Italiaanse journalist: 'Mijnheer Iosseliani, u komt uit Georgië, het land van Stalin. Uw films zijn zo speels, wat denkt u dat Stalin voor film gemaakt zou hebben?' Iosseliani, zonder een seconde nadenken: 'Mijnheer, u komt uit Italië, wat denkt u dat Mussolini voor film gemaakt zou hebben?'
De Oost-Europese première van Brigands was niet in Tbilisi of Moskou, maar op het festival van Riga, in september, voor een publiek dat uit evenveel Letten als Russen bestond. Op het vliegveld van Riga was hij enkele uren opgehouden omdat zijn Franse paspoort was verlopen. In plaats van kwaad te worden, prees hij de douane die de heilige grenzen van Letland beschermde tegen de listen en lagen van de internationale maffia.
Andrei Plakhov, Russisch criticus, was in Riga en constateerde een voortdurende uitval tegen alles wat Russisch was. 'Zulke aanvallen verschaffen zijn aanhangers, de Moskouse intellectuelen, een masochistische vreugde. Maar soms is het helemaal niet leuk. Hij herinnerde in Riga bijvoorbeeld aan Sotsji, waar tegenwoordig een keurig festival wordt gehouden, en zei dat dit vroegere dorp van zijn grootvader ooit aan Stalin cadeau was gedaan door diens vazal Ordzjonikidze.
'En hij houdt nooit op. In Riga citeerde hij ook een volksgezegde over een arbeider die door het Sovjetregime in zijn kont wordt genaaid, maar daarvoor wel een reisje naar Sotsji opstreek. Toen een van de Russische journalisten hem er op wees dat dit vandaag de dag niet meer gold, antwoordde Iosseliani dat hij daar niet zo zeker van was, omdat je op deze aarde overal en altijd heel duur moet betalen voor alles wat je krijgt.'
Een enfant terrible, maar ook een graag geziene gast op festivals. Zoals ook in Rotterdam, sinds Huub Bals hem in Lille voorstelde. Simon Field, de nieuwe directeur, kent hem niet persoonlijk. 'Maar wel de verhalen over hem. Bijvoorbeeld over zijn bijna roofzuchtige enthousiasme voor drank.'
Inderdaad is Iosseliani behalve de maker van mooie, poëtische, subtiele, ironische, wijze portretten van mensen in vrolijkheid en verval ook wereldkampioen in de klassen wodka en wijn. In vergelijking met een normale stevige drinker loopt Iosseliani minimaal drie op één. De meeste bewondering wekt echter zijn vermogen de volgende ochtend net zo fit te zijn als degene die zich beperkte tot plat mineraalwater. En zijn hersens blijven net zo scherp als zijn geheugen.
Een dame die bij de gastenservice van een festival werkte, herinnert zich dat Iosseliani en een groep vrienden tot dik vijf uur in de ochtend het avondmaal verlengd hadden met het dempen van de wodkaput. 'Ik was om twee uur naar bed gegaan en Otar riep me nog na dat we morgen een fijne wandeling zouden gaan maken. Om half acht werd er op mijn deur geklopt. Otar, waar ik bleef. En hij stond er broodnuchter bij.'
Filmpassie en drank waren twee van de eigenschappen die hem verbroederden met Huub Bals. Niet lang voordat Bals onverwacht bezweek aan een hartverlamming had Iosseliani de festivaldirecteur gewaarschuwd dat hij te veel rookte en dronk. Hij beweert dat hij daarna ook niet meer met Bals wilde drinken. Zelf wist hij dat zijn maat ruimer was.
Vaak kwam hij terug naar Rotterdam, ook na de dood van Bals. En op 3 februari klinkt hij oude vrienden toe: 'Vandaag, hè', zegt hij dan, meestal tegen een getrokken wenkbrauw van onbegrip. Hij weet en zal het niet vergeten: 3 februari was de verjaardag van Huub Bals.
Iosseliani onthoudt wat menigeen vergeten is. Niet zo moeilijk ook, want zijn eigen verjaardag is op 2 februari. Dit jaar wordt hij 63, in Rotterdam.

