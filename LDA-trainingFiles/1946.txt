	Film over vrouwenkamp 'laat niet alles zien'
	Van onze verslaggeefster
Ineke Jungschleger

AMSTERDAM
Vandaag demonstreert een klein groepje vrouwen van boven de zeventig op de stoep van de Japanse ambassade in Den Haag. Zoals ze dat iedere maand doen, sinds drie jaar. Ze willen de erkenning dat de Japanse bezetters in Indonesi jonge vrouwen uit de gevangenkampen dwongen tot prostitutie.
'Dit is een van de historische feiten die de Japanse regering stelselmatig uit de geschiedenisboeken houdt', zegt E. van der Ploeg (74). Drie jaar geleden reisde zij naar Tokyo om daar voor een Japans gerechtshof te getuigen. 'Of we nou in Genve of Tokyo getuigen, het levert niks op', zegt ze. 'Maar ik heb nu eenmaal A gezegd. Niet alleen voor mezelf, maar ook voor mijn vader, die door de Japanners is vermoord. En voor die vrouwen in Bosni en andere landen waar opnieuw gebeurt wat ik in 1944 heb meegemaakt. In elke oorlog worden weer vrouwen verkracht. En altijd wordt het ontkend.'
Dinsdagavond was Van der Ploeg bij de premire van de Amerikaanse film Paradise lost, gebaseerd op het autobiografische boek dat de Nederlandse H. Colijn schreef: De kracht van een lied - overleven in een vrouwenkamp. Van haar in Australi wonende vriendin Jeanne O'Herne - in de kampen zijn vriendschappen voor het leven ontstaan - ontving zij een alarmerende brief. De film zou het beeld geven dat de 'troostmeisjes' zich vrijwillig afgaven met militairen van de Japanse bezettingsmacht in het voormalige Nederlands-Indi.
'Ik begrijp niet waarom Jeanne hier ophef over maakt', zegt Van der Ploeg na het zien van Paradise lost. 'Er wordt in deze film niets getoond wat niet met de werkelijkheid overeenkomt. Je ziet vrouwen de keuze maken, in ruil voor eten, en je ziet anderen weigeren. Maar wat je in de film niet ziet, zijn degenen die niet wilden maar toch moesten.' Jeanne O'Herne, Ellen van der Ploeg en een heleboel andere vrouwen van wie Van der Ploeg de namen noemt, konden niet weigeren. Ze moesten in het kamp drie dagen paraderen, werden geselecteerd, in auto's gezet en verdeeld over vier bordelen in Semarang.
Het was mooi geweest als de gedwongen prostitutie in deze grote publieksfilm te zien was geweest, zegt ze. 'Want wat erover geschreven wordt, zet geen zoden aan de dijk.' Zelf heeft Van der Ploeg een boekje geschreven over haar ervaringen als 'troostmeisje': Gevoelloos op bevel (Het Spectrum, 1995). Zij vraagt zich af waarom de producer van de film zich niet echt aan de historische gegevens hield. De Japanse firma Sony is op de premire nadrukkelijk aanwezig. Sony maakte de soundtrack voor de film en bracht de cd uit van het Haarlemse Malle Babbe Vrouwenkoor, dat de muziek van het kampkoor zingt van de oorspronkelijke partituren.
'De Japanse industrie heeft een dikke vinger in de pap bij deze film, dus het zou best kunnen dat ze bepaalde historische feiten er uitgehouden hebben. Net zoals de Japanse minister van Onderwijs ze uit de geschiedenisboekjes houdt.'
Na de premire van Paradise lost, in de foyer van theater Tuschinsky, speurden vrouwen elkaars gezicht af, op zoek naar kampgenoten van meer dan vijftig jaar geleden. De meesten zijn er samen met een dochter. Of een nichtje, zoals Van der Ploeg, die geen kinderen heeft. Ook de vrouwen van deze volgende generatie wisselen ervaringen uit; hun jeugd is vaak sterk bepaald door de onverwerkte trauma's van hun ouders.
'Mijn vader heeft helaas nooit deskundige hulp willen aanvaarden', zegt een vrouw van veertig. 'Een psychiater is voor hem de dokter van het gekkenhuis. Voor mijn generatie ligt dat gelukkig anders. Ik ben in therapie geweest.'
M. Hamer (55), sinds kort bestuurslid van de Stichting Japanse Ereschulden, is een van de vele 'kinderen' die pas op middelbare leeftijd problemen kregen met het kampverleden. 'Na de dood van mijn vader, drie jaar geleden, vond ik dagboeken uit de kampen. Mijn moeder wist het niet meer en wilde er ook niets van weten. Ik kreeg voor het eerst de feiten onder ogen die zich afspeelden tussen mijn tweede en vierde jaar. Ik ben in therapie gegaan, en ik ben me gaan inzetten voor een zaak die mijn vader tot het eind van zijn leven hoog gezeten heeft: de financile compensatie die de Japanners nooit hebben gegeven.'

Foto
	E. van der Ploeg: 'Of we nou in Genve of Tokyo getuigen, het levert niks op.' FOTO MARCEL MOLLE - DE VOLKSKRANT

