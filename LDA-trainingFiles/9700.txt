Groningen Airport Eelde.
Groningen Airport Eelde (IATA: GRQ, ICAO: EHGG), ook bekend als vliegveld Eelde of luchthaven Eelde, is een vliegveld voor de burgerluchtvaart, gelegen nabij het dorp Eelde in de gemeente Tynaarlo in het noorden van de provincie Drenthe. De luchthaven ligt zo'n tien kilometer ten zuiden van de stad Groningen. Het is de op vier na grootste luchthaven van Nederland. De luchthaven ligt vijf meter boven zeeniveau en telt 2 start- en landingsbanen.
Geschiedenis.
Douglas DC-2 "Oeverzwaluw" op vliegveld Eelde
In de jaren '20 van de twintigste eeuw ontstonden, net als op veel andere plekken in Nederland, de eerste plannen tot het aanleggen van een vliegveld nabij de stad Groningen. De stad liet een onderzoek uitvoeren naar geschikte locaties voor een vliegveld, waarbij in eerste instantie aan een locatie in Haren ten westen van het Noord-Willemskanaal en ten zuiden van de Meerweg werd gedacht. De bodem bleek echter ongeschikt te zijn en de plannen verdwenen voor enige tijd van tafel.
Directeur Schut van de gemeentewerken in Groningen opperde in 1928 een locatie in de gemeente Noorddijk. Door de stroperige onderhandelingen voor de aankoop van de grond werd het initiatief in 1930 ingehaald door een particulier initiatief van vliegenier en oud-wethouder Hayo Hindriks, die ten zuiden van Eelde een vliegveld wilde aanleggen. Op het "Hakenkampsveld" werd een twaalf hectare groot terrein ingericht als vliegterrein.
Het vliegveld werd officieel geopend op 23 mei 1931 door burgemeester Jan Gerard Legro. Tijdens zijn openingstoespraak voorspelde Legro dat het 'een vlieghaven voor heel het Noorden' zou worden. De opening werd opgeluisterd met een vliegshow die werd bijgewoond door zo'n 40.000 mensen.
Op 15 augustus 1931 werd een lijndienst tussen Eelde en Schiphol geopend, maar die zou niet levensvatbaar blijken. In 1933 werd de naam gewijzigd in 'NV Luchthaven Eelde'.
In 1934 vestigde zich in het voorjaar de Nationale Luchtvaartschool. Op 18 maart van dit jaar vond de eerste lesvlucht plaats. Op 22 augustus 1939 wordt de luchthaven door militairen gevorderd. De oorlog en de bezetting brengen de optimistische toekomstverwachtingen van vliegveld Eelde een harde klap toe. De luchthaven speelt in de oorlogstijd geen grote rol. In 1948 wordt de luchthaven aangewezen als uitwijkhaven voor Schiphol. Daarop wordt een nieuw grondplan ontworpen voor egalisatie en drainage van startbanen (met een hoofdlandingsbaan van 1800 meter en een tweede baan van 1500 meter), rijbanen en een opstelplatform. In het begin van de jaren '50 van de twintigste eeuw zijn de nieuwe banen gereed en is vliegveld Eelde een officieel luchthaventerrein.
Sinds 2001 heeft de Nederlandse staat haar aandelen overgedaan aan de provincie Drenthe (30%), de provincie Groningen (30%), de gemeente Assen (10%), de gemeente Tynaarlo (4%) en de gemeente Groningen (26%). Bij deze overdracht heeft de staat 18,5 miljoen euro verstrekt voor de eventuele baanverlenging. De nieuwe aandeelhouders hebben zich toen verplicht de luchthaven open te houden tot 2014 en ieder jaar tot 1 miljoen euro bij te dragen voor exploitatietekorten.
Op 24 april 2013 vonden de eerste officiële vluchten plaats vanaf de verlengde start- en landingsbaan van het vliegveld. Het verlengen van de baan van 1800 naar 2500 meter was al decennialang een twistpunt. Op 15 februari 2012 verwierp de Raad van State het laatste beroep tegen de baanverlenging. Tijdens de verlenging van de start- en landingsbaan zijn er ook nieuwe taxiwegen gekomen en is er een nieuw platform aangelegd met 5 standplaatsen voor narrow-body vliegtuigen.
Gebruikers.
Airport Eelde, vanaf de Burgemeester J.G. Legroweg
Een vliegtuig van Arke en een vliegtuig van Miami Air International op platform A
De luchthaven wordt aangedaan door een aantal luchtvaartmaatschappijen: Transavia, Corendon, TUI Nederland, Nordica, Flybe en Wizz Air. Ook landen er charters, privétoestellen, militaire toestellen, medische vluchten, lestoestellen, zakenjets en sinds 2015 om de week een gevangenenvlucht uit Noorwegen ten behoeve van de Noorse gevangenis in Veenhuizen. Het grootste aantal vliegbewegingen komt voor rekening van les- en privévluchten. Op 25 augustus 2014 werd voor het eerst een trans-Atlantische passagiersvlucht uitgevoerd naar Eelde, de Boeing 737-800 van de maatschappij Miami Air International kwam vanaf Gander International Airport. Ook zijn er al meerdere malen testvluchten uitgevoerd door KLM-toestellen, die de startbaan van Eelde gebruiken voor het maken van doorstarts. Zo hebben inmiddels de Boeing 777, Boeing 747 en Airbus A330 een bezoek gebracht aan de luchthaven.
In het verleden zijn verschillende pogingen gedaan om een vaste lijnverbinding met Schiphol of Londen te onderhouden. In 1985 heeft Netherlines het drie jaar geprobeerd naar Schiphol en later zijn drie andere pogingen na een korte periode door verschillende redenen ook gestopt. Ook de lijnen op Londen zijn drie keer zonder succes gebleven, evenals een lijndienst met het Noorse Stavanger. Een lijndienst die het wel lang volhield was Eelde - Aberdeen, het Britse BMI Regional onderhield deze dienst voor Shell medewerkers en andere zakelijke reizigers van 2004 tot begin 2013. In 2003 en 2004 vloog Ryanair een jaar tussen Eelde en Londen. Een paar jaar later, in 2007 en 2008, vloog VLM twee keer per dag tussen Eelde en Londen met een tussenstop in Amsterdam. Sinds 2013 vliegt het Ierse Stobart Air, uitgevoerd voor Flybe, tot twee keer per dag tussen Eelde en de Londense luchthaven Southend.
Ryanair kwam in 2012 terug op Eelde en vervoerde drie jaar achtereenvolgens ongeveer 40.000 passagiers per jaar. Er werd onder andere gevlogen naar Girona, Marseille, Bergamo en Palma de Mallorca. Maar eind 2014 trok de maatschappij zich geheel terug van Eelde. Dit had onder andere te maken met een nieuwe strategie van Ryanair, dat zich meer op de grote luchthavens gaat richten en een ander marktsegment wil aanboren dat minder onderhevig is aan seizoensinvloeden. Na het vertrek van Ryanair is er wel een nieuwe lijndienst gekomen met een A320 naar Gdansk met Wizz Air, een vergelijkbare lagekostenluchtvaartmaatschappij.
Sinds 19 september 2016 vliegt LOT Polish Airlines twee keer per dag namens Nordica van Groningen naar Kopenhagen. De vluchten worden uitgevoerd met een codeshare van Scandinavian Airlines. Hierdoor zijn er in Kopenhagen diverse aansluitmogelijkheden richting andere internationale bestemmingen binnen het Star Alliance netwerk zoals Stockholm, Oslo, Boston of Tokio.
Sinds 27 oktober 2016 is de luchthaven ook de nieuwe standplaats van het Mobiel Medisch Team (MMT). De traumahelikopter was meer dan vijftien jaar gevestigd op het dak van het Universitair Medisch Centrum (UMCG) in Groningen.
Op 4 april 2017 heeft Wizz Air bekendgemaakt dat de lijndienst van en naar Gdansk vanaf het najaar van 2017 een hogere capaciteit gaat krijgen door de inzet van een Airbus A321.
Afhandeling.
Voor de afhandeling van de passagiers van het aankomend en vertrekkend verkeer zijn er twee terminals op Eelde. Via de vertrek- en aankomsthal worden de passagiers voor het geregeld vervoer afgehandeld. Deze afhandeling wordt door personeel van de luchthaven zelf gedaan. Voor de afhandeling van ongeregeld vervoer, veelal zakenvluchten, is er een kleine terminal met eigen platform. Tussen de luchthaven en het Hoofdstation van Groningen zijn directe busverbindingen. Voor passagiers die per auto naar de luchthaven komen, zijn er drie parkeerterreinen nabij de luchthaven.
Duurzaamheid.
Duurzaamheid en milieu zijn van groot belang voor Groningen Airport Eelde. De focus van het vliegveld ligt daarbij op het verminderen van koolstofdioxide emissie, geluidsreductie voor de omgeving en het minimaliseren van energieverbruik en afvalstromen. In 2008 heeft de luchthaven het initiatief genomen een project op te zetten om in samenwerking met collega-luchthavens rond de Noordzee actief aan duurzaamheid te werken. Dit samenwerkingsverband heet Green Sustainable Airports.
Bedrijven.
Op de luchthaven zijn onder andere de volgende bedrijven en vliegscholen gevestigd: Cirrus Europe, Air Charters Europe, Winged-Dutchman, JetLounge, KLM Flight Academy en de Noord Nederlandse Aeroclub - Eelde (NNAC).
Navigatiehulpmiddelen.
Het VOR-DME radiobaken EEL (112,4 MHz CH71) staat 4,1 NM noordoostelijk van het veld.
Baan 23 heeft een "Instrument Landing System" (ILS). De localizerfrequentie is 109,9 MHz.
Twee radiobakens, de NDB's SO en GRO, zijn locators voor baan 23. VZ is locator voor baan 05. Nadere info over deze radiobakens op de pagina over NDB's.
