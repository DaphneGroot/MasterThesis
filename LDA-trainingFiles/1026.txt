	Tienduizenden Bulgaren blijven protesteren tegen regering Overleg Sofia kan snel beginnen
	Reuter, AP
SOFIA
De regerende Socialisten en de oppositie in Bulgarije gaan besprekingen voeren over vervroegde verkiezingen. De oppositie verklaarde zich woensdag bereid tot onmiddellijke onderhandelingen met het ex-communistische bewind.
Intussen protesteerden opnieuw tienduizenden mensen op de straten van Sofia en elders in het land. Fabrieksarbeiders in heel Bulgarije en artsen in de hoofdstad hielden waarschuwingsstakingen. Taxi-chauffeurs blokkeerden het verkeer in het centrum.
De Socialisten gaven onder druk van het straatprotest toe aan een belangrijke eis van de oppositie. 'Wij zijn bereid om verkiezingen te houden tegen het einde van het jaar en onderhandelingen daarover moeten nu en hier beginnen', zei de Socialistische fractieleider Krassimir Premjanov in het parlement.
De oppositie, die onderhandelingen tot nu toe heeft afgehouden, reageerde enkele uren later positief. 'Vanaf dit moment beginnen wij onderhandelingen met de Socialisten', zei de leider van het protest, Ivan Kostov, na afloop van een bijeenkomst van oppositieleiders. Petar Stojanov, de oppositiepoliticus die zondag wordt beëdigd als president van Bulgarije, acht een compromis tussen regering en oppositie over de verkiezingsdatum mogelijk.
De oppositieleiders eisen verkiezingen in mei. Maar ze juichten het besluit van de Socialisten om de stembusronde nog dit jaar te houden toe. Het besluit van de BSP viel na overleg van de partijraad en de parlementsfractie. Het partijbestuur had maandag al vervroegde verkiezingen voorgesteld, maar nog geen termijn genoemd. Sommige Socialistische parlementariërs hebben gezegd voorstander te zijn van onmiddellijke verkiezingen.
Het Bulgaarse parlement kwam woensdag voor het eerst sinds de bestorming van het parlementsgebouw eind vorige week in vergadering bijeen. De meeste afgevaardigden van de oppositie boycotten de zitting. Van de 240 parlementsleden waren er bij de opening slechts 123 aanwezig.
Het parlement is inmiddels gerepareerd en schoongemaakt, en werd woensdag omgeven door een stevig politiekordon.

