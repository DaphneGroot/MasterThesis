	Erik Jurgens vindt genootschap ongeregeld zootje 'Het is eerzaam republikein te zijn'
	Van onze verslaggever
Jan Hoedeman
DEN HAAG
'Ik denk dat Hare Majesteit niet geamuseerd is door de discussie over de republiek', zegt staatsrechtgeleerde mr. Erik Jurgens. 'Het is voor haar prettiger als dit soort zaken geen onderwerp is van het publieke debat. Dit bemoeilijkt het uitoefenen van het staatshoofdschap, waarbij je boven alle partijen moet staan. Maar als die discussie komt, dan komt ze.'
De PvdA-senator haakt in op het bekend worden van het bestaan van het Republikeins Genootschap, een gezelschap dat deels bestaat uit geridderde toppers uit het bedrijfsleven, aangevoerd door voorzitter prof. dr. P. Vinken, voormalig uitgever van Elsevier.
Met belangstelling heeft Jurgens kennisgenomen van het gezelschap: 'Vanuit het oogpunt van kennis over de staatkundige verhoudingen, lijkt het een buitengewoon ongeregeld zootje.'
- Waarom denkt u dat het in Nederland zo'n taboe is om gewoon te zeggen dat je republikein bent?
'Ik snap dat niet, het is een eerzame opvatting om een republikein te zijn. Als je dat bent, mag je er best voor uitkomen.'
- Hebt u er een verklaring voor dat het koningshuis sinds enige tijd in de kritische belangstelling staat?
'Ik denk dat het toeval is, er hebben een paar zaken van zeer geringe betekenis gespeeld (de affaire-Rell, red.).
'Daarnaast gaat er altijd een zekere fascinatie uit van het bestaan van koningshuizen.'
- In politiek en ambtelijk Den Haag wordt door sommigen besmuikt gemopperd over het gegeven dat er al zestien jaar een invloedrijk staatshoofd is met een enorme informatievoorsprong.
'Dat lijkt me een voordeel, als de ministers daarin mogen delen. Haar moeder was veel langer koningin terwijl die veel grotere problemen had, zoals de Lockheed-affaire. De discussie over de republiek is op dat moment niet losgebarsten.'
- Wat is er eigenlijk tegen een republiek?
'Niets. Als je de staat der Nederlanden opnieuw zou inrichten, dan werd het ongetwijfeld een republiek. Waar haal je anders een koning vandaan? Maar wat is er mis aan het huidig bestel waardoor die republiek nu moet worden uitgeroepen?
'Komen er brokken van de huidige constitutionele monarchie? Als dat zo is, dan is het debat erover zinvol. De republiek heeft bij mij een zeer lage prioriteit, ik weet genoeg staatkundige onderwerpen die van veel groter belang zijn. Daar bestaan overigens al genootschappen voor.'
- Wat vindt u de meest gewenste staatsvorm?
'In abstracto kan ik daar niet veel van zeggen, want in Europees verband wordt de vorm van nationale staten steeds minder belangrijk. Een belangrijk deel van onze zeggingsmacht is overgebracht naar Brussel. In dat proces zal de staatkundige rol zich beperken tot een vertolker van gevoelens die onder de bevolking leven.'
- Verwacht u dat de Nederlandse monarchie een zich steeds verder verenigend Europa overleeft?
'Ik weet het niet, het zou kunnen. De rol van ons staatshoofd issinds 1815 in een kleine twee eeuwen enorm gevolueerd. Van de autocratische koning Willem I, tot de huidige situatie waarin het staatshoofd in feite heeft te doen wat de meerderheid van de Tweede Kamer wil.
'Ik kan me voorstellen dat we in de volgende eeuw toe gaan naar het Zweedse model, met nog minder invloed voor het staatshoofd. Die evolutie kan gewoon doorgaan.'
- Wat adviseert u het Republikeins Genootschap?
'Ze zouden zich moeten beperken tot het nuttigen van hoogstaande culinaria.'
Pagina 9: Commentaar

Foto
	Erik Jurgens FOTO DIJKSTRA

