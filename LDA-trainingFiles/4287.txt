	Toonbeeld van liefde
	'Er gaat geen dag voorbij of ik hoor zijn woorden. Ze werden als gloeiend ijzer in mijn geheugen gegoten, door elke porie in mijn lijf geponst. Er gaat geen dag voorbij of ze zijn er onverwacht wel weer. Herinneringen aan mijn liefste vriend. Sinds de dag dat hij verongelukte, zijn ze niet meer weg geweest.'
Danil, de hoofdpersoon uit Koorddansen van Hilde Dillen, put geen troost uit zijn herinneringen. Onrust, schuldgevoelens, woede en verlangen naar wraak voeren vooralsnog de boventoon.
De Belgische Hilde Dillen maakt met Koorddansen een indrukwekkend debuut als jeugdboekenauteur. Het schrijven en ook het uitgeven van een jeugdroman over de liefde tussen een jong-volwassene en een van zijn leerkrachten is in deze tijd een gewaagde onderneming. Bijna dagelijks stellen kranten en nieuwsprogramma's seksueel misbruik van kinderen aan de kaak. De actualiteit van het onderwerp is wel opvallend, maar niet bepalend voor de waarde van het werk. De volstrekt integere manier waarop Dillen het thema van de ontluikende en abrupt afgebroken liefde van een tiener heeft uitgewerkt, dwingt respect af.
Wanneer Danils moeder een paar dagen naar Itali is om een fotoreportage te maken, breekt voor Danil een stormachtige periode aan. Vanaf het begin van het verhaal is het duidelijk dat een ingrijpende gebeurtenis de 16-jarige jongen uit het lood heeft geslagen. Wat er precies heeft plaatsgevonden, laat Dillen lang in het midden. Helaas geeft de uitgever achterop het boek al veel weg, waardoor een deel van de zorgvuldig opgebouwde spanning verloren gaat.
Het beeld dat stukje bij beetje te voorschijn komt is dat van een mooie, zuivere liefde tussen de jongen en zijn leraar Latijn. Een liefde die hij als volgt voor de rechter verklaart: 'Leonard is goed voor mij. Hij zal mij nooit pijn doen of wreed tegen me zijn. Hij zal me niet tot iets verplichten wat ik zelf niet wil. Er zouden me heel wat slechtere dingen gebeurd kunnen zijn. Dat zou mijn moeder niet goed hebben gevonden.'
Leonard is bijna een toonbeeld van goedheid en liefde. Dillen voert ook een negatieve, demonische kracht op in de figuur van een koorddanser. Danil heeft hem, toen hij een jaar of negen was, in een circus aan het werk gezien. De duivelskunstenaar heeft de jongen bewust gemaakt van zijn geaardheid. Hij oefent aantrekkingskracht uit op Danil, hij fascineert maar boezemt ook angst in. 'Het waren ogen die zich niet verzadigden met kijken. Met het zien van de uitwendige Danil namen ze geen genoegen, nee, ze gluurden met hun gitzwarte, wijdopen pupillen diep achter mijn voorhoofd, door mijn hersenen tot in mijn meest verborgen gedachten. En weer gleed die koudhete rilling over mijn rug.'
Op het moment dat de buitenwereld zich stort op zijn liefde voor Leonard, wordt Danil zelf een soort koorddanser. Hij moet zijn evenwicht zien te bewaren in een maatschappij met een afkeer van hem en zijn relatie. Dat verliest hij na het ongeluk waarbij Leonard de dood vindt. Pas wanneer Danil met ware doodsverachting twee vertegenwoordigers van homohaat in het nauw heeft gedreven en daarmee zijn wraakgevoelens heeft bevredigd, kan hij de draad weer oppakken. Dan is er weer ruimte voor herinneringen zonder pijn.
Koorddansen is zo'n spannend verhaal dat je het in een adem uitleest, omdat je precies wilt weten hoe alles in elkaar zit. Maar ook psychologisch steekt de roman goed in elkaar. De beschrijving van Danils gedachtenwereld en zijn handelingen zijn geloofwaardig. Het verhaal is niet vrij van een zekere erotiek, maar Hilde Dillen heeft platvloersheden weten te vermijden.
Selma Niewold
Hilde Dillen: Koorddansen.
Vanaf 14 jaar.
Sun; 152 pagina's;  24,50.
ISBN 90 6168 483 8.

Foto
	Deel van de omslagillustratie die Trudy Willems maakte voor 'Koorddansen'.

