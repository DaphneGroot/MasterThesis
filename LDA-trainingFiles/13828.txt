Benedenwindse Eilanden (Kleine Antillen).
De Benedenwindse Eilanden of Eilanden beneden de wind zijn een groep eilanden in de Caribische Zee, behorende tot de Kleine Antillen. Tot deze groep behoren de Nederlandse eilanden Aruba, Bonaire en Curaçao, ook wel de ABC-eilanden genoemd. De naam verwijst naar de ligging ten opzichte van de heersende noordoostelijke passaatwinden.
Verwarring.
De onderverdeling in het Engels wijkt af van die in het Nederlands (en enkele andere talen, zoals het Frans en het Duits), omdat de scheiding tussen de Benedenwindse en Bovenwindse Eilanden niet zoals gebruikelijk bij Venezuela, maar tussen Dominica en Martinique gelegd wordt. Bovendien wijken de namen in het Engels af: de eilanden van Puerto Rico tot en met Dominica worden de "Leeward Islands" genoemd, die daaronder de "Windward Islands". Eveneens verwarrend is dat de Nederlandse Bovenwindse Eilanden, die volgens de Engelse indeling behoren tot de "Leeward Islands", in het lokale Engels de "Windward Islands" worden genoemd. Bovendien zijn Aruba, Bonaire, Curaçao en de Venezolaanse eilanden Las Aves, Los Roques, Orchila, La Blanquilla, Los Hermanos en Los Testigos in het Engels als "Leeward Antilles" bekend.
In de Stille Oceaan liggen bovendien de Benedenwindse Eilanden van Frans-Polynesië.
