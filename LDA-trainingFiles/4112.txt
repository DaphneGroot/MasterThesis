	THRILLERS
	Arnhemse school
 De debuterende thrillerschrijver Jan Kremer laat de personages in De Connectie (Ellesey;  29,95) boeken lezen van Arnhemmers als Henk Apotheker en Jac. Toes. Dat is niet toevallig.
Net als in het oeuvre van die wat bekendere voorgangers speelt in het eerste boek van Kremer de Gelderse hoofdstad een prominente rol. In thrillerkringen wordt al gewag gemaakt van een 'Arnhemse school' van spannende-boekenschrijvers. Het aardige is bovendien dat deze nieuwe 'school' uit auteurs bestaat die hun mannetje staan.
Ook dit debuut van Kremer - voormalig journalist, nu gemeentevoorlichter in Zutphen - mag er zijn. Het is een goedgeschreven policier, die geen moment verveelt. Kremer beschrijft on-Nederlandse toestanden: een aantal topcriminelen wordt vermoord. De misdadigers hebben allemaal gemeen dat ze vanwege vormfouten een langdurige straf ontliepen, hoewel algemeen bekend was dat ze hun misdrijven wl hebben begaan.
Rechter-commissaris Alex Dewinter raakt persoonlijk bij de zaak betrokken wanneer een goede vriend als getuige van een van de moorden wordt afgemaakt. De 'Opruimer', zoals de misdadiger wordt genoemd, leidt geen eenmansoperatie. Schuilt de opdrachtgever in politiekringen? Even mag de lezer bevreesd raken als al vrij snel in het begin de identiteit van de moordenaar lijkt te worden weggegeven.
De Connectie is helder geschreven en bevat een pakkend verhaal. Ook deze Jan Kremer is een aanwinst voor de 'Arnhemse school'.
Rolf Bos
Ontsporing
 Er zijn aankondigingen van een uitgeverij die zo vaak gebezigd worden dat ze hun kracht beginnen te verliezen. Internationale vertaalrechten verkocht aan x aantal landen. Filmrechten gekocht door maatschappij Y. Filmster Z (opvallend vaak Tom Cruise) gaat de hoofdrol spelen.
Zo ook weer met het thrillerdebuut van Douglas Kennedy: Het oog van de lens (vertaling van The Big Picture; Meulenhoff;  39,90). Kennedy is 42 jaar geleden geboren in New York, werkte in Dublin als toneelschrijver, is tegenwoordig in Londen actief als journalist en reisboekenschrijver en nu dankzij Het oog van de lens blijkbaar meteen miljonair.
Maar dit keer zou dat verhaal van die aangekochte vertaal- en filmrechten best eens kunnen kloppen. Kennedy is met een boek op de proppen gekomen dat menige filmregisseur zal doen watertanden. Het oog van de lens bedient aanvankelijk de liefhebbers van duistere komedie, stapt dan over op een thriller en eindigt met de complete ontsporing van een gemiddelde Amerikaanse burger.
Die diversiteit moet een breed publiek aanspreken, ook al omdat wat Ben Bradford overkomt, misschien wel iedereen kan overkomen.
Bradford is getrouwd, zij het niet echt gelukkig, heeft twee kinderen, een kast van een huis, een goede baan n spijt dat hij nooit zijn grootste wens heeft vervuld: fotograaf worden. Wanneer zijn vrouw overspel pleegt met nota bene een fotograaf, raakt het leven van Bradford volledig van slag. Hij vermoordt de minnaar, neemt diens identiteit aan en wijkt uit naar een stadje in Montana.
Daar begint hij een nieuw leven, uiteraard als fotograaf, wat hem binnen de kortste keren, dankzij de fotoredactrice van een lokale krant en zijns ondanks, tot een nationale beroemdheid maakt. Er lijkt een allesbehalve happy end in te zitten, maar Kennedy manipuleert het verhaal dermate dat niemand teleurgesteld zijn boek weglegt (of straks de bioscoop verlaat).
Frans van Schoonderwalt
Engels:
- Hoofdinspecteur Wycliffe treedt op in typische Engelse puzzeldetectives met veel sfeer en niet al te veel bloed. W.J. Burley noemde het 24ste avontuur Wycliffe and the Redhead, waarbij de roodharige verdwijnt nadat ze te veel interesse voor de zelfmoord van haar vader heeft getoond
(Gollancz, import Nilsson & Lamm;  64,30).
Vertaald:
- De liefhebbers van het betere ontrafelwerk met een keur van verdachten kunnen bij P.D. James terecht en haar nieuwste Dalgliesh-verhaal: Gebrek aan bewijs (A Certain Justice). Er valt heel wat te genieten, ook al straft het kwaad zich dit keer slechts gedeeltelijk (De Boekerij;  34,90).

