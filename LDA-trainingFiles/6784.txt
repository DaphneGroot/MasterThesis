Gewoon eekhoorntjesbrood.
Gewoon eekhoorntjesbrood ("Boletus edulis") is een algemeen voorkomende eetbare paddenstoel die behoort tot de familie "Boletaceae".
Meestal wordt met de Nederlandse naam de ondersoort "Boletus edulis" susbp. "edulis" bedoeld. Het is een uitgesproken consumptiepaddenstoel die, ook in gedroogde vorm, onder andere in fondue verwerkt wordt. In de Alpen zijn deze boleten in gedroogde vorm veelgevraagd en duur. In de Italiaanse keuken heten ze "porcini", ook in Nederlandstalige recepten wordt die naam veel gebruikt.
Kenmerken.
De hoed van gewoon eekhoorntjesbrood heeft een licht- tot donkerbruine, vaak ook enigszins geel en rood getinte kleur. Hij kan tot 30 cm groot worden en is in vochtige toestand wat plakkerig. Aan de onderzijde is een sponzig aandoend stelsel van fijne buisjes zichtbaar dat eerst wit en later geel is. De witachtige tot bruin aangelopen steel wordt niet langer dan 25 cm en vertoont een licht netwerk aan het bovenste gedeelte.
Voorkomen.
De soort komt met een aantal nauwe verwanten overal in Europa en Noord-Amerika langs lanen en in loof- en dennenbossen voor. In de Lage Landen is de groeitijd van juli tot en met november. Er bestaat een symbiotische relatie door middel van mycorrhiza met de inlandse eik en Amerikaanse eik. Ook in aanplant van dennen in andere werelddelen, bijvoorbeeld in Hogsback in Zuid-Afrika, wordt hij gevonden.
Gewoon eekhoorntjesbrood wordt soms met de oneetbare maar niet giftige bittere boleet ("Tylopilus felleus") verward.
