	Verbod op vossenjacht bepleit wegens gevaarlijke lintworm
	Van onze verslaggever
AMSTERDAM
Minister Van Aartsen van Natuurbeheer moet in het belang van de volksgezondheid de jacht op vossen onmiddellijk verbieden. Het gevaar bestaat dat door de jacht aan de grens territoria vrijkomen die bezet worden door vossen uit Duitsland en België. Die kunnen besmet zijn met een voor mensen levensgevaarlijke lintworm.
Deze oproep heeft de anti-jachtorganisatie Kritisch Faunabeheer (SKF) woensdag gedaan. Het ministerie van Natuurbeheer kon woensdag nog niet reageren omdat het verzoek van SKF nog niet ontvangen was. De jagersvereniging KNJV vindt het niet nodig de jacht op vossen te beëindigen.
De bedoelde lintworm, Echinococcus multilocularis, komt voorzover bekend nog niet in Nederland voor. Bij een steekproef in 1980 werd de parasiet niet gevonden. Sinds enkele maanden wordt er in opdracht van de veterinaire hoofdinspectie onderzoek gedaan door middel van het afschieten van driehonderd vossen in de grensstreek. De kadavers worden onderzocht bij het Rijksinstituut voor Volksgezondheid en Milieu (RIVM).
Het onderzoek wordt geleid door dr. J. van der Giessen van het RIVM en prof. dr. F. van Knapen van de Universiteit Utrecht. Zij hebben het onderzoek aangekondigd in een artikel in het blad De Jager van september vorig jaar. Daarin schrijven ze dat in Duitsland de lintworm bij 20 procent van de vossen voorkomt. Ook in Belgisch Luxemburg is de parasiet wijd verspreid.
Volgens de onderzoekers komt de kleine lintworm in grote aantallen voor in de darmen van de vos. Eieren van de worm komen met de ontlasting van de vos naar buiten en kunnen volwassen worden in het lichaam van besmette tussengastheren. Dat zijn meestal knaagdieren zoals konijnen die weer door vossen gegeten worden.
Maar ook de mens kan besmet raken door het eten van niet goed gewassen bosvruchten, zoals bessen, bramen of aardbeien. Besmetting kan ook optreden door direct of indirect contact met vossen. Bij de mens komen de eitjes eerst in de darmen en daarna in de bloedbaan.
Vervolgens komen ze in de lever terecht, waar ze zich ontwikkelen tot blaaswormen: ze vormen blazen die dwars door het leverweefsel heen groeien. Volgens onderzoekers is deze lintworm voor de mens een gevaarlijke infectie, 'omdat de blaaswormen in staat zijn zich door de rest van het lichaam te verspreiden met meestal fatale afloop'. Een bijkomend probleem is dat de incubatietijd vele jaren bedraagt en diagnose lastig is. In Duitsland zijn al mensen aan de lintworm overleden.
De uitkomst van het onderzoek of de lintworm al in Nederland voorkomt, zal nog enige tijd op zich laten wachten. Onderzoeker G. Visser van de veterinaire hoofdinspectie heeft al eerder laten weten 'dat we een serieus probleem hebben als het resultaat positief is'.
Dat probleem kan echter versneld optreden, vreest SKF, door de vacuümtheorie. Die houdt in dat het territorium van een dode vos snel bezet wordt door een, meestal jonge, vos zonder territorium. Volgens de KNJV is de vacuümtheorie echter nooit goed onderzocht.
Minister Van Aartsen wil op termijn de nu vogelvrije vos beschermen. Om die maatregel voor te zijn, schieten de jagers nu zoveel mogelijk vossen, aldus R. Stockmann van SKF.

