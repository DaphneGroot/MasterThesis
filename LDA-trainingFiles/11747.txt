Beër Sjeva.
Beër Sjeva (Hebreeuws: "Beer Sheva" 'zeven putten') - (Arabisch "Bir el-Saba": 'put van de eed'), is de hoofdstad van het Israëlische district Zuid. In 2012 had de plaats 197.269 inwoners en was daarmee toen de zevende stad van Israël.
Geografie.
Beër Sjeva is gesitueerd in het noordelijke gedeelte van de Negevwoestijn, waarin het de belangrijkste stad is, en ligt ten noordwesten van Dimona. Het is een Israëlisch vervoersknooppunt, met name voor noord-zuidverkeer. Er is een treinstation, dat de stad verbindt met andere plaatsen in Israël, zoals Tel Aviv en Haifa en een busstation voor regionaal en landelijk verkeer.
De stad heeft zich, sinds het in Israël ligt, intussen uitgebreid met diverse satellietsteden, zoals Omer (1974), Lehavim (1983) en Meitar (1984).
De Ben-Gurion-universiteit is in 1969 in deze stad opgericht. Verder bevindt zich hier het Soroka Medisch Centrum (1955) en een onderzoeksinstituut voor droge gebieden.
Geschiedenis.
Bij Beër Sjeva zijn chalcolitische nederzettingen gevonden die door de onderzoekers gedateerd zijn op het 4e millennium v.Chr.
In de Hebreeuwse Bijbel en in de Statenvertaling van de Bijbel wordt de naam 'Ber-seba' genoemd in Genesis 21.
Overblijfselen van deze plek bevinden zich waarschijnlijk in Tel Beër Sjeva, dat niet ver ten oosten van het huidige Beër Sjeva ligt. Deze 'tel' (=nederzetting), die vrijwel geheel is opgegraven, is in 2005 door UNESCO als werelderfgoed erkend.
Ottomaanse tijd.
De plek, die lange tijd niets betekende, lag in het zuiden van Kanaän, het latere Palestina dat door de eeuwen heen veel machtige overheersers heeft gekend, Egypte, het Assyrische Rijk, het Perzische Rijk, de Grieken (Alexander de Grote), het Romeinse Rijk, het Byzantijnse Rijk, en het Ottomaanse Rijk.
Pas rond 1900 tijdens het Ottomaanse Rijk bouwden de Turken er een stad en maakten er een bestuurlijk centrum van voor de steden en nederzettingen van de Negev. Daarna, van 1922 tot 1948 viel het onder het Britse Verenigd Koninkrijk in Mandaatgebied Palestina.
Sinds 1948.
Op 21 oktober 1948, tijdens de Arabisch-Israëlische Oorlog van 1948, werd Bir el-Saba door het Israëlische defensieleger ingenomen en bij de nieuw uitgeroepen staat Israël gevoegd, tegelijk met de buurdorpen Qubayba en Dawaymeh (Operatie Yoav). Het stadje werd met name verdedigd door Egyptische vrijwilligers van de Moslimbroederschap.
Volgens een getuige, Habib Jarada, die in Gaza woont, werd de bevolking van Bir el-Saba "at gunpoint" verdreven naar Hebron. Na de inname werden soldaten en inwoners van wie men vermoedde dat zij wapens hadden, opgepakt en werd er in het wilde weg op hen geschoten, waarbij slachtoffers zouden zijn gevallen.
Sindsdien maakt de Negevwoestijn deel uit van de staat Israël. Veel Bedoeïenen vluchtten naar buurlanden (onder meer naar Palestina) of werden gedwongen gedeporteerd naar andere delen van de Negev en na 1967 ook naar plaatsen op de Westelijke Jordaanoever. Deze dorpen en gemeenschappen zijn nooit door Israël erkend.
In 1956 werden onder meer 700 bedoeïenen door de Israëlische autoriteiten verplaatst naar het, nooit als lokale gemeenschap erkende, Umm al-Hiran.
Vanaf 1967 tot september 2003 groeide Beër Sjeva tot rond de 182.600 inwoners en breidde de stad zich (met satellietsteden) uit tot metropool ten koste van de omliggende bedoeïenendorpjes.
In 2011 nam de Israëlische ministerraad het Prawerplan aan, dat sinds januari 2013 door minister Benny Begin wordt uitgevoerd. Dit plan omvat de opheffing en gedwongen verplaatsing van de inwoners van de door Israël nooit-erkende bedoeïenendorpjes naar zeven nederzettingen, door Israël aangewezen als bedoeïenensteden.
Ook de reeds eerder door Israël naar Umm al-Hiran verdreven bedoeïenen-inwoners zouden in mei 2015 hun dorp weer gedwongen moeten verlaten omdat deze plaats stilaan binnen de invloedssfeer en uitbreidingsplannen van Beër Sjeva was komen te liggen. De laatste legale poging om te voorkomen dat de bedoeïenenbevolking van Umm al-Hiran en Atir zou worden uitgezet, werd op 17 januari 2016 tenietgedaan toen het Israëlische Hooggerechtshof weigerde de zaak opnieuw te behandelen. Op 8 juli 2016 stonden de bulldozers al klaar. Na een lange tijd van juridische strijd verblijven de inwoners van Umm al-Hiran in november 2016 nog steeds in onzekerheid en wachten angstig op de verwoesting van hun dorp door Israël.
