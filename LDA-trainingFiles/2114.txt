	Van der Poel rijdt nooit meer 'in het rood'
	Van onze verslaggever
Marcel van Lieshout
 MUNCHEN
 Nooit meer rijdt Adri van der Poel 'in het rood' want dat is ongezond. Deze afspraak met zichzelf wordt bewaakt door een hartslagmeter. Zonder hartslagmeter rijdt Van der Poel niet. Het apparaat is er om hem te beteugelen: de verleiding om 'in het rood' te rijden is bij een winnaar als Van der Poel onuitroeibaar.

Vijftien jaar is Adri van der Poel professioneel wielrenner en eerst op 35-jarige leeftijd kwam het besef dat hij niet zonder hartslagmeter kon. Het is heel wel denkbaar dat Van der Poel zijn boodschapje-om-de-hoek, in het Belgische Kapellen, per fiets en met hartslagmeter om doet.
Erg blij is Van der Poel met zijn hartslagmeter. Deze helpt hem in de strijd tegen de boze buitenwereld. Die vraagt/roept al jaren achtereen wanneer hij nu eindelijk eens stopt met wielrennen! 'Ik kijk best al weer uit naar volgend jaar', zegt de in juni 38 jaar wordende Van der Poel op verlekkerde toon. Zijn ogen glimmen. Zijn neus lekt. Een flinke wasbeurt kan hij wel gebruiken.
Een hotel in Mnchen, ruim een uur na het wereldkampioenschap veldrijden. Adri van der Poel is na een imponerende inhaalrace vierde geworden. Eerste Nederlander. Vorig jaar werd hij wereldkampioen. Dat hij de regenboogtrui ('Die heb ik afgelopen seizoen overal te gelde gemaakt') nu kwijt is deert hem niet. Hij heeft gewoon pech gehad, al helemaal in het begin van de koers, en zo is het leven nu eenmaal.
De eigenaar van het hotel weet niet dat een fanaat als Van der Poel ook kan relativeren. Het vermeende leed moet worden verzacht met een glaasje van het huis. Vijf glazen champagne voor de Nederlandse delegatie! Van der Poel wint die middag alsnog. Zijn glas is al lang leeg als de vier journalisten nog aan het nippen zijn.
Het geluksgevoel bij de nummer vier van het WK veldrijden 1997 is begrijpelijk nu hij zelf meent te hebben aangetoond dat hij nog steeds de beste veldrijder ter wereld is. 'Vorige week zei ik dat ik tachtig procent kans had op verlenging van de titel. Dat is geen grootspraak geweest.'
Want nogmaals, stipuleert Van der Poel, een nieuwe regenboogtrui was heel wel mogelijk geweest als niet 'een of andere Spanjaard' in de allereerste ronde hem had dwarsgezeten. Nog maar net uit het Mnchener Olympisch Stadion, nog maar juist in het gladde veld, nog geen anderhalve minuut onderweg of hup, 'een klojo' vergooit Van der Poel's kansen op een zoveelste zege.
De situatie was deze: kort voor het eerste obstakel, een veertig centimeter hoge balk, reed Van der Poel in vierde positie. Dat beginrondje in het stadion was niet belangrijk, honderd meter voor het veld begint moet je voorin zitten. Dat zat Van der Poel ook.
De Italianen Pontoni, de latere wereldkampioen, en Bramati, de uiteindelijke nummer drie, reden voor hem. Ruim voor de balk springt Van der Poel van zijn fiets. Met fiets en al over de balk heen springen (een technisch hoogstandje, gevaarlijk voor het geslacht, maar als je het beheerst win je tijd) was uitgesloten.
De klojo rijdt achter Van der Poel, maar haalt hem in. Omdat de klojo te laat remt voor de balk. Pal na de balk is een bocht naar links, 'dus ik loop helemaal rechts.' De te laat remmende klojo valt om, valt tegen Van der Poel en die raakt met zijn fiets verstrikt in een kabel. Eenmaal weer op de fiets lag Van der Poel plotseling in '20ste, 25ste positie.'
Pontoni en Bramati waren ineens ver uit beeld, landgenoot Wim de Vos en vele anderen ook. In een eerste ronde, wanneer veel renners nog bij elkaar rijden, is een grote inhaal-operatie onmogelijk. Van der Poel: 'Dan weet je dat je in principe een verloren koers rijdt. Maar je weet het nooit. Een cross duurt een uur. Die anderen kunnen fouten maken.'
Pontoni, Frischknecht en Bramati, de beklimmers van het erepodium, maakten geen grote fouten meer en Van der Poel restte niet meer dan de vierde stek. Op twaalf seconden van het zilver en brons. Hijzelf maakte ook geen fouten meer, noch werd hij wederom slachtoffer van gestuntel van een ander.
'Ideaal gereden, joh', mijmert Van der Poel. Het glaasje champagne is al lang op. De voeten met de bemodderde sokken rusten op de tafel van de hotellobby, de ogen kijken naar niets. 'Godverdomme! Als je terugkijkt! Ik was vandaag eigenlijk honderd procent'
Hij heeft nu elf WK's veldrijden gereden en hij is altijd bij de eerste vijf geindigd. Eenmaal won hij, vorig jaar in Frankrijk. Volgend jaar, in Denemarken, denkt hij weer een aardige kans te maken op de titel. Juist de ervaringen van deze dag in Mnchen sterken hem in die profetie. Bovendien, 'in wezen ben ik dit jaar weer wereldkampioen geworden.' Die eendaagse wedstrijd in Mnchen heeft hij dan weliswaar verloren, de cycli om de Wereldbeker en de Super Prestige werden door Van der Poel gewonnen.
Nee, laat het nieuwe seizoen maar komen. Komende zaterdag in het Noord-Franse Harnes gaat Van der Poel met ploeggenoot Groenendaal en Pontoni en Bramati en twee Belgen vergaderen over dat nieuwe seizoen. Dat er bij de wedstrijden meer plaatsen moeten komen waar je van fiets mag wisselen, dat soort dingen. Van der Poel zelf zal de conclusies op schrift stellen.
Het verhaal ging dat hij deze zondagavond in Mnchen al in vergadering zou zijn. Met de KNWU, over de benoeming van een nieuwe bondscoach voor de veldrijders. Het verhaal ging dat Van der Poel zelf wel eens de met onmiddellijke ingang de nieuwe bondscoach zou kunnen worden. Grote ogen: 'Ja, dat heb ik ook gehoord. Waar dat vandaan komt..'
Het is zes uur en Van der Poel neemt afscheid van Nico van Hest. Deze regiotrainer van de KNWU mag van Van der Poel wel de nieuwe bondscoach worden. Van Hest weet veel van wielrennen. Bijvoorbeeld dat een renner nooit 'in het rood' moet rijden. Van Hest heeft Van der Poel aan de hartslagmeter geholpen. Heeft ervoor gezorgd dat Van der Poel nog jaren en jaren kan wielrennen.
Als dank voor die bijdrage aan de bescherming tegen zichzelf rijdt Van der Poel elke woensdagmiddag naar het Brabantse Alphen om onder Van Hest te trainen.
'Daag Nico, tot woensdag'

Zie ook pagina 14

