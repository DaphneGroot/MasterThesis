Helen Hunt.
Helen Elizabeth Hunt (Culver City (Californië), 15 juni 1963) is een Amerikaans actrice. Ze won in 1998 een Academy Award en een Golden Globe voor haar hoofdrol in "As Good as It Gets". Daarnaast werden haar meer dan 25 acteerprijzen toegekend, waaronder nog drie "Golden Globes", vier Emmy Awards en drie American Comedy Awards voor haar rol in de televisieserie "Mad About You".
Carrière.
Hunt was leerling bij theaterschool van Gary Austin. Zij speelde samen met Paul Reiser de hoofdrol in de televisie-sitcom "Mad About You", die van 1992 tot en met 1999 zeven seizoenen liep. Als liefdevol doch kibbelend echtpaar sleepten Reiser en zij met de serie meer dan dertig prijzen binnen, waaronder een Emmy voor Hunt zelf in zowel 1996, 1997, 1998 als 1999.
Daarnaast bouwde Hunt een aanzienlijk lijstje filmrollen op, zoals in "Cast Away", "Twister" en "As Good as It Gets" (met Jack Nicholson). Voor haar rol in laatstgenoemde titel won ze de Oscar voor beste vrouwelijke hoofdrol in 1998. Daarmee was Hunt, sinds Liza Minnelli in 1973, de eerste actrice die zowel een Emmy, een Golden Globe als een Oscar won in hetzelfde jaar.
Privéleven.
Hunt was van juli 1999 tot december 2000 getrouwd met acteur Hank Azaria. Ze had relaties met Eric Stoltz en Matthew Broderick. Daarna ging ze samenwonen met schrijver Matthew Carnahan, met wie ze op 13 mei 2004 dochter Makena Lei Gordon Carnahan kreeg.
