	Basketballer Rodman zwaar gestraft na trappen fotograaf
	SID
MINNEAPOLIS
De rechtsprekers van de NBA, Amerika's belangrijkste basketbalcompetitie, hebben Dennis Rodman voor tenminste elf duels geschorst. Dat is bijna een record.
De ster van Chicago Bulls, wel vaker in opspraak, had woensdag tijdens de wedstrijd tegen Minnesota een fotograaf op een gevoelige plaats geschopt. Het leverde de speler ook nog eens een boete van bijna 50 duizend gulden op.
In de tijd dat hij zijn straf uitzit dient Rodman ook nog eens zijn leven te beteren. Pas als hij belooft geen mensen meer lichamelijk aan te vallen, mag hij weer in actie komen. 'Anders blijft hij gewoon geschorst', zei NBA-chef David Stern.
Slechts één keer eerder in de geschiedenis van de NBA werd een speler langer geschorst.
Dat overkwam Kermit Washington van de Los Angeles Lakers in 1977. Hij kreeg 29 wedstrijden schorsing voor het neerslaan van een tegenstander.

