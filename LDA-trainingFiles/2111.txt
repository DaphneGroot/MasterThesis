	'Staatsbezoek' Rau wordt een makkie
	Van onze correspondent
Willem Beusekamp

BONN
Zelden zal Nederland zo'n tevreden regeringsleider op bezoek hebben gekregen. Johannes Rau, minister-president van de Duitse deelstaat Noordrijn-Westfalen, bezoekt morgen en donderdag zijn 'buitengewoon fijne buren'. Drugs? Geen probleem. Stinkende Nederlandse vrachtauto's door het Ruhrgebied? Niets aan de hand. Prijsdumpende binnnschippers? Valt reuze mee.
Nee, voor klachten over het buurland is men bij de 66-jarige Rau aan het verkeerde adres. En niet omdat hij net als Wim Kok sociaal-democraat is. Rau heeft met alle lagen van de Nederlandse bevolking uitstekende contacten. Hij beluistert de Nederlandse radio, kent zelfs het complete Wilhelmus uit zijn hoofd en was al bevriend met koningin Beatrix toen zij nog ongehuwd prinses was. 'Buitengewoon fijne buren', herhaalt hij enkele malen.
Na een klein uurtje voor lofuitingen probeert de door Rau naar Bonn gehaalde Nederlandse pers het nog eenmaal: wanneer krijgt uw deelstaat de eerst coffeeshop?
Hebt u soms ontwenningsverschijnselen, informeert een van Rau's naaste medewerkers. De premier zelf blijft de vriendelijkheid zelve: 'Misschien krijgen wij ook coffeeshops, misschien niet. Ik wt het niet, onze discussie is nog niet zo ver'. Steunt u als premier van de drukste deelstaat (17,5 miljoen inwoners) de harde Franse lijn of het meer liberale Noord-Duitse standpunt? Rau: 'Ik zit meer op de Duitse lijn'. Wat betekent dat precies? Rau: 'Ik weet het nog niet'.
Is een tweede Harm Dost-affaire denkbaar, de Arnhemmer die in Duitsland wegens hasjhandel werd veroordeel? Rau: 'Wie?'. Harm Dost. Rau: 'Nooit van gehoord'.
Over het enige 'harde' puntje - het voornemen van enkele kleinere deelstaten om van staatswegen herone te verstrekken aan hopeloze junks, een maatregel waarmee de Duitsers zelf Amsterdam links zouden passeren - wil Rau slechts kwijt dat hij persoonlijk daar niet zo'n groot voorstander van is.
Dat 'staatsbezoek' wordt dus een makkie voor koningin Beatrix, premier Kok, minister Borst van Volksgezondheid en burgemeester Peper van Rotterdam. Rau komt uitsluitend naar Nederland om te leren van het 'Nederlandse Wirtschaftswunder' zoals hij het zelf noemt. Von den Hollndern lernen, heisst siegend lernen, heet het tegenwoordig in het verenigde Duitsland. Onder aanvoering van kanselier Kohl laat hier geen politicus de gelegenheid onbenut te verwijzen naar het in hun ogen wonderbaarlijke economische beleid in Nederland. Flexibele arbeid, gesaneerde gezondheidszorg, aantrekkelijk fiscaal klimaat, het zijn in Duitse ogen d instrumenten om de loonkosten en daarmee de record-werkloosheid van 11 procent te lijf te gaan.
Rau: 'Het is zeer interessant ter plekke te bestuderen hoe Nederland erin slaagt zijn economische groei om te zetten in arbeidsplaatsen. Ik wil weten of wij ervan kunnen leren. Ik denk het wel. Duitsland heeft verleerd compromissen te sluiten. Hier strijden we in plaats van de werkeloosheid aan te pakken.' Met Nederland, aldus Rau, is de handel net zo groot als met Japan. 'Het is dus zaak deze partner serieus te nemen.'
Samen met Kohl is Rau Duitslands bekendste politicus. Namens de SPD kandideerde hij tevergeefs voor het kanselier- en presidentschap. Sinds 1978 is de voormalige burgemeester van Wuppertal premier van Noordrijn-Westfalen.

