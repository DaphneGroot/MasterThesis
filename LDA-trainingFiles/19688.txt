Consuminderen.
Consuminderen is een neologisme dat aan het begin van de 21e eeuw
zijn intrede deed in het Nederlands taalgebied en dat staat voor minder consumeren.
Etymologie.
Het is ontstaan uit het woord "consumeren", waarbij "meren" vervangen is door "minderen" (hoewel meren niet de betekenis heeft van vermeerderen).
Ontstaansgeschiedenis.
Het consuminderen is een reactie op de consumptiemaatschappij die zich in de tweede helft van de jaren '90 van de 20e eeuw door een economische hausse sterk deed gelden. In die jaren bloeide de Nederlandse economie weer op en leek het iedereen voor de wind te gaan. In Nederland werd het onder andere gepropageerd door het echtpaar Rob van Eeden en Hanneke van Veen, via hun "Vrekkenkrant" (1992-1996) en de stichting "Zuinigheid met Stijl". Hieruit ontstond eind 1996 het 'non glossy' lifestyle magazine Genoeg.
Het begrip consuminderen werd overigens bedacht en geïntroduceerd door Herman Verheij, toen hij in 1990 als directeur-generaal milieubeheer werkte bij het ministerie van VROM. Hij bedacht de zin voor een inleiding aan de Rijksuniversiteit Groningen.
Actievormen.
De weggeefwinkels in Nederland en België zijn een initiatief om de verspilling in de Westerse consumptiemaatschappij aan de kaak te stellen. Tijdens de jaarlijkse Niet-Winkeldag die in een aantal landen wordt gehouden wordt in de vorm van (ludieke) acties de zinloosheid van het "meer-meer-meer"-consumeren aan de orde gesteld. Ook Het Uur der Aarde op 28 maart is een poging om een bijdrage te leveren aan verminderde consumptie in termen van energiebesparing en uitstootbeperking.
