Martin Hoogland.
Martinus (Martin) Hoogland (Amsterdam, 8 september 1956 – Hoorn, 18 maart 2004) was een Nederlandse politieman uit Amsterdam die na zijn ontslag overstapte naar de Joegoslavische maffia, waar hij als enige Nederlander tot nog toe de top wist te bereiken. In de vroege ochtend van 27 juni 1991 schoot hij voor het Hiltonhotel in Amsterdam de Nederlandse drugsbaron Klaas Bruinsma dood na een woordenwisseling.
Levensloop.
Hoogland werd geboren met de achternaam Klijn. Hij was een intelligent en ook brutaal Amsterdams jochie, en leerde zijn vader pas op latere leeftijd kennen. Omdat hij geen enkele affiniteit had met deze man, besloot hij later de achternaam van zijn stiefvader aan te nemen.
Hij ging bij de politie werken en werd, als een van de jongste agenten in Amsterdam, geplaatst op het bureau Mosplein in Amsterdam-Noord. Door de zeer slechte begeleiding in die tijd bij de Amsterdamse politie kwam hij terecht op het beruchte bureau Warmoesstraat. In die tijd een bureau waar de eerste corruptieschandalen naar voren kwamen. De leiding van zijn groep en het bureau zagen de jonge agent Klijn met de verkeerde mensen omgaan, maar greep – zoals gebruikelijk in die tijd – niet in. Hierdoor kwam hij in de knel en zag al gauw de scheidslijn tussen kwaad en goed niet meer. Daarna was het een kwestie van tijd en gebruikte hij cocaïne. Elke dag verdween hij in de criminele scene van Amsterdam. Misdaadverslaggever Martin Kok zegt informatie te hebben dat hij mogelijk betrokken zou zijn bij de moord op Pim Fortuyn.
Na weggestuurd te zijn bij de politie werd hij al snel vervolgd voor een schietpartij, waarbij een gewonde viel. Kort daarna kwam het tot de twee schietpartijen waarbij Klaas Bruinsma omkwam.
In de zomer van 1993 kreeg Hoogland van het gerechtshof te Amsterdam een gevangenisstraf opgelegd van twintig jaar. 12 daarvan kreeg hij wegens het doodschieten van Klaas Bruinsma en 8 voor de moord op een andere drugshandelaar, Tony Hijzelendoorn.
Dat Hoogland werd veroordeeld voor de moord op Bruinsma kwam vooral door de verklaring van Steve Brown; een verklaring die door misdaadjournalist Bas van Hout in twijfel werd getrokken.
In maart 2004 werd Hoogland op 47-jarige leeftijd zelf geliquideerd. Hij werd in Hoorn van zijn fiets geschoten. Hoogland zat op dat moment in een open inrichting in Hoorn (detentiefasering). De dader van de liquidatie is vooralsnog onbekend.
Martin Hoogland werd voor de moord op Klaas Bruinsma veroordeeld maar heeft elke betrokkenheid bij de dood van Klaas Bruinsma ontkend.
Een Joegoslaaf Branco Marianovic zou later de moord op Bruinsma aan Pieter Storms bekennen maar deze schutter was op dat moment niet binnen het bereik van de Nederlandse justitie.
De reden van zijn openhartigheid zou zijn dat het hem speet dat iemand vast zat voor een moord die hij (Branco) gepleegd had. Branco Marianovic zou hebben gehandeld uit bloedwraak, omdat Bruinsma zijn halfbroer Alexander Marianovic had vermoord.
