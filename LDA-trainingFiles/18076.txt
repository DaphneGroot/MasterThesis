 SLIGRO VERWACHT VERDERE GROEI W.P.A. 
     AMSTERDAM, 3 feb (Reuter) - Groothandel Sligro Beheer NV 
 verwacht dat haar winst in 1997 verder zal stijgen. 
     "Sligro gaat uit van een verdere stijging van de winst per 
 aandeel, ondanks een toename van het gemiddeld aantal uitstaande 
 aandelen," aldus het bedrijf in een persbericht. 
     Sligro meldde vandaag een netto winst over 1996 van 19,7 
 miljoen gulden, vergeleken met 16,3 miljoen in 1995, hetgeen in 
 lijn was met in januari bekend gemaakte voorlopige cijfers. 
     Sligro zegt voor het nu lopende jaar een autonome omzetgroei 
 te verwachten die wat hoger is dan in 1996 maar voorziet ook nu 
 weer een verdere omzetgroei door acquisities. 
     In 1996 groeide de omzet, zoals vorige maand al aangegeven 
 door het bedrijf, met 10,1 procent tot 952,8 miljoen gulden. De 
 autonome omzetstijging was echter maar 2,2 procent en dat was 
 volgens Sligro enigszins onder haar eigen inschatting. 
     In 1997 zal de omzet boven het miljard gulden uitkomen, 
 aldus de directie. 
     Eveneens in lijn met de eerder bekend gemaakte voorlopige 
 cijfers ging de netto winst over 1996 met 20,9 procent omhoog 
 tot 19,7 miljoen gulden. 
     Volgens Sligro doorbrak zij het afgelopen jaar met een netto 
 winstmarge van bijna 2,1 procent voor het eerst de grens van 
 twee procent. 
     De winst per aandeel groeide met 13,3 procent tot 6,03 
 gulden. Het aantal uitstaande aandelen groeide met 6,7 procent 
 door een emissie van 252.000 stuks in juli en door opname van 
 het keuzedividend in aandelen. 
     Over 1996 wordt een dividend betaald van 2,30 gulden per 
 aandeel, drie dubbeltjes meer dan de betaling over het 
 voorgaande jaar. 
     Ook nu kan het dividend desgewenst weer in aandelen worden 
 opgenomen ten laste van de belastingvrije agioreserve. De 
 details van het stockdividend worden bekend gemaakt op 17 maart, 
 twee dagen voordat de jaarvergadering zal plaatsvinden. 
     -- redactie Amsterdam, 020 504 5000, fax 020 504 5040. 
 (c) Reuters Limited 1997. 
