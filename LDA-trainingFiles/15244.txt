Veen (grondsoort).
Veenlens in de Grote Geule, België
Turfwinning in Drents hoogveengebied in 1942
Veengrond is een grondsoort, die is opgebouwd uit gehumificeerd plantaardig materiaal. Deze natte, sponsachtige grondsoort is gevormd door afgestorven planten in moerassen en later bewaard gebleven onder natte, zuurstofarme omstandigheden. Afgezien van de organische samenstelling is het bijzondere aan veen als grondsoort dat het ter plaatse is gevormd, dit wordt ook wel sedentaat genoemd. In Noord- en West-Nederland worden uitgestrekte veengebieden al honderden jaren vooral als weidegebied voor koeien gebruikt. Gedroogd veen is bruikbaar als brandstof (turf). De drassige gronden en veengebieden of veenmoerassen waar turf werd of wordt gestoken, werden vroeger ook wel moer genoemd. Diep begraven veen, blootgesteld aan toenemende druk en temperatuur verandert in bruinkool of steenkool.
Veenvorming.
Normaal gesproken wordt dood plantenmateriaal snel afgebroken door de aanwezigheid van zuurstof en de werking van bacteriën. Vooral bij hoge temperaturen en droge omstandigheden gaat de afbraak snel. Bij aerobe afbraak ontstaan dan water en koolstofdioxide. Bij de afwezigheid van zuurstof treedt echter anaerobe afbraak op, waarbij methaan ontstaat. In natte en vochtige omstandigheden gaat de afbraak langzamer dan de ophoping, waardoor veenvorming optreedt. Veen komt vooral voor in gematigde vochtige streken.
In Nederland en België is het meeste veen gevormd in het Atlanticum, waarschijnlijk door het vochtoverschot dat optrad door de overgang van naaldbos naar loofbos in die periode en de stijging van de grondwaterspiegel onder invloed van de zeespiegelstijging.
Indeling.
Veensoorten verschillen sterk, ze kunnen worden onderverdeeld op basis van de ligging ten opzichte van het grondwater, de voedselrijkdom en de dominante soortensamenstelling.
Laagveen.
Laagveen is gevormd onder invloed van het regionale grondwaterpeil, dat vaak relatief rijk is aan voedingsstoffen. Vaak is in laagveen een opeenvolging van verlanding te zien: Limnisch veen wordt onder de waterspiegel gevormd, telmatisch veen in de zone rond de waterspiegel. Juist daarboven wordt terrestrisch veen gevormd, dat over het algemeen echter snel oxideert tijdens het uitdrogen. Vaak komt het veen in het laatste stadium zo hoog te liggen dat het zich isoleert van het regionale grondwater. Er treedt dan verzuring en hoogveenvorming op onder invloed van voedselarm regenwater.
Hoogveen.
Hoogveenlandschap met zeer zure veengrond, de zgn. "Moors", in het Peak District in Noord-Engeland
Hoogveen (ombrogeen veen) is ontstaan onder invloed van regenwater en daardoor zeer voedselarm. Het belangrijkste bestanddeel is veenmos ("Sphagnum") dat grote hoeveelheden water in zich kan opnemen en in opgezwollen toestand voor meer dan 90 procent uit water kan bestaan. Bovendien kan het goed in zure omstandigheden groeien, die ontstaan doordat regenwater uit zichzelf al licht zuur en niet gebufferd is.
Het hoogveen kwam met name op de Nederlandse zandgronden op grote schaal voor. Het is echter voor een zeer groot deel afgegraven voor brandstofvoorziening. Voorbeelden van restanten van het hoogveen zijn: het Bargerveen bij Schoonebeek in Drenthe, het Aamsveen bij Enschede, de Engbertsdijksvenen bij Vriezeveen en in de Groote Peel in Noord-Brabant. In België bevindt zich op de Hoge Venen ("Hohes Venn of Hautes Fagnes") nog een grote hoeveelheid hoogveen.
De bovenste laag (40-50 cm) wordt bonkaarde genoemd en is niet geschikt om er turf van te maken. Deze bonkaarde werd in de Groningse, Drentse en Friese veenderijen vermengd met de zandgrond die na het afgraven van het veen tevoorschijn kwam en vormde zo de dalgrond, die met goede bemesting en ontwatering een redelijke landbouwgrond vormt. In de Peel gebeurde dit niet. Daar werd de vale turf, zoals men het noemde, verwerkt tot turfmolm.
De onderste laag (30-40 cm) wordt dargveen genoemd. Deze is sterk samengeperst en bevat vaak 'kienhout'. Dit zijn wortels en delen van stammen van bomen die in het veen nog als eventueel platgedrukte, maar wel herkenbare, resten aanwezig zijn.
Verdronken hoogveen.
Nog steeds wordt wel de indeling van veen naar de huidige ligging ten opzichte van het grondwaterniveau aangehouden. Men meende aanvankelijk dat het laaggelegen veen in West- en Noord-Nederland ook rond de waterspiegel, dus als laagveen, was ontstaan. Rond 1930 bleek echter dat veel van dit veen bestaat uit veenmosveen dat door de latere stijging van het grondwaterniveau is verdronken. Het onderscheid dat natte vervening de vervening van laagveen, en droge vervening de vervening van hoogveen was bleek dus niet juist te zijn.
Bijvoorbeeld in de Nieuwkoopse Plassen valt waar te nemen hoe boven op een rietveld met lisdodden, een voedselrijke grondwaterafhankelijke begroeiing, de rietkragge hol gaat staan wanneer de zode te dik wordt. Er gaan zich dan soorten vestigen als veenmos, zonnedauw, heidekartelblad en veenpluis, die een zuur regenwatermilieu nodig hebben. Zo ontstaat er nieuw veenmosveen.
Veengronden in Nederland.
In grote delen van Holland en andere gebieden in Nederland is er in de laatste 2500 jaar een dunne laag jonge klei op het aanwezige veen afgezet. Dit resulteerde in de vorming van klei-op-veen gronden.
Veenverzakkingen.
Veenverzakking of veenoxidatie vindt zijn oorzaak in de aard van het bodemmateriaal. Veen bestaat grotendeels uit plantaardig materiaal. Zoals elk organisch materiaal verteert ook veen. Als het onder water staat, gaat dat verteren heel langzaam. Als de bodem geschikt moet worden gemaakt voor agrarisch gebruik of voor woningbouw, moet meestal het grondwaterpeil worden verlaagd. Dit heeft tot gevolg dat het plantaardig materiaal in contact komt met zuurstof uit de lucht en daardoor oxideert met als gevolg volumeafname; er treedt bodemdaling op. Deze oxidatie van de veenbodem is onomkeerbaar. De vele honderden kilometers veenkade die Nederland kent zijn ontstaan door dit natuurlijke proces. Het veen van het achterland klonk in na oxidatie door ontwatering, maar de oevers langs de waterlopen bleven door water verzadigd op de oude hoogte. Als nu de waterstand tijdelijk daalt en de kade de kans krijgt te verdrogen is het optreden van verzakkingen en doorbraak niet denkbeeldig. Dat dit inderdaad plaats kan vinden blijkt uit de kadebreuk van Wilnis in 2003.
Ook voor de aanleg van wegen en spoorlijnen wordt de waterstand soms verlaagd, waardoor uiteindelijk verzakkingen kunnen optreden. Een goed voorbeeld hiervan is Gouda waar door veenverzakkingen de gemeente zo erg op kosten werd gejaagd dat ze bijna 40 jaar lang een artikel 12-status heeft gehad.
Plaatsnamen met 'veen' in de naam.
Zutphen heeft geen 'veen' meer in de naam, maar is afgeleid van zuid-veen.
