Lisa Marie Presley.
Lisa Marie Presley (Memphis (Tennessee), 1 februari 1968) is een Amerikaanse zangeres, maar voornamelijk bekend als de dochter van Elvis Presley en diens toenmalige echtgenote Priscilla.
Biografie.
Presley werd geboren in Memphis, Tennessee, precies 9 maanden na haar ouders' bruiloft (1 mei 1967). Enkele dagen na de kerst van 1971 verlieten Presley en haar moeder Graceland. Ook na de scheiding (oktober 1973) bleef Presley bij haar moeder in Beverly Hills wonen, maar bracht ieder jaar de kerst- en zomervakantie door bij haar vader op Graceland.
Persoonlijk leven.
Presley trouwde op 3 oktober 1988 met Danny Keough. Presley en Keough hebben twee kinderen, een dochter (1989) en een zoon (1992). Op 6 mei 1994 scheidde Presley van Keough.
Op 26 mei 1994 trouwde Presley met Michael Jackson in de Dominicaanse Republiek, iets waar Michael Jackson erg trots op was (Jackson bewonderde Lisa's vader, Elvis Presley). Presley en Jackson waren 18 maanden later alweer gescheiden.
In 2001 was Presley verloofd met rocker John Oszajca. De verloving werd verbroken nadat Presley acteur Nicolas Cage ontmoette. Op 10 augustus 2002 trouwde Presley met Cage. Op 25 november 2002 vroeg Cage de scheiding aan. Op 26 mei 2004 werd de scheiding uitgesproken.
Presley trouwde voor de vierde keer op 22 januari 2006 met Michael Lockwood. In maart 2008 maakte Presley bekend dat zij en Lockwood hun eerste kind verwachtten. Op 5 augustus 2008 maakte Presley bekend dat zij en haar man een tweeling verwachtten. Op 7 oktober 2008 beviel zij van twee gezonde dochters. In 2016 zijn Presley en Lockwood gescheiden.
Cd's.
Op 8 april 2003 bracht Presley haar debuutalbum "To Whom It May Concern" uit. De eerste single van deze cd was het nummer "Lights Out". Presley schreef het grootste gedeelte van de songteksten zelf.
De opvolger werd uitgebracht op 5 april 2005. Het album getiteld "Now What" bevat nummers als "Idiot" en een cover van Don Henley's "Dirty Laundry". Het lukte haar echter niet om haar muzikale carri√®re definitief van de grond te krijgen.
Haar derde album "Storm and Grace" werd uitgebracht op 15 mei 2012 in de Verenigde Staten en in Canada.
