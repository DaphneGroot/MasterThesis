Yngwie Malmsteen.
Lars Johan Yngve Lannerbäck (Stockholm, 30 juni 1963) is een Zweeds gitarist. Hij is beter bekend als Yngwie Johan Malmsteen (Yngwie J. Malmsteen).
Malmsteen, onder anderen geïnspireerd door Jimi Hendrix en Ritchie Blackmore, begon al op vroege leeftijd met gitaarspelen.
Hij is een van de weinige gitaristen die metal en klassiek samensmeedt tot een unieke muziekstijl, genaamd neo-classical metal. In 1984 werd hij genomineerd voor een Grammy Award. Hij werd in 2015 opgenomen in de Swedish Music Hall of Fame.
Persoonlijk leven.
Malmsteen staat bekend als een intelligent man met een grote passie voor muziek. Ook is het bekend dat hij een groot fan is van het Italiaanse automerk Ferrari wat te zien is aan de stickers van het bekende logo die op zijn mengtafel en op zijn gitaar zitten geplakt.
Ook draagt Malmsteen een ketting met een gouden hanger van het logo.
Malmsteen is in de jaren aardig veranderd, maar loopt zoals altijd nog steeds in extravagante kostuums en heeft nog steeds een lange haardos.
Privé had hij zo zijn problemen, in 1987 hij kreeg een ongeluk in zijn Jaguar en datzelfde jaar overleed Malmsteens moeder aan kanker.
In 1992 kreeg de politie van Miami een verontrustend telefoontje van Malmsteens schoonmoeder die beweerde dat Malmsteen haar dochter (Amber Dawn Landin) onder schot hield met een shotgun.
Nadat een arrestatieteam het huis van Malmsteen had omsingeld gaf hij zichzelf over en kwam hij naar buiten slechts gekleed in een badjas.
Malmsteen werd niet aangeklaagd en trouwde begin 1993 met Amber Dawn Landin.
Eind jaren 90 deed Landin aanvraag voor een scheiding omdat ze beweerde meerdere malen door Malmsteen te zijn mishandeld.
In 1998 werd deze scheiding een feit.
Materiaal.
Malmsteen speelt naar eigen zeggen altijd op een Fender Stratocaster.
Vooral de modellen uit 1962 en 1969 behoren tot zijn favoriet.
Ook is het bekend dat Yngwie ook weleens een akoestische gitaar ter hande neemt en ook vaak speelt op zijn eigen gitaren van het merk Fender die tijdens de productiejaren van eind jaren 70 tot anno 2009 sterk zijn veranderd.
Malmsteen gaat qua versterking altijd voor de 50 watt amps van Marshall uit de beginjaren 70.
Verder is bekend dat Malmsteem altijd gebruikmaakt van 1,5 mm dikke Dunlop Delrin plectrums die hij speciaal in het wit laat maken met zijn naam erop.
Qua effecten gaat Malmsteen voor een MPX-overdrive uit de jaren zeventig. En er is inmiddels een 'kopie' van dat apparaatje verschenen met zijn naam erop. Verder gebruikt hij vele delays (een effect dat het geluid een of meerdere keren herhaalt na het aanslaan), de harmonizer (een effect dat een of meerdere lagen in harmonie over het bestaande geluid heen legt en hierdoor het effect van meerdere gitaren creëert).
Scalloped Necks.
Op deze foto is duidelijk de bewerkte toets van Malmsteens Stratocaster te zien
De introductie van Scalloped Necks (uithollingen van toets tussen de frets) kan aan Malmsteen toegekend worden.
Malmsteen liep als kind stage in een instrumentenbouwersatelier tot er op een dag een 17e-eeuwse luit binnenkwam. Hij zag dat de luit in plaats van frets inkepingen had in de toets waarop de snaren konden worden aangedrukt. Malmsteen nam een oude gitaarhals en begon deze ook uit te vijlen, alleen liet hij de frets zitten (terwijl dat bij de luit niet zo was, dit deed hij tegen slijtage van het hout). Erg tevreden met het resultaat begon hij dit op al zijn gitaren toe te passen en ontdekte dat je door het uitvijlen een betere grip kreeg op de snaren.
Een aantal gitaarfabrikanten heeft deze techniek op enkele van hun modellen toegepast.
