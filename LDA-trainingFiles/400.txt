	Amsterdam steekt kwart miljoen in referendum
	Van onze verslaggever
AMSTERDAM
De gemeente Amsterdam geeft bijna een kwart miljoen gulden uit aan een extra campagne over het referendum over IJburg. Advertenties en affiches in abri's moeten de inwoners van de stad verleiden in maart voor de aanleg van een nieuwe wijk in het IJmeer te stemmen.
Het geld is nodig omdat de tegenstanders zich op professionele manier, met flink wat geld, verzetten tegen de bouw van huizen in het natte natuurgebied.
De gemeente voert de campagne: 'Amsterdammers willen in Amsterdam blijven wonen'. Er komen advertenties in kranten met deze leuze. Hierin worden ook feiten en cijfers over de nieuwe wijk gegeven.

