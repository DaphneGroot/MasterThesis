Kimswerd.
Kimswerd (Fries: "Kimswert") is een dorp in de gemeente Súdwest-Fryslân, in de Nederlandse provincie Friesland. Tot 2011 lag Kimswerd in de voormalige gemeente Wonseradeel. Het dorp telt ongeveer 600 inwoners.
Monumenten.
Een deel van Kimswerd is een beschermd dorpsgezicht, een van de beschermde stads- en dorpsgezichten in Friesland. Verder is er in het dorp een aantal rijksmonumenten te vinden.
Kerk.
De Laurentiuskerk is gebouwd op een terp. Het oudste deel van de kerk dateert uit ongeveer 1050.
Het romaanse tufstenen schip dateert nog uit de 11e eeuw. Het priesterkoor kwam in de tweede helft van de 13e eeuw tot stand.
Boven de ingang van de noordzijde bevindt zich een in rode zandsteen uitgevoerde timpaan (12e eeuw of 13e eeuw), gemaakt van een sarcofaagdeksel en versierd met een mannenkop en rankenmotief.
De kerk heeft later verschillende veranderingen ondergaan, zoals de beklamping van de zuidgevel.
De tufstenen toren verrees in de 12e eeuw en werd in 1516 in baksteen verhoogd. In de toren hangt een door Geert van Wou gegoten klok (1515).
Het interieur wordt gedekt door een houten tongewelf. Interieur en inventaris zijn in 1695 in opdracht van Tjaerd van Aylva in laat-maniëristische stijl vernieuwd. Hiertoe behoren de betimmeringen, de koorafscheiding, de preekstoel met gesneden Bijbelse taferelen tussen getordeerde kolommen, het doophek, de kerkbanken met gesneden wangstukken en een overhuifde herenbank met de wapens van de families Tijara en Heemstra.
Verder bevat de kerk een door Jacob Lous gebeeldhouwde zerk (1614) op het graf van de familie Heemstra en een door W. Hardorff gebouwd orgel (1858).
Grote Pier.
Beeld van Grote Pier van Anne Woudwijk
Volgens de overlevering woonde Grote Pier ("Grutte Pier") in dit dorp, de beroemdste en beruchtste inwoner, die rond 1480 geboren is en zijn sporen in binnen- en buitenland heeft nagelaten. Hij was de vrijheidsstrijder van Friesland. Hij heeft het vooral opgenomen tegen het gezag van de Saksen, de keizer en de Hollanders "van over de Zuiderzee". Er is in Kimswerd dan ook een beeld voor hem opgericht. Ook zijn legendarische neef Wijerd Jelckama en diens gezin woonden in Kimswerd en omstreken.
