Universiteit Twente.
De Universiteit Twente of kortweg UT, is een universiteit voor technische en maatschappijwetenschappen in de Overijsselse stad Enschede, Twente. Op dit moment heeft de UT zo'n 9000 studenten en 3300 mensen als wetenschappelijk personeel.
De universiteit ligt tussen Hengelo en Enschede op het voormalig landgoed Drienerlo aangrenzend aan de wijk Twekkelerveld. Het is de grootste campusuniversiteit van Nederland: stafwoningen, studentenwoningen, sport- en cultuurvoorzieningen, winkels en alle faculteitsgebouwen liggen allemaal op één terrein.
De UT werkt samen met de andere technische universiteiten in Nederland via de 4TU-federatie.
"Het Ding" van Jasper Latté en Jaap Hos
Oriëntatie.
Hoewel de universiteit oorspronkelijk een technische hogeschool was, worden tegenwoordig ook verschillende niet-technische studies aangeboden, zoals International Business Administration, European Public Administration, Gezondheidswetenschappen, Communicatiewetenschap, en Psychologie. Toch wordt de universiteit vaak in één adem genoemd met de technische universiteiten Eindhoven en Delft. Gezamenlijk werken deze universiteiten vanaf 2007 als federatie, onder de naam 4TU.
De Universiteit heeft als motto "De ondernemende Universiteit", in de jaren 80 gelanceerd door rector Van den Kroonenberg. Dit ondernemende karakter blijkt onder andere uit het aantal bedrijven dat vanuit de universiteit gestart is: al meer dan 700. Daarnaast werkt de UT nauw samen met de provincie Overijssel en de gemeente Enschede in Kennispark Twente. Deze samenwerking heeft als doelstelling om 10.000 nieuwe hoogwaardige arbeidsplaatsen voor Twente te creëren, op basis van meer en betere spin-offbedrijven, innovatie met het bedrijfsleven en het ontwikkelen van een inspirerende omgeving voor kennisintensieve bedrijven.
Geschiedenis.
Torentje van Drienerlo van Wim T. Schippers
Op 1 december 1961 verscheen in het Staatsblad de wet tot vestiging van een derde Technische Hogeschool in Nederland, en wel in Enschede, dat werd verkozen als vestigingsplaats boven Arnhem, Zwolle en Deventer. De dies natalis van de UT wordt tegenwoordig niet gevierd op 1 december, maar op de laatste vrijdag van november. Dat de gemeente Enschede het landgoed Drienerlo beschikbaar stelde voor de eerste campusuniversiteit van Nederland heeft waarschijnlijk bijgedragen aan deze keuze. In Eindhoven en Delft zijn de andere twee technische hogescholen gevestigd; deze heten sinds 1986 respectievelijk de Technische Universiteit Eindhoven en de Technische Universiteit Delft.
Na het besluit tot vestiging werd in de daaropvolgende jaren met de bouw begonnen. Op 14 september 1964 werd de Technische Hogeschool Twente (THT) in aanwezigheid van rector magnificus Berkhoff officieel geopend door Koningin Juliana en Prins Bernhard. De eerste lichting bestond uit tweehonderd studenten, onder wie vier meisjes. De THT had toen vier afdelingen: Algemene Wetenschappen; Werktuigbouwkunde, Elektrotechniek en Chemische Technologie.
In 1966 vierde de THT haar eerste lustrum met 634 studenten, onder wie 14 meisjes. Het jaar daarna, 1967, begon de THT, met als leus "Twente de medicijn", de strijd om de nieuw op te richten medische faculteit binnen te halen. Dit mislukte, de medische faculteit werd toegewezen aan de Universiteit Maastricht. In 1968 gaf de minister toestemming voor de start van drie nieuwe studierichtingen: Toegepaste Wiskunde, Technische Natuurkunde en Technische Bedrijfskunde.
De eerste vrouwelijke ingenieur van het THT studeerde in 1972 af. Het jaar daarop, 1973, kreeg de THT toestemming om de opleiding Bestuurskunde te beginnen. In dat jaar werd de woonplicht voor eerstejaars afgeschaft; deze hoefden voortaan niet meer op de campus te wonen.
De Batavierenrace die in 1973 nog van Nijmegen naar Rotterdam liep, werd in 1974 verplaatst naar het traject Nijmegen - Enschede. Deze estafette wordt nog altijd jaarlijks gelopen.
Verbreding van het aanbod.
In 1976 werd de opleiding bestuurskunde opgericht. In 1977 werd een opleiding Toegepaste Onderwijskunde opgericht. Aangezien de toeloop naar de technische faculteiten stokte, was dit een belangrijke aanzet tot verdere groei van de hogeschool. De duizendste ingenieur die zijn hele opleiding aan de THT had gevolgd studeerde in 1978 af. De naam van de THT werd dat jaar veranderd in "TH Twente, hogeschool voor technische en maatschappijwetenschappen".
De opleiding informatica ging in 1980 van start met 150 eerstejaars. De nieuwe opleiding toegepaste onderwijskunde had in dat jaar al 40 eerstejaars. In 1980 werd ook de eerste studentenvereniging, C.S.V. Alpha, opgericht. Naar verluidt was het beleid van de universiteit jarenlang dat studentenverenigingen niet pasten in het campusconcept. Verschillende studenten hadden, naast de studie- en sportverenigingen die op de campus aanwezig waren, toch behoefte aan verenigingen voor studenten met gelijke interesses.
Minister Deetman van onderwijs gaf in 1983 geen toestemming voor een serie nieuwe opleidingen die de TH Twente had willen verwezenlijken. Spraak- en taalpathologie kwam er niet, civiele techniek werd binnen bestuurskunde opgericht en de filosofische opleiding WWTS (Wijsbegeerte van Wetenschap, Techniek en Samenleving) mocht alleen als post-propedeutische opleiding worden aangeboden.
Twee jaar later, in 1985, werd een vestiging in Leeuwarden geopend waar studenten hun eerste jaar konden volgen; 40 studenten kozen dat jaar voor die mogelijkheid. Deze vestiging werd met ingang van het collegejaar 2005-2006 weer gesloten.
Universiteit.
Sinds 1986 voert de TH Twente haar huidige naam "Universiteit Twente". Het jaar daarop werd civiele techniek, net als werktuigbouwkunde, procestechnologie en informatica, een afstudeervariant van technische bedrijfskunde.
Het grote computernetwerk van de UT werd in 1989 in gebruik genomen; het bestond toen uit 2000 aansluitpunten.
Civiele techniek begon in 1991 als vrije studierichting onder de naam Civiele technologie en management. Een andere nieuwe studie, toegepaste communicatiewetenschappen mocht in 1992 niet starten als vrije studie, maar het jaar daarop, in 1993, werd toestemming verkregen om de opleiding vorm te geven als bovenbouwstudie. Dat jaar startte ook de nieuwe opleiding Bedrijfsinformatietechnologie.
Toegepaste communicatiewetenschappen werd in 1998 eindelijk een echte opleiding. Een andere nieuwe opleiding, Telematica startte in 1999. In 2001 begonnen Biomedische technologie en Industrieel Ontwerpen en in 2002 Psychologie.
Op 20 november 2002 was er een grote brand in het toenmalige TWRC-faculteitsgebouw, door brandstichting in het voormalige rekencentrum door een medewerker. Dit gebouw bevatte toen nog steeds de meeste netwerkvoorzieningen, daarom werd door deze brand een groot gedeelte van het computernetwerk van de universiteit verwoest. Een jaar later werd het gebouw heropend. Het wordt nu Cubicus genoemd en dient als huisvesting voor de faculteit Gedragswetenschappen.
In 2003 startte Technische Geneeskunde als een variant van geneeskunde. Gevolgd door Advanced Technology in 2004. De nieuwste opleidingen van de universiteit zijn Creative Technology, International Business Administration (een variant van Bedrijfskunde) en ATLAS (University College).
In september 2005 werd Mr. Pieter van Vollenhoven - lid van het Koninklijk Huis en echtgenoot van Prinses Margriet - tot hoogleraar "Veiligheidsmanagement" aan de UT benoemd.
Campusgedachte.
De Universiteit Twente was de eerste Nederlandse universiteit die werd opgezet volgens een "campusgedachte". Volgens deze filosofie zou alles wat een student nodig had tijdens zijn verblijf aan de universiteit, zowel voor studie als voor het sociale leven, op één centrale campus aanwezig moeten zijn. Dit zou de studie en de geestelijke vorming van de studenten ten goede komen. Zodoende werd campus ruim opgezet, en bood het - naast veel groen - plaats aan alle faculteitsgebouwen, aan sportvoorzieningen, de Universiteitsbibliotheek, winkels, een mensa en ruimtes voor sociale activiteiten. Verder werd er niet alleen voorzien in huisvesting voor alle studenten, maar werd het wonen op de campus ook van de stafleden verwacht. De traditionele studentenverenigingen, zoals die tot dan toe in andere universiteitssteden bestonden, werden gezien als in tegenspraak met de campusgedachte, en zodoende van de campus geweerd.
Vanaf de jaren 70 werd de campusgedachte langzamerhand losgelaten, en de voorbestemde "gesloten gemeenschap" vermaatschappelijkte. Er kwam samenwerking met instanties van buiten, zoals onderzoeksinstellingen en bedrijven, het werd studenten toegestaan om vanaf een bepaald leerjaar buiten de campus te wonen, en vanaf 1980 ontstonden de eerste studentenverenigingen; C.S.V. Alpha en D.S.C. Cheiron (nu DSCC/DJCR "Audentis et Virtutis"). Halverwege de jaren 90 besloot het College van Bestuur expliciet voor het stimuleren van het studentenleven in de binnenstad van Enschede, en schafte de universiteit "de Pakkerij" aan, een pand aan de Oude Markt 24, om de verdiepingen aan verschillende Enschedese verenigingen beschikbaar te stellen.
Studentenleven.
Het studentenleven speelt zich af bij studie- en studenten(sport)verenigingen.
