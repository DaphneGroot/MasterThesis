	Iraans oogwit beschilderd met inkt
	Afkomst is een problematisch begrip in de kunst. De Britse schrijfster Jeannette Winterson groeide op in een gezin dat fanatiek lid was van de Pinkstergemeente. Gevraagd naar het belang hiervan voor haar schrijvende werk nu, zei Winterson in een interview, dat het feit dat zij zich destijds een buitenstaander voelde in die religieuze groep, haar de kracht had gegeven zich aan het schrijven te wijden. Winterson maakte dus een duidelijk onderscheid: afkomst kan voorwaardenscheppend zijn voor het tot wasdom komen van talent, maar nooit bepalend.
Deze lijn is minder makkelijk te trekken bij schrijvers en kunstenaars die hun afkomst, hun wortels tot ondubbelzinnig thema van hun werk maken. Maarten 't Hart is zo'n schrijver, Shirin Neshat (1957) is zo'n kunstenaar. Neshat is geboren in Iran, maar voordat de revolutie daar uitbrak en de ayatolla's er de macht overnamen, was ze al verhuisd, naar de Verenigde Staten. Daar, aan de universiteit van Berkeley in California, ging ze naar de kunstacademie. Haar vaderland zag ze pas terug in 1990, na zestien jaar afwezigheid.
Neshat toont nu voor het eerst in Nederland de affichegrote foto's die ze naar aanleiding van dit bezoek maakte. Het eerste dat haar opviel in het islamitische Iran was de veranderde rol die vrouwen opgelegd hadden gekregen: ze waren koesterende moeders en onderdanige echtgenotes, maar als Allah het wilde, ook strijdsters in een heilige oorlog.
Neshat wilde geen oordeel vellen over de situatie in Iran. In plaats daarvan besloot ze die drie posities als uitgangspunt te nemen voor een zoektocht naar wat dat nu betekende voor haar, die Iraanse identiteit.
Het resultaat, zoals dat bij galerie Lumen Travo te zien valt, is de fotoserie 'Women of Allah'. De foto's - geÂ‰nsceneerde zelfportretten met, soms, haar zoontje - zijn wisselend van kwaliteit. Dat ligt niet aan de symboliek, want die ligt er in alle gevallen duimendik bovenop. Waaraan dan wel?
Twee voorbeelden. Het eerste heet Offered Eyes en toont een met zwarte kohl omrand oog en een wenkbrauw. De afdruk is dermate vergroot dat het oog en de trekken daaromheen korrelig en sluierig worden. In scherp contrast staat dat met de beeldschoon gekalligrafeerde Iraanse teksten die Neshat op het oogwit van de vrouw heeft geschilderd.
Inkt die per ongeluk in je oog druppelt, is geen pretje, maar een oog dat zich zo genereus aanbiedt om gemaltraiteerd te worden, al is het dan ter wille van de schoonheid: daar gaan je haren van overeind staan. Het is die combinatie van schoonheid en gruwelijkheid die de foto opmerkelijk maakt en de voor de handliggende symboliek (in de fundamentalistische islam behoren ogen vaak tot de weinige vrouwelijke lichaamsdelen die getoond mogen worden) doet vergeten.
Anders is dat bij Speechless, waar een geweerloop naast het jukbeen van een vrouw opdoemt. De foto is zo bot als gezegd. Er is geen poging gedaan om de symboliek van de onder vuur genomen vrouw te nuanceren, in een ander licht te plaatsen.
Er zijn meer van dit soort voorbeelden. Neshat toont zich op ongeconcentreerde momenten een Iraanse kunstenares die worstelt met haar verleden. Op haar beste momenten toont ze dat afkomst er niet toe doet en nooit toe zal doen.LtB
Foto's van Shirin Neshat. T/m 23 april. Lumen Travo, Lijnbaansgracht 314, Amsterdam. Wo t/m za 13-18 uur, zo 6 april 14-17 uur.

