	Kans op leukemie kinderen vergroot bij Cap La Hague
	Van onze verslaggever
AMSTERDAM
Spelen op het strand, zwemmen in zee en het eten van vis en schelpdieren uit het zeewater rond Cap La Hague in Normandië, waar een opwerkingsfabriek voor nucleair afval staat, vergroten de kans op leukemie bij kinderen. Dat melden twee onderzoekers van de universiteit van Besançon in een artikel dat zaterdag in de British Medical Journal verschijnt.
Hun conclusie contrasteert met de zes jaar geleden naar voren gebrachte theorie dat het vooral de beroepsmatige blootstelling van de vader aan radioactiviteit is, die het ontstaan van leukemie bij zijn kind zou verklaren. Die suggestie kwam naar voren uit Brits onderzoek naar het cluster van leukemie-patiënten rond de nucleaire opwerkingsfabriek in Sellafield.
Het onderoek wees uit dat strandbezoek in de regio van moeder en kind váker dan eens per maand en het eten van ter plaatse gevangen vis en schelpdieren váker dan eens per week de kans op leukemie statistisch significant vergroot. Dat wijst op blootstelling aan radioactieve stoffen die zich in het zeemilieu bevinden.

