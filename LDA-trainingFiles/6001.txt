Torentje.
Het Torentje is een onderdeel van het Binnenhof in Den Haag. In het Torentje bevindt zich de werkkamer van de minister-president van Nederland. Het wordt daarom vaak naar de huidige premier genoemd: "Torentje van Rutte", "Torentje van Balkenende" enz. Ook de uitdrukking "Torentjesoverleg" komt ervandaan.
Ten westen van het Torentje is de Maurits- of Grenadierspoort, die toegang geeft tot het Binnenhof. Recht tegenover het Torentje bevinden zich kantoorruimtes van de Tweede Kamer. Net buiten het Binnenhof kijkt het torentje naar het Mauritshuis. Het torentje is gebouwd in het water van de Hofvijver.
Op de begane grond bevindt zich in het torentje een kleine vergaderruimte, de Thorbeckezaal. Op de eerste verdieping huist het kantoor van de minister-president.
Geschiedenis.
Het achthoekige gebouw wordt voor het eerst genoemd in een kroniek uit 1354 en dateert vermoedelijk uit de eerste helft van de veertiende eeuw. Aan de rand van het Binnenhof lag het Torentje oorspronkelijk als zomerprieel van de graven van Holland. Het was door middel van een ophaalbruggetje verbonden met de grafelijke tuin. Op de plaats van deze tuin, ten oosten van het Torentje, is later, rond 1640, het Mauritshuis gebouwd.
De eerste etage dateert vermoedelijk uit 1479. Het Torentje werd een vestingswerk voorzien van schietspleten en van kantelen. De ramen en de torenspits werden in 1547 aangebracht. In de veertiende en vijftiende eeuw was het torentje ook in gebruik bij de beheerder van het Binnenhof, de kastelein. Het gebouw had, net als de kastelein zelf, vele functies, waaronder die van herberg, wijnkelder, bottelarij en conciÃ«rgewoning.
In 1798 werd de werkkamer van de secretaris-generaal van het ministerie van Binnenlandse Zaken ingericht op de eerste etage van het Torentje. Tot 1849 gebruikten de secretarissen-generaal van dit ministerie het Torentje als werkkamer.
Het Torentje werd vanaf 1849 door Thorbecke in gebruik genomen door de voorzitter van de ministerraad. Opeenvolgende premiers wisselden nog weleens van kantoor. Pas sinds de regeerperiode van Ruud Lubbers in 1982 is het Torentje de vaste werkplek van de minister-president.
