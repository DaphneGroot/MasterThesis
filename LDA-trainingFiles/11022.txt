Harrie Jekkers.
Harrie Jekkers (Den Haag, 1 juli 1951) is een Nederlands zanger, schrijver en cabaretier.
Biografie.
Jekkers werd geboren in de Haagse Schilderswijk en groeide twee jaar later verder op in Moerwijk. Hij ging naar de middelbare school op het Thomas More College in Den Haag, en hij studeerde Engels in de stad Groningen. Daarna stond hij enige jaren in Utrecht voor de klas. Nadat het laatste niet zo'n groot succes bleek, begon hij, dankzij zijn vader, met het schrijven van liederen en teksten.
In 1978 richtte Jekkers samen met Koos Meinderts de groep 't Klein Orkest op. Dit gebeurde nadat de groep "Groot Orkest" uiteen was gevallen. Hij scoorde in 1982 solo een groot succes onder het pseudoniem Harry Klorkestein (anagram van Klein Orkest) met de hit "O, o, Den Haag". Het lied werd door Henny de Jong, de technicus van 't Klein Orkest, geplaybackt op tv. Het lied wordt vaak als het officieuze volkslied van Den Haag beschouwd.
In 1985 viel de groep uit elkaar en begon Jekkers een carrière als cabaretier. Zijn liedteksten schreef hij weer samen met Koos Meinderts. Voor Kinderen voor Kinderen 11 schreef hij "De kerstezel". In het programma "Het Gelijk van de Koffietent" nam Jekkers het nummer zelf op, waarbij hij de originele orkestband van Kinderen voor Kinderen gebruikte. In hun laatste voorstelling "Jekkers & Koos" (1999) stonden ze samen op het toneel. Jekkers schreef de liedjes voor het kindertheaterstuk De snoepwinkel van Zevensloten, dat in 2007 in première ging.
In 2015 ging Jekkers samen met Jeroen van Merwijk terug de theaters in onder de naam "Jekkers en Jeroen". Na jaren in Utrecht te hebben gewoond, is hij sinds 2014 woonachtig in Spanje..
