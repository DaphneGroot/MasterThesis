Jan Smit (zanger).
Johannes Hendricus Maria (Jan) Smit (Volendam, 31 december 1985), als kindsterretje beter bekend als Jantje Smit, is een Nederlandse zanger, televisiepresentator, acteur, en ondernemer. Smit zingt Nederlandstalige liedjes die vallen onder het genre dat bekendstaat als palingsound. Naast zijn solocarrière werd Smit in 2015 onderdeel van het schlagertrio KLUBBB3 en sinds 2017 van De Toppers. Als presentator is hij bekend van programma's zoals "De beste zangers van Nederland" en "Muziekfeest op het plein". Sinds 1999 zet Smit zich naast zijn carrière ook in als ambassadeur van SOS Kinderdorpen en zit hij in het bestuur van voetbalclub FC Volendam.
1996-2004: Internationaal succes als Jantje Smit.
Jantje Smit zong vier jaar bij het Volendammer jongenskoor "De zangertjes van Volendam". Hij werd op tienjarige leeftijd ontdekt, toen de Volendamse band BZN een duet op wilde nemen met jong plaatselijk talent en zangeres Carola Smit (geen familie). Jantje werd hiervoor uitgekozen en het nummer "Mama" werd vervolgens een groot succes. Naar aanleiding hiervan mocht hij een solosingle opnemen, geproduceerd door drie BZN-leden.
Dit werd de single "Ik zing dit lied voor jou alleen", die op nummer 1 binnenkwam in de Nederlandse hitparades. Dit was in de geschiedenis van de Nederlandse Top 40 nog nooit eerder voorgekomen. In de twee volgende jaren scoorde "Jantje Smit" nog vijf hits, waaronder "Pappie, waar blijf je nou". Alle nummers werden geschreven door de BZN-leden Jan Keizer, Jack Veerman en Jan Tuijp.
Buiten Nederland was Smit ook succesvol in België, Duitsland, Oostenrijk, Italië en Frankrijk. Hij trad enige tijd op in Duitsland vanwege de ruimere arbeidstijdenwetgeving: in Nederland mogen kinderen bij wet slechts enkele malen per jaar optreden. In Duitsland bracht hij tien Duitstalige albums uit. In 2001 ontving Smit met BZN en zijn producers de exportprijs, als best verkopende Nederlandse act in het buitenland.
2005: "Gewoon Jan Smit".
Het dagelijks leven van Jan Smit was in 2005 vanaf 25 maart te volgen in de realitysoap "Gewoon Jan Smit". Dit programma werd later dat jaar bekroond met de Gouden Televizier-Ring. Met Belle Pérez presenteerde hij ook voor de TROS het programma TROS Muziekfeest op het Plein. "Als de nacht verdwijnt" is een bewerking van "Le soleil" van Anny Schilder uit 1990, geschreven door Cees Tol en Thomas Tol. De populariteit van Smit steeg enorm en hij scoorde hit na hit, te beginnen met "Laura", die de eerste plaats van de Single Top 100 behaalde.
Op 15 maart 2006 kreeg Jan Smit de Edison Award uitgereikt in de Amsterdamse Melkweg als Beste Zanger Nationaal voor zijn album Jansmit.com. Op 8 september 2006 startte een tweede serie van "Gewoon Jan Smit". In deze reeks werd meer dan in de eerste reeks aandacht aan de omgeving van de zanger besteed.
In 2006 scoorde Jan Smit zijn derde en vierde nummer 1-hit in de Nederlandse hitparades. "Als de morgen is gekomen" stond in september 6 weken op 1 en in december bereikte ook "Cupido" de eerste plaats.
Vanaf september 2006 heeft winkelketen C&A een kledinglijn in het assortiment opgenomen die genoemd is naar Jan Smit. De collectie heet "J-style". Smit heeft zijn persoonlijke voorkeur aangegeven, op basis van dat advies heeft C&A kleding gemaakt.
In 2007 had Smit een vijfde nummer 1-hit: "Op weg naar geluk". Vanaf eind september 2007 was Smit weer op televisie met een realitysoap, "Jan Smit, de zomer voorbij".
In het najaar van 2007 verscheen er een nieuwe single van Jan Smit, "Dan volg je haar benen". De single bereikte in november de eerste plaats in de hitlijsten en was voor Smit zijn zesde nummer 1-hit in Nederland. Op de single staat tevens "Calypso", een duet met de Amerikaanse zanger John Denver. In 2008 begon Smit vervolgens aan een grote tour door Nederland genaamd "Jan Smit komt naar je toe".
2007: Stemproblemen.
Medio oktober werd bekendgemaakt dat Smit tot eind november zijn stem niet meer mocht gebruiken. Er was een knobbeltje op zijn stembanden gevonden. Alle optredens werden tot 29 november afgezegd. Hierdoor miste Smit optredens bij Symphonica in Rosso en de TMF Awards, maar mocht hier wel de prijs voor beste Nederlandse popact ophalen. Vanaf november van dat jaar kon Smit wegens een operatie een half jaar niet meer zingen. Presentatiewerk voor de TROS en zijn nieuwe album moesten daardoor wachten. De tournee "Jan Smit komt naar je toe" werd ook verschoven.
In november 2007 werd voor de operatie een eenmalig televisieprogramma over Smits stemproblemen uitgezonden.
Na acht maanden afwezigheid maakte Smit zijn comeback tijdens het Museumpleinconcert op Koninginnedag 2008.
2008-2015: "Het Bombardement" en 15-jarig jubileum.
Op 14 juli 2008 kwam zijn single "Stilte in de storm" vanuit het niets op de eerste plaats van de Single Top 100 terecht. Het was zijn zevende nummer 1-notering. In het najaar van 2008 was hij te zien in een nieuw seizoen van "Jan Smit, de zomer voorbij" en was hij teamcaptain in het programma "Te leuk om waar te zijn". Op 8 november 2008 werd "Als je lacht" zijn 8e nummer 1-hit in Nederland. Op 28 februari 2009 was "Je naam in de sterren" zijn 9e hit die op nummer 1 in de Single Top 100 binnenkwam.
Waar het in Nederland alleen maar beter lijkt te gaan, loopt het succes in Duitsland juist terug. De reden ligt volgens Smit aan het feit dat men in Duitsland "echte schlagers of popmuziek" wil horen en Smit daar tussenin zit "en dat slaat niet aan". Inmiddels is Smit ook gestopt met het presenteren van televisieprogramma's. In juli 2009 verscheen er een duet met de Surinaamse zanger Damaru, "Mi rowsu (Tuintje in mijn hart)", uitgebracht voor SOS Kinderdorpen, dat zowel in Suriname als in Nederland de nummer 1-positie bereikte.
Op 3 september 2009 presenteerde Smit voor de Tros de eerste aflevering van het programma "Ik weet wat jij deed". Daarnaast begon op 20 september 2009 het 3de seizoen van "Jan Smit, de zomer voorbij", dit keer werd de serie in Italië opgenomen. "Leef nu het kan" kwam op 6 maart 2010 nieuw binnen op de eerste plaats van de hitlijst. Smit is na The Beatles en Marco Borsato de artiest die in Nederland het langst op nr. 1 heeft gestaan in de geschiedenis van de wekelijkse hitparade (1960-heden). Smit werd in april 2010 gekozen tot Nederlandse mascotte voor Amarula. Hij lostte hiermee Frans Bauer af, die in 2009 tot mascotte gekozen werd. De single "Terug in de tijd" van zijn album "Leef", kwam op 19 juni 2010 de hitparade binnen en bereikte een week later op de 2e plaats zijn hoogste positie. De opvolger "Zie wel hoe ik thuiskom" kwam op 25 september 2010 op de eerste positie in de mega single top 100 binnen. Op 15 januari 2011 stond "Niemand zo trots als wij" eveneens in de eerste week op nummer 1. Op 30 september 2011 verscheen "Hou je dan nog steeds van mij" als single en een maand later de verzamelaar 15 jaar hits. Na een week bereikte Smit opnieuw de hoogste positie van de Top 100 met de single. In het RTL-4-programma Koffietijd ontving hij op deze dag een gouden plaat voor de verkoop van 10.000 exemplaren. Ongeveer tegelijkertijd bracht Eddy Veerman een biografie uit, getiteld "Het geheim van de Smit".
Vanaf 2011 is hij samen met Cornald Maas commentator voor het "Eurovisiesongfestival" namens de AVROTROS.
In 2012 werd het 15-jarig jubileum van Jan Smit groots gevierd. In augustus verscheen het album “Vrienden”, dat bekroond werd met een platina plaat. Ook had Jan drie nummer één hits in 2012: 1. “Echte Vrienden”, zijn duet met Gerard Joling, 2. het nummer “Altijd Daar” en 3. "Sla Je Armen Om Me Heen" (met Roos van Erkel). In oktober 2012 vierde Jan zijn 15-jarig jubileum met een vijftal concerten in Ahoy Rotterdam m.m.v. Gerard Joling, Yes-R, Carola Smit en Damaru. In 2012 verscheen ook een biografie over het leven van Jan Smit. Eind 2012 speelde hij de hoofdrol in de film "Het Bombardement". De film werd al op de dag van de première volledig door critici en bezoekers gekraakt en de grond in geschreven (waarbij Smits acteerdebuut "nog wel de minste zorg van de hele film was"), maar doordat meer dan honderdduizend mensen de film in de bioscoop bezochten werd deze toch bekroond met de gouden filmstatus.
Sinds 2012 presenteert Smit "De beste zangers van Nederland". In elke aflevering staat één zanger centraal, die voor ieder ander een lied uitgekozen heeft om te zingen. Degene die centraal staat zingt zelf niet, maar beoordeelt de anderen. Op 4 juni 2016 was er een speciale aflevering van het programma, waarbij de hoofdgast niet een van de zangers was, maar Smit zelf. Deze aflevering was een eerbetoon aan Jan Smit omdat hij 20 jaar in z`n vak zat. In 2012 startte hij ook samen met zijn manager Jaap Buijs het platenlabel "Vosound Records". Naast Smit zelf zijn aan het label zijn zus Monique Smit, Tim Douwsma en Gerard Joling muzikaal verbonden.
Eind februari 2013 verscheen de dvd en de dubbel cd met dvd "Live in Ahoy, het Jubileumconcert 2012". Op 17 maart 2013 was Jan na zeven jaren weer op de Duitse televisie te zien. In het ARD programma "Das Frühlingsfest der 100.000 Blüten" presenteerde Smit zijn single "Bleiben wie du Bist". Na het tv-optreden was de single 48 uur lang gratis te downloaden. Na zes minuten was de site al onbereikbaar. Meer dan 70 liedjes van Jan Smit kwamen in de Volendammer Top 1000 terecht, een hitlijst die in 2013 werd samengesteld door een groot aantal lokale radio- en televisiestations in Noord-Holland.
In 2014 speelde Smit een bijrol in "Flikken Maastricht" en presenteert Smit het grote "Gouden Televizier-Ring Gala". Vanaf 2016 doet hij de presentatie samen met Art Rooijakkers.
In 2015 overleed Jaap Buijs. Om die reden sloeg Jan dat jaar een seizoen van "De zomer voorbij over" en werd de presentatie van het "Muziekfeest op het plein" in Heerenveen (uitgezonden op 14 en 18 augustus) overgenomen door Frans Duijts, aangezien deze aflevering werd opgenomen in de week waarin Jaap Buijs overleed en Jan Smit het niet gepast vond om op een plein vol hossende mensen te staan. In november 2015 verscheen een nieuw kerstalbum van Smit. Het album getiteld "Kerst Voor Iedereen" bevat acht kerstklassiekers en vier nieuwe kerstnummers.
Solocarrière.
In 2016 zat Jan Smit 20 jaar in het vak. Smit ging vanaf begin september 2016 met zijn nieuwe toer "Elfstedentour" weer het land in. Op 19 november 2016 stond hij met zijn tour in de Amsterdamse Heineken Music Hall. In 2017 verscheen het concert "Live In HMH" op dvd. Het jubileumalbum "20" (2016) werd bekroond met een nummer 1 positie in de Album Top 100.
KLUBBB3.
KLUBBB3 tijdens het Muziekfeest op het Plein in Emmen (2017)
Voor de derde keer probeert Smit de Duitse markt zijn carrière nieuw leven in te blazen. Dit laatste project van Buijs is dan ook zijn idee toen hij in de zomer 2015 bedacht om met de Duitser Florian Silbereisen en Vlaming Christoff De Bolle op te treden als schlagergroep KLUBBB3. Het debuutalbum "Vorsicht unzensiert!" bereikte nummers 4 tot 6 in Duitsland, Oostenrijk en Vlaanderen en stond eveneens in Nederland en Zwitserland genoteerd. De debuutsingle "Du schaffst das schon" bereikte de hitlijsten in enkele landen. De band werd op 10 januari 2016 onderscheiden met de "smago! Award", een belangrijke prijs in Duitsland in de schlagermuziek. Op 7 januari 2017 werden ze onderscheiden met de prijs "Die Eins der Besten" in de categorie "Band des Jahres". De prijs werd uitgereikt tijdens de ARD-televisieshow "Schlager-Champions - Das große Fest der Besten". Begin 2017 kwamen ze met hun album "Jetzt Geht's Richtig Los" op nummer 1 binnen in Duitsland, op nummer 2 in Oostenrijk en nummer 3 in Zwitserland. De Nederlandstalige single van KLUBBB3 "Het Leven Danst Sirtaki", kwam na het optreden bij RTL Late Night, op nummer 1 in de Single Top 100. In mei 2017 kregen de heren tijdens de "Schlagercountdown – Das Große Premierenfest" een platinaplaat voor hun eerste album "Vorsicht Unsensiert" en een goudenplaat voor hun tweede album "Jetzt Geht’s Richtig Los!". Vanaf maart 2017 ging KLUBBB3 op tournee met "Das Grosse Schlagerfest – Die Party des Jahres" door Duitsland, Oostenrijk en België.
De Toppers.
De Toppers is de meest succesvolste supergroep van Nederland, bestaande uit René Froger, Gerard Joling en Jeroen van der Boom die sinds 2005 elk jaar een reeks concerten geven in de Amsterdam ArenA. Buiten de concerten treden De Toppers regelmatig op in diverse televisieprogramma's. Het repertoire van De Toppers, tijdens de optredens, bestaat voornamelijk uit een mix van covers en eigen materiaal. Tot 2011 was ook Gordon lid van de groep.
In 2011 en 2013 stond Smit als gastartiest zes avonden in de Amsterdam ArenA tijdens "Toppers in Concert".
In september 2016 sprak Smit op radiostation 100% NL zijn liefde voor De Toppers uit. Ook gaf Smit aan wanneer de heren geen trek meer zouden hebben in De Toppers, hij graag één van de heren wil opvolgen. Een paar uur later plaatste Jeroen van der Boom een video op Facebook waarin hij en Gerard Joling, als Jan Smit, zogenaamd auditie deden voor De Toppers. "“Wie A zegt moet ook B zeggen”", laten De Toppers weten.
Op 21 februari 2017 werd definitief bekend dat Smit ook in De Toppers zou plaatsnemen. De drie heren willen graag met Smit de formatie vernieuwen en verjongen. Tijdens "Toppers in Concert 2017 - Wild West, Thuis Best Edition" werd hij geleidelijk geïntroduceerd en zal vanaf 2018 volwaardig lid zijn van de zangformatie.
Privéleven.
Smit heeft twee zussen, van wie Monique net als haar broer Nederlandstalige nummers zingt.
Hij had van 2007 tot en met 2009 een relatie met actrice en presentatrice Yolanthe Cabau van Kasbergen. Met Cabau van Kasbergen woonde hij ook enkele maanden samen. Sinds 2009 is Smit samen met de Volendamse Liza Plat. De twee trouwden op 11 november 2011 op het eiland Sint Maarten. Smit en Plat hebben samen een dochter en een zoon.
In december 2013 trad Smit toe tot het bestuur van FC Volendam. Hij is verantwoordelijk voor de algemene zaken binnen de club.
