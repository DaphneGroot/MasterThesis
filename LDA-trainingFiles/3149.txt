	De schoonheid van een onverplichtend plankje
	Van onze verslaggeefster
Nicoline Baartman

DEN HAAG
Waar vroeger de overgebleven, niet meer kersverse taartjes van de bekende Haagse firma Maison Krul voor weinig van de hand werden gedaan, daar is nu de ingang van een centrum voor iconenkunst. Odigia (naar het Griekse woord voor gids, wegwijzer) heet het instituut dat sinds vorig jaar domicilie houdt op de bovenverdiepingen van het pand op de hoek Noordeinde/
Molenstraat.
Het is een centrum voor de studie en documentatie van iconen, mét bibliotheek, auditorium en verschillende expositiezalen; voor de 'vrienden-donateurs' van de gelijknamige stichting doet het tevens dienst als sociëteit. En in de toekomst moet er ook een museum komen: hier of elders.
Daarop vooruitlopend wordt nu alvast een expositie gehouden die volgens kenners haar weerga niet kent. Op Ouverture zijn zo'n tweehonderd iconen bijeengebracht uit toonaangevende Duitse, Nederlandse en Belgische privé-collecties.
Vooral veel Russische afbeeldingen van heiligen en gebeurtenissen uit heiligenlevens hangen er, naast enkele 'fayumportretten' (eerste-vierde eeuw na Christus). Dat zijn de Egyptische dodenportretten, op hout geschilderd met warme wasverven en doorgaans voorzien van een bijzondere gelaatsuitdrukking, die in technisch en spiritueel opzicht als voorbeeld dienden voor de eerste ikonenschilders.
Met de verbreiding van het christendom waaierde de iconenkunst vanuit Byzantium uit over Griekenland, Kreta, de Balkan en Rusland. Een van de belangrijkste en kostbaarste iconen op de expositie is er eentje uit Kreta, geschilderd door Dimitrios Angelos voorstellende Aartsengel Michael Archistratos (1530). Kreta was eind vijftiende eeuw uitgegroeid tot een nieuw centrum van iconenkunst, nadat veel iconenschilders hier naartoe waren gevlucht na de val van Constantinopel.
Een ander topstuk is Elias' wonderbare hemelvaart, gemaakt in het noorden van Rusland in de zestiende eeuw. De icoon toont de profeet Elias, zoals hij in zijn wagen door een gloed van vuur naar de hemel wordt geleid. Tot eind jaren zeventig maakte het kunstwerk deel uit van de beroemde collectie van Victor Provatoroff (een rijke Rus in Londen). Via een museum in Genève kwamen zijn iconen in 1977 in Nederlands bezit, verspreid over verschillende verzamelingen.
'Onze Lieve Heer is vriendelijk geweest', zegt Robert J. Roozemond, iconen-expert en adviseur van Stichting Odigia Instituut voor oostchristelijke kunst. Hij doelt daarmee op de uitzonderlijk gunstige condities waaronder het instituut de leegstaande etages in het centrum van Den Haag kon betrekken. Zo is de bovenste etage, nog niet af voor gebruik, tot eind 1998 vrij van huur.
Roozemond komt oorspronkelijk 'uit de moderne kunst'. Toen hij ergens in de tweede helft van de jaren zestig werd gevraagd naar een partij iconen op een zolder te komen kijken, had hij geen benul van de schoonheid of de waarde. Rijen dik waren de 'plankies' daar op de grond uitgestald. Maar hij is 'door de knieën gegaan en eigenlijk nooit meer overeind gekomen'.
Sedertdien is hij betrokken geweest bij verschillende publicaties over iconen en de organisatie van tentoonstellingen in binnen- en buitenland. Hij fungeert als intermediair tussen verzamelaars en is een wandelende vraagbaak.
Zodra hij even zijn gezicht op de expositie laat zien, is het: 'Meneer Roozemond, weet u. . ?'. Anders komt wel iemand haar nieuwste aanwinst aan hem voorleggen: 'Dit icoontje heb ik laatst op een veiling gekocht. Wat denkt u, meneer Roozemond, is het wat?' Meestal verwijst hij dan naar zijn 'spreekuur' op de zaterdagochtend (vandaag en 25 januari weer), dan zit hij klaar voor wie maar wil met zijn loupes in de aanslag.
Iconenkunst is zowel figuratief als abstract, zegt hij. Er spreekt 'gevoel, genegenheid, overtuiging, boodschap, liefde' uit, en dat zijn toch de meest wezenlijke kwaliteiten van kunst nietwaar. Iconen zijn bovendien 'onverplichtend', zoals hij dat noemt. 'Een bloedende Christus aan het kruis in de katholieke kerk is wel verplichtend, die zegt: ''Jullie zijn schuldig''. Oostchristelijke kunst is onverplichtend, met iconen kom je in gesprek.'
Hij heeft de expositie samengesteld, maar het was niet altijd even eenvoudig om de bezitters van de iconen tot uitlenen te bewegen. Ouverture ging begin december al van start. Dat hield dus in dat de kerstdagen icoonloos of met maar een deel van de collectie doorgebracht moesten worden. Geen denken aan, zeiden sommigen.
Roozemond: 'Eén man, een belangrijke verzamelaar, heel aardig en altijd bereid om anderen van zijn iconen te laten meegenieten, zei zelfs: als je die ene hier weghaalt, dan is mijn huis mijn huis niet meer. Die is dus ook gebleven waar hij was. . . Het is een prachtige icoon met engelen, meer zeg ik niet.'
Met Ouverture wilde Odigia geen overzicht geven van bepaalde gebieden of belangrijke periodes in de geschiedenis van de iconenkunst, maar veeleer iets zeggen over de betekenis van het verzamelen en het hebben van juist deze kunst, en over de aard van de samenstelling van de collecties. Die bedoeling komt nauwelijks uit de verf. Los van een enkel citaat bij een heiligenportret waarin iemand zijn eerste aankoop memoreert of iets zegt over zijn geloofsbeleving, valt er weinig te construeren over de eigenaren en hun drijfveren.
Geen van hen wilde met naam en toenaam worden genoemd, zegt Roozemond. 'Ze willen niet herkenbaar zijn uit angst voor inbraak.' Daarmee viel de bodem onder de opzet van de expositie een beetje weg. Met een boek dat in de loop van dit jaar moet verschijnen, hoopt het Odigia Instituut echter alsnog dat verhaal te kunnen vertellen. Tweehonderd iconen-afbeeldingen worden daarin afgewisseld met korte geschreven portretten van de mens achter juist die ene Christus Pantokrator, Johannes de Voorloper of De Geboorte van de Moeder van God.
Ouverture, iconen-expositie. Odigia Instituut, Molenstraat 6, Den Haag. Tot en met 26 januari.

Foto
	De hemelvaart van Elias, Noord-Russische icoon uit de zestiende eeuw. De aartsengel Michael Archistratos, van de dienstknecht Gods Dimitrios Angelos, 1530.

