	Albright vertrouwt op flexibiliteit Russen inzake NAVO-expansie
	Van onze correspondent
Oscar Garschagen

WASHINGTON
De Amerikaanse minister van Buitenlandse Zaken, Albright, de eerste vrouw op deze post, verwacht dat de Amerikaans-Russische relaties geen schade zullen ondervinden van de uitbreiding van de NAVO, waartoe president Clinton in principe heeft besloten.

'Wij vinden uitbreiding van de NAVO van essentieel belang. We begrijpen dat de Russen daar enige problemen mee hebben. Maar het is ook duidelijk dat beide landen dit meningsverschil kunnen overbruggen', aldus Albright die de uitbreiding van de NAVO met Oosteuropese landen 'de steutelkwestie van dit jaar' noemde.
Het 'versterken, uitbreiden en stabiliseren van een democratisch Europa' en het instandhouden van vreedzame relaties met China vormen de prioriteiten van de nieuwe minister van Buitenlandse Zaken die met een 'media-blitz' langs de talkshows van start is gegaan.
Tijdens haar eerste officiële werkdag, die zij begon met een telefoongesprek met de Britse minister van Buitenlandse Zaken Rifkind, vertelde Albright dat haar eerste buitenlandse reizen haar naar Europa en Azië zullen voeren. Zij voegde daaraan toe dat aan de keuze van die reizen 'politieke en symbolische betekenis' gehecht mag worden. Die bezoeken gelden onder andere als voorbereiding van de NAVO-top van regeringsleiders en staatshoofden, waarop beslist zal worden welke landen tot de NAVO mogen toetreden.
Hoewel zij benadrukte dat het Midden-Oosten een prioriteit is van president Clinton 'en dus ook van mij' maakte zij duidelijk voorlopig geen plannen te hebben om naar Israël of Syrië te reizen. Zij liet doorschemeren niet van plan te zijn het voorbeeld van haar voorganger Warren Christopher te volgen door het Midden-Oosten zelf te doen. Zij zal dat grotendeels overlaten aan onderminister voor het Midden-Oosten, Dennis Ross.
Haar belangstelling gaat vooral uit naar Europa en Azië. Zij zal ter voorbereiding van de Amerikaans-Chinese top van dit jaar hoogst waarschijnlijk ook op korte termijn Peking bezoeken. Zij benadrukte dat de vernieuwde Amerikaanse regering Peking onder druk zal blijven zetten om een einde te maken aan het onderdrukken van mensenrechten. Voor de VS is de wijze waarop China in de loop van dit jaar Hong Kong overneemt en gemaakte afspraken honoreert een nieuwe testcase.
'Als het om mensenrechten in het algemeen en om Hongkong gaat dan ben ik van plan hen te vertellen waar het op staat', aldus Albright. Maar zij voegde er aan toe dat de relaties met China 'niet gegijzeld kunnen worden door één issue'.
De nieuwe minister smoorde verder iedere hoop dat president Clinton in zijn tweede en laatste termijn zal streven naar een betere relatie met Cuba, en mogelijk zelfs een opheffing van de boycot, in de kiem. 'Laat ik het duidelijk zeggen. Ik koester geen romantische ideeën over Castro. Hij is een dicator van een communistisch regime. Cuba beschaamt het westelijk halfrond', aldus Albright.
De eerste besluiten die zij zal nemen zijn van personele aard. Strobe Talbot, nummer twee op het State Departement, behoudt de Russische portefeuille. De onderminister voor Europese Zaken, Kornblum, wordt waarschijnlijk ambassadeur in Bonn. Wie hem gaat opvolgen is nog niet bekend. Een van de eerste Europese ministers van Buitenlandse Zaken die zij zal ontvangen is Van Mierlo, die in zijn rol van tijdelijk voorzitter van de Europese Unie dinsdag in Washington is.

