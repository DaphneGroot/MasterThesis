	Personeel wordt schadeloos gesteld met eenmalige uitkering 36 Uur in ziekenhuizen uitgesteld
	Van onze verslaggever
AMSTERDAM
De invoering van de 36-urige werkweek in ziekenhuizen, die bij de vorige cao is overeengekomen, wordt drie maanden uitgesteld. Dat hebben de Nederlandse Zorgfederatie (NZf) en de vakbonden vrijdag meegedeeld.
De invoering per 1 juli bleek te veel praktische problemen op te leveren. De voornaamste moeilijkheid is dat de invoering van de nieuwe, soepelere Arbeidstijdenwet is vertraagd. Daardoor kan ook de kortere en flexibeler werkweek nog niet worden ingevoerd.
In ruil voor het uitstel krijgen de 320 duizend ziekenhuiswerknemers in oktober een eenmalige uitkering van 1 procent van het jaarsalaris. Verder zal het afschaffen van de onregelmatigheidstoeslag op zaterdagochtend ook drie maanden later plaatsvinden.
De beroepsorganisatie Nu'91, die zich van meet af aan gekeerd heeft tegen de kortere werkweek en die de cao niet heeft ondertekend, vindt dat aan de oorspronkelijke invoeringsdatum van 1 juli niet getornd mag worden. Nu'91 wijst erop dat het personeel al sinds begin dit jaar wordt gekort op toeslagen voor werk buiten kantooruren.
Tijdens de cao-onderhandelingen werd deze korting geruild tegen de invoering van de 36-urige werkweek. 'Het kan niet zo zijn dat verpleegkundigen straks al maanden hun toeslagen gedeeltelijk inleveren, terwijl daar niets tegenover staat', aldus de organisatie.
Volgens de Abvakabo, een vakbond die wel met de cao en met het jongste uitstel akkoord is gegaan, staat de korting per 1 januari dit jaar los van de invoering van de 36-urige werkweek.

