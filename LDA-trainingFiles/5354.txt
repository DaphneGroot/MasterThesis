	VORM VAN DE DAG
	HENK KROES heeft nauwelijks de woorden It giet oan uitgesproken of de Elfstedengekte barst los. En eigenlijk is het gek dat het niet al veel eerder gebeurde.
Bij het Nederlands kampioenschap in Ankeveen blijft het nog opmerkelijk rustig. Het woord wordt af en toe zachtjes gefluisterd. Op enkele supporters met spandoeken na (voor marathonrijders geen alledaags tafereeltje) zijn er geen tekenen die erop wijzen dat er iets staat te gebeuren. Dat is op maandag.
Dinsdag is iedereen te druk met het uitluiden van het oude jaar en wordt er nauwelijks nog aan schaatsen gedacht. Als woensdagmiddag iedereen de slaap uit de ogen heeft gewreven en de kater met een aspirientje heeft weggespoeld, komt het Elfstedenbestuur bijeen. Nederland ontwaakt.
Donderdagochtend om kwart over elf spreekt Kroes de verlossende woorden. Het peloton komt juist voor de derde keer langs de doorkomst van de Westland-marathon in Maasland als de speaker het woord door de microfoon laat schallen.
De ogen van de rijders lichten op, het tempo gaat een fractie naar beneden, een enkele schaatser stapt uit en supporters stromen plots uit alle richtingen naar het ijs. Iedereen in Maasland wil even meegenieten van de gekte.
It giet dus vandaag oan en de PTT doet lekker mee: Elfsteden-telefoonkaarten en Elfsteden-postzegels. De Nederlandse spoorwegen zetten Elfsteden-treinen in en verkopen een speciaal Elfsteden-kaartje. Vijfhonderd Elfsteden-ME'ers zijn in Leeuwarden gearriveerd.
Wat zal het heerlijk rustig zijn vandaag op de Beulaker Wijde en de Rottemeren.
Tynke Landsmeer

