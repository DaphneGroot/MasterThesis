	Documentaire van Martin Grootenboer toont W139 zoals ze is Lekker onrustig beeld van kunstenaarsinitiatief
	
Van onze medewerkster
Ineke Schwartz

AMSTERDAM
'Geen recensenten, geen curatoren. We waren gewoon onze eigen tentoonstellingsmakers', zegt Rob Scholte. 'W139 is mooiste expositieruimte van Nederland. Ik ben blij dat ik daar begonnen ben.' Toch leuk als een van de bekendste kunstenaars van Nederland dat zegt. In de documentaire Double You Street van Martin Grootenboer, die op het IDFA in premire gaat, haalt Scholte enthousiast herinneringen op aan het eerste kunstenaarsinitiatief van Amsterdam, waar hij als kunstenaar debuteerde.
W139, een eeuwenoud pandje aan de rand van de Amsterdamse hoerenbuurt, was in 1980 een van de eerste tentoonstellingsruimtes van Nederland waar niet het establishment maar de kunstenaars zelf de dienst uitmaakten. In de zeventien jaar dat het bestaat, is veel veranderd. Keiharde principes als 'wij zijn volledig onafhankelijk', 'de pers is de vijand' en 'we beslissen alles samen' maakten plaats voor een kantoor, een telefoon en op den duur zelfs een artistiek leider (al is Theo Tegelaers zelf ook kunstenaar). Maar in tegenstelling tot de meeste andere kunstenaarsinitiatieven die indertijd ontstonden, bestaat W139 nog altijd en functioneert de ruimte uitstekend als springplank voor aanstormend talent.
De film Double You Street is losjes en rommelig gemonteerd. Je ziet stromen bezoekers voorbij wandelen, gemanipuleerd tot vage zwart-witte schimmen, steevast met bierfles in de hand. Tentoonstellingen worden opgebouwd, installaties getoond en beklommen en er zijn openingen met cowgirls, muziek en een dromedaris.
Daartussendoor wat couleur locale over de hoerenbuurt en een aantal 'kunstenaarsportretten', gemaakt door W139-kunstenaars. Peter Giele, oprichter van het spraakmakende maar inmiddels ter ziele gegane Amsterdamse initiatief Aorta, zaagt halfnaakt een konijnehok en kauwt op een wortel. Ad de Jong, oprichter en 'Godfather' van W139, bekijkt een schilderij en Ulay levert commentaar bij merkwaardig gekleurde beelden.
Het resultaat is onrustig. Veel is alleen begrijpelijk voor intimi, die de gefilmde kunstenaars en de plek kennen. Toch is Grootenboers film heel aardig. Double You Street is geen nostalgisch portret met veel pratende hoofden over hoe te gek het vroeger was. Evenmin doet de film voorkomen alsof W139 een kunstplek van wereldbelang is, hoe graag de kunstenaars zelf ook beweren dat deze plek 'geschiedenis schrijft'. Double You Street geeft een goed beeld van de sfeer in W139, van de onophoudelijke stroom van activiteiten en de kleurrijke beeldsoep die er de afgelopen vijftien jaar te zien was. En dat is precies het aantrekkelijke van dit kunstenaarsinitiatief.
Door deze aanpak zijn een heleboel dierbare verhalen weggevallen. De kraak van het pand, de anarchistische begintijd en alle ruzies over het beleid komen slechts en passant aan bod - 'het was koud, ijskoud', herinnert Scholte zich, 'tijdens de eerste tentoonstelling was een deel van de vloer overstroomd en bevroren.' Hij romantiseert: 'Er was geen toekomst, dus die moest je zelf maken'. Maar juist daardoor slaagt Grootenboer erin om de continuteit te laten zien, die ondanks alle veranderingen bij het kunstenaarsinitiatief bleef bestaan.
De film toont W139 zoals ze is: een expositieplek annex feest- en ontmoetingsruimte die vooral voor kunstenaars interessant was en is. En voor een enkele 'outsider' zoal Geurt Imanse, thans hoofdconservator van het Stedelijk Museum en indertijd een van de weinigen van 'het establishment' die geen enkele opening bij W139 miste. Imanse toont liefdevol een aantal werken en publicaties die hij aankocht voor zichzelf en voor de bibliotheek van het Stedelijk.
W139 leverde weinig echte sterren af. Scholte is een van de weinigen, met grafisch ontwerper Bas Oudt. De plek staat niet zozeer voor kwaliteit, maar voor een mentaliteit. Subtiel komt die tot uiting in de manier waarop W139-'goeroe' en oprichter Ad de Jong is gefilmd: niet in de Warmoesstraat maar in zijn huidige studio in Brooklyn. De Jong is geen ster als Scholte, maar maatschappelijk en commercieel succes of niet, hij redt zich toch wel, juist dankzij zijn doe-niet-moeilijk-maar-doe-het-zelf-instelling.
Double You Street van Martin Grootenboer wordt vandaag om 12.30 u. vertoond in Alfa 3.

