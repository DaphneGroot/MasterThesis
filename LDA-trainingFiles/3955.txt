	Pretentieus geneuzel zeurt eindeloos voort
	Kicking and Screaming van Noah Baumbach. Met Josh Hamilton, Eric Stolz. In Cinecenter Amsterdam.
De titel Kicking and Screaming doet een snelle en heftige actiefilm vermoeden. Daar lijkt het aanvankelijk helemaal niet op. Het begint met een sloom afstudeerfeestje van oninteressante jongens en meisjes die nu al uitgeblust lijken. Kan gebeuren, de actie zal wel snel volgen.
Maar het pretentieuze geneuzel blijft anderhalf uur doorzeuren. Oninteressante figuren slepen zich voort, de een verlangend naar een vriendin die naar Praag is vertrokken, de ander terend op de zak van zijn vader die al net zo'n lul is als de jongeheer zelf dreigt te worden of ook al is, en niemand anders is er die voor enig leven in de brouwerij kan zorgen.
Je hebt van die Franse films, die volgeouwehoerd worden en hart en geest doen verschrompelen. De Franse taal leent zich dan nog voor inhoudelijk spiritueel klinkende teksten die, met gesloten ogen, nog wel te pruimen zijn. Ook dat eventueel geestelijk genoegen vermag Kicking and Screaming niet te bieden. Moge hij snel afsterven in een achterafzaaltje. PvB

