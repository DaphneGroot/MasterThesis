Blieberg.
Blieberg (Frans: "Plombières"; Duits: "Bleyberg" of "Bleiberg") is een plaats en gemeente in de provincie Luik, arrondissement Verviers, in België. De gemeente telt ruim 10.000 inwoners.
De fusiegemeente is in 1977 gevormd toen de gemeenten Gemmenich, Homburg, Montzen, Moresnet en Sippenaeken samengevoegd werden. De nieuwe gemeente werd genoemd naar het gehucht Blieberg of Plombières (vóór 1919: "Bleyberg"), dat centraal in de gemeente (deelgemeente Gemmenich) gelegen is.
De deelgemeente Gemmenich grenst samen met haar buurgemeenten Kelmis, Aken en Vaals aan het drielandenpunt. Tevens ligt een gedeelte van het Belgische deel van het Preusbos op het grondgebied van de gemeente Blieberg. Een kleiner deel van dit bos reikt tot in Duitsland en een nog kleiner deel ligt in Nederland; ten zuiden van Vaals. De naam "Preusbos" betekent overigens "Grensbos" in het lokale Platdietse dialect. In het noordwesten ligt een deel van het Beusdalbos in de gemeente.
Een markant bouwwerk in de gemeente is het spoorviaduct van Moresnet.
Geschiedenis.
Het dorpje Blieberg heeft zijn snelle ontwikkeling in de loop van de negentiende eeuw te danken aan de aanwezigheid van lood en zink in zijn ondergrond. Tot rond 1820 was "Bleyberg" (Blieberg is hiervan een spellingsvariant) een eenvoudig gehucht waar drie gemeenten, te weten Gemmenich, Homburg en Montzen in elkaar overliepen.
In verscheidene geschriften uit de veertiende en vijftiende eeuw komen wij als verwijzingen tegen o.a. Bladersbergh, Blaesbergh, Bredersberg, Braesberg en Bleyberg. Deze verwijzingen zijn zonder twijfel de oudere benamingen van het huidige Blieberg. Overigens bestaat er ook nog heden ten dage een heuvel en gelijknamige straat in Blieberg die "Braesberg" wordt genoemd. Men weet niet hoe oud de ertsmijn in werkelijkheid is. Van Keltische, Romeinse of Frankische oorsprong heeft men echter geen sporen kunnen vinden. Zeker is dat de ertsmijn reeds in het midden van de veertiende eeuw geëxploiteerd werd.
Tot de opheffing van het hertogdom Limburg hoorde Blieberg tot de Limburgse hoogbank Montzen. Net als de rest van het hertogdom werd Blieberg bij de annexatie van de Zuidelijke Nederlanden door de Franse Republiek in 1795 opgenomen in het toen gevormde Ourthedepartement.
Naam.
De oorspronkelijke naam van het plaatsje luidt "Bleyberg", wat loodberg betekent in het lokale Platdietse dialect. Deze naam verwijst naar de winning van looderts ter plaatse in de middeleeuwen. In 1919 heeft de gemeenteraad op eigen initiatief de naam van de plaats verfranst naar "Plombières". Dit is gebeurd in de nasleep van de Eerste Wereldoorlog en als uiting van Belgisch (Franstalig) nationalisme. De Nederlandse naam voor de gemeente luidt nog steeds "Blieberg" (spellingvariant van Bleyberg).
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Taal.
In de gemeente wordt Platdiets, een Limburgs grensdialect, gesproken. In de westelijke dorpen Sippenaeken en Homburg neigt het meer naar het Limburgs, in de oostelijke deelgemeenten Gemmenich, Montzen en Moresnet meer naar het Ripuarisch.
De gemeente ligt in een gebied waar drie taalgebieden - het Nederlandse, het Franse en Duitse taalgebied - samenkomen. Uit de resultaten van de opeenvolgende talentellingen, die tot 1947 elke tien jaar tegelijk met de volkstelling gehouden werden, blijkt dat de bewoners daarom moeite hadden zich tot een van de standaardtalen te bekennen. Zo kon het gebeuren dat een dorp bij de ene telling in overgrote meerderheid Nederlandstalig was en bij een andere telling ineens massaal Duitstalig bleek te zijn. Deze uitkomsten waren grotendeels gebaseerd op voorkeur en willekeur: van een daadwerkelijk groot dialectverschil tussen de dorpen was geen sprake. Nog steeds kunnen de dialectsprekende inwoners zich onderling uitstekend verstaanbaar maken met Nederlandse (Zuid-)Limburgers, Voerenaars en Duitstaligen uit België en het Duitse grensgebied.
Door de gebeurtenissen in de Eerste Wereldoorlog en vooral de Tweede Wereldoorlog keerde de bevolking zich om politieke redenen steeds verder af van het Duits en Nederlands ten gunste van het Frans, toen de belangrijkste officiële taal van België. Dit blijkt niet alleen uit de vrijwillige verfransing van het gehucht Bleyberg tot Plombières in 1919, maar ook uit de talentellingen. Bij de telling van 1930 bleken enkele dorpen plots in meerderheid voor het Frans te kiezen en bij de telling van 1947 kozen zelfs alle dorpen in meerderheid voor het Frans. De inwerking van politieke druk naar aanleiding van het trauma van de Tweede Wereldoorlog, en reeds daarvoor de Eerste Wereldoorlog, en daarmee van twee Duitse invasies, sorteerde effect. Als gevolg hiervan werden de dorpen bij het vastleggen van de taalgrens in 1962 officieel geheel Franstalig.
Tot 1918 was in Bleyberg de kerktaal het Hoogduits geweest, evenzo werd het gemeentelijke en parochieel onderwijs aan kinderen in het Duits gegeven. Daarna vond onderricht uitsluitend in het Frans plaats.
Omdat de spreektaal van de autochtone bevolking desondanks geen Romaans (Waals / Frans) maar een Germaans (Duits / Nederlands/Limburgs) dialect is, werd in 1963 besloten om de mogelijkheid open te laten zo nodig Nederlandse of Duitse taalfaciliteiten in te stellen indien de bevolking daar om zou vragen (zogenaamde 'slapende faciliteiten'). Hiervoor zou toestemming nodig zijn van de federale regering in een Koninklijk Besluit. Tot op heden zijn nooit officieel faciliteiten ingesteld. In 2001 besloot de gemeente samen met de naburige gemeenten Welkenraedt en Baelen met het verlenen van informele Duitse taalfaciliteiten te beginnen. Dit naar aanleiding van een toestroom van Duitstaligen uit zowel de Duitstalige Gemeenschap als uit de regio Aken (Duitsland).
Inmiddels woont in de gemeente ook een aanzienlijk aantal Nederlanders. Tot op heden worden geen Nederlandse taalfaciliteiten verleend. De Nederlanders komen hoofdzakelijk uit (Zuid-)Limburg en spreken een gelijkaardige streektaal.
Bestuur 2007-2012.
Het bestuur van Blieberg bestaat uit een coalitie van de onafhankelijke lijst Union pour le Renouveau à Plombières (URP) en de CDH. Op 4 december 2006 werd de 22-jarige Thierry Wimmer tot burgemeester van Blieberg gekozen, waarmee hij in België de jongste burgemeester ooit was.
