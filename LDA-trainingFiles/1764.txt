	As dierbare overledene mag in huisaltaar
	De as van gecremeerde dierbaren mag in de toekomst in principe overal worden verstrooid, behalve op door de gemeente aangewezen plekken waar het uitdrukkelijk niet is toegestaan, zo heeft het kabinet onlangs besloten. 'Een goede zaak', vindt Jan van den Bout, hoogleraar verliesverwerking aan de universiteit van Utrecht. Nu mag de as alleen nog maar worden uitgestrooid op strooivelden en boven open zee.
Volgens professor Van den Bout is de praktijk nu al anders en verstrooien mensen de as van dierbare overledenen op zelf uitgekozen plaatsen. 'Bijvoorbeeld in de tuin of een andere plek die ze dierbaar is. In het water bijvoorbeeld als iemand een woonboot had, bij een geliefde boom. Die feitelijkheid is er al lang', zegt de hoogleraar verliesverwerking in Ng Magazine, het blad van de Vereniging van Nederlandse Gemeenten (VNG).
Van den Bout maakt echter een klein voorbehoud. 'Als mensen een deel van de as bij zich houden, in een medaillon bijvoorbeeld, dan is het de vraag of dat voor sommigen het afscheid nemen niet moeilijker maakt. Of zo'n medaillon niet de functie vervult van het er niet aan willen.'
Ook in de uitvaartwereld wordt de wetswijziging met instemming begroet. 'Het betekent dat mensen meer te zeggen krijgen over de manier waarop ze afscheid willen nemen', zegt Nicole Capaan van uitvaartwinkel De Ode in Amsterdam.
'Ik kan me voorstellen dat mensen straks een geliefd plekje uitkiezen', zegt Capaan. Thuis bijvoorbeeld. 'Je kunt je voorstellen dat mensen een altaartje maken als herinneringsteken.'

