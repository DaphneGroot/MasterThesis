Reus (mythisch wezen).
El coloso, Francisco Goya, 1808, Museo del Prado, Madrid
Reuzen nemen Freya mee als beloning (voor het bouwen van de Walhallaburcht) uit Wagners "Das Rheingold", Arthur Rackham, 1910
Herakles en de reus Antaios uit de Griekse mythologie, Nordisk familjebok, 1904
David verslaat de reus Goliath uit de Hebreeuwse Bijbel, Caravaggio, 1600
Ruslan en het hoofd van de reus, Ivan Bilibin, 1917
Kleinduimpje pakt de Zevenmijlslaarzen, Antoine Clouzier, 1697
De reuzin Hyrrokkin uit de Noordse mythologie rijdt op haar wolf naar de begrafenis van Baldr, Ludwig Pietsch, 1865
De reus uit Sjaak en de bonenstaak, Arthur Rackham, 1918
De reus van Skalunda hög, de grafheuvel van Skalunda, "ils Holgerssons underbara resa genom Sverige", 1908
Gulliver in Brobdingnag uit Gullivers reizen, Richard Redgrave
Reus is de aanduiding voor een bijzonder groot mythisch wezen met een antropomorf uiterlijk. In oude geschriften, zoals de Edda en de Hebreeuwse Bijbel, worden in een aantal passages reuzengeslachten beschreven.
Uitzonderlijk grote mensen worden ook weleens reuzen genoemd. Robert Wadlow was volgens het Guinness Book of Records met zijn 2,72 meter de langste mens die ooit heeft geleefd.
Kenmerken.
In mythen, volksverhalen en sprookjes zijn reuzen grote antropomorfe wezens die gevreesd worden om hun kracht. Desondanks zijn ze niet altijd agressief, vaak hebben ze mensen geholpen bij het bouwen van grote bouwwerken. Ook heuvels, zeker in het vlakke Nederland en Vlaanderen, of eilanden, zoals in Denemarken, worden wel aan reuzen toegeschreven.
Opmerkelijk is dat hun manieren ongepolijst zijn en dat ze zeer weinig spreken, hoewel ze dat meestal wel kunnen. Anders dan kabouters en elfen, die men nog in het bos of elders in de natuur kan aantreffen, zijn reuzen in de volksverhalen bijna altijd uitgestorven, uitgemoord of verdwenen.
Reuzen in de theosofie.
Volgens de theosofie van mw. Blavatsky hadden de verre voorouders van de huidige mensheid reusachtige afmetingen. Volgens haar stammen de mensen van reuzen af en werden ze gedurende miljoenen jaren steeds kleiner. We zouden door de Atlantiërs van het continent Atlantis zijn voorafgegaan. Het laatste eiland van Atlantis was Poseidonis en dat ging in 9564 v. chr. ten onder. Het zou het eiland zijn dat door Plato werd beschreven in zijn Timaios en Kritias. Maar in die tijd waren de Atlantiërs al geen reuzen meer. Het land van de reuzen zou in de Atlantische Oceaan (vernoemd naar Atlas, de zoon van Poseidon, de god van de zee) hebben gelegen en door vloedgolven zijn vergaan. Daarvóór leefde er een ras van reuzen in de Grote Oceaan op het continent 'Lemurië'. Ze lieten de moai op Paaseiland na. 'Hyperborea' ging daaraan vooraf en de menselijke evolutie zou in een land zijn begonnen, dat nooit is vergaan: het 'onvergankelijke Heilige Land'. In talrijke culturen zijn herinneringen aan de vroegere, reusachtige bewoners bewaard gebleven. Zo schreef Hesiodos over de vijf Tijdperken van de Mens en geloofden de Azteken in de opeenvolging van Vijf Zonnen. Volgens de theosofie werden veel grote stenen door reuzen op hun plaats gezet. De zogeheten 'Cyclopische' bouwwerken zouden ook naar deze vroegere bewoners van de aarde verwijzen.
Blavatsky noemt ook de volgende reuzen: de danava's en daitya's van India, de râkshasa's van Sri Lanka, de Izdubars van Chaldea, de emims (Emieten) en de anakim (Enakieten) van de Joden.
In het Indiase epos Ramayana ontvoert Ravana, de koning van de râkshasa's van Lanka (Sri Lanka) Sita, de echtgenote van Rama. Het verhaal zou volgens Blavatsky model hebben gestaan voor de Griekse Ilias, waarin Paris, Helena, de echtgenote van Menelaos schaakt.
Blavatsky verklaart de Griekse reuzen, de Hekatoncheiren Briareos (Aegaeon), Gyges en Kottos alsvolgt: de vijftig hoofden van elk staan voor rassen, de honderd armen voor onderrassen en stammen. Ze noemt ze ook drie poollanden, die door Kronos (de Tijd) gevangen worden gezet, om door Zeus (het vierde ras) te worden bevrijd om deel te nemen aan zijn strijd tegen de Titanen (het derde ras). De ondergang van de Titanen wordt zo uitgelegd als de ondergang van het continent Lemurië en de overwinning van het continent Atlantis (dat gewijd is aan Zeus' broer, de zeegod Poseidon).
Stadsreuzen.
Personages uit legenden en mythen worden als stadsreuzen, dit zijn grote poppen die een persoon uitbeelden, rondgedragen in processies. Dit komt vooral voor in Spanje en België.
Bouwers van megalieten?
Reuzen worden vaak in verband gebracht met (het bouwen van) megalieten en andere imposante bouwwerken.
Hunebedden en dolmens.
Saxo Grammaticus (ca. 1150 - na 1208) schrijft het oprichten van dolmens toe aan de reuzen.
Volgens Johan Picardt, de eerste die in de 17e eeuw de hunebedden onderzocht, kon het niet anders zijn of reuzen hadden deze steenhopen gebouwd. Hij was er zo van overtuigd, dat hij ze uitvoerig beschrijft in zijn "Antiquiteiten" (1660).
Het liep dan ook slecht met ze af. Uiteindelijk zijn ze "door de rechtvaerdige bestieringe Gods" allemaal uitgeroeid.
De in Noord-Duitsland populaire naam "Hünengrab" is afgeleid van het Middelhoogduitse "hiune" en de Nederduitse "Hune", met de betekenis van "reus". Zelfs in de 17e eeuw werd in de literatuur algemeen aangenomen dat het hier ging om "graven van de reuzen".
In Bretagne ligt het graf van de reus.
In Zweden wordt het grootste van de vier ganggraven bij Ekornavallen "Girommen" of "Gigerugnen" (de oven van de reuzin) genoemd.
Jentil.
Ook in de Baskische mythologie wordt de bouw van megalithische bouwwerken zoals dolmens toegeschreven aan een ras van reuzen, de jentil. Dolmens worden jentilarri of jentiletxe genoemd, de harrespils worden jentilbaratz genoemd en grotten worden aangeduid met jentilzulo of jentilkoba. De jentil zouden verantwoordelijk zijn voor de dood van Roland (zie ook Orlando Furioso). Het ras van reuzen verdween toen de geboorte van Christus werd voorspeld. Slechts één jentil, Olentzero, bleef over.
Clapers de gegants.
De grotere nederzettingen uit de Talayot-cultuur op Mallorca worden ook wel "clapers des gegants" genoemd.
Zwerfkeien.
Een grote steen die schijnbaar verloren ligt in het landschap (in feite een zwerfkei, overgebleven uit een ijstijd) werd een reuzenworp genoemd. Dit begrip wordt aangetoond door een verhaal uit de Zweedse folklore, als zou een reus in oudere tijden twee stukken land hebben weggerukt waardoor het Vänermeer en het Vättermeer ontstonden, en die in de Oostzee hebben gesmeten, waar ze nu respectievelijk de eilanden Gotland en Öland vormen.
Grafheuvels.
Rondom grafheuvels bestaan verschillende verhalen over reuzen.
Een van de grootste grafheuvels van Noord-Duitsland is de "Dobberworth" met een geschat volume van 22.000 m³. Deze grafheuvel heeft een doorsnede van 40 meter, de heuvel is 15 meter hoog en is waarschijnlijk in de bronstijd opgeworpen. Volgens volksverhalen is deze grafheuvel door een reus gebouwd.
Menhirs.
De menhir bij Fort La Latte wordt in verband gebracht met de reus Gargantua.
Trojaburg.
In Finland wordt een trojaburg ook wel "Jatulintarha" ("tuin van de reus") of "jättiläisen tie" ("weg van de reus") genoemd.
Rujm al-Hīrī.
In het Hebreeuws wordt Rujm al-Hīrī "Gilgal Refā'īm", of "Galgal Refā'īm" ("Wiel van Refaim") genoemd, omdat aldus de Tenach het oervolk van Bashan (moderne Golan) een ras van reuzen was. Sommigen menen dat Rujm al-Hīrī door reuzen is gebouwd en ook voor hen bedoeld was, desnoods als graf. Sommigen geloven zelfs dat het een begraafplaats was voor de Bijbelse Goliath, anderen noemen Og.
Megalithische tempels van Malta.
De Megalithische tempels van Malta zijn volgens Maltese folklore door reuzen gebouwd, hetgeen tot de benaming "Ġgantija" ("Gigantentoren") leidde.
Megalithische tempels van Ġgantija.
Volgens een plaatselijke legende zijn de Megalithische tempels van Ġgantija gebouwd door reuzen, vandaar de naam, die 'gigantenwerk' betekent. De legende vertelt ook dat deze giganten in Gozo woonden en de tempels als cultusplaats gebruikten. Volgens een legende zou een enkele reuzin het bouwwerk in één nacht hebben gebouwd, terwijl ze ook nog haar kind op de arm hield.
Stonehenge.
Er zijn verschillende theorieën over de bouw van Stonehenge, soms wordt gedacht dat reuzen meehielpen aan de bouw.
Cyclopische muren.
De Cyclopische muren zouden door de cyclopen gebouwd zijn.
Ring of Brodgar.
Er zijn sagen bekend die verhalen over dansende reuzen die bij zonsopgang in stenen veranderden. De losstaande "Comet Stone" bij de Ring of Brodgar zou de fluitspeler geweest zijn.
Dun Carloway.
Dun Carloway zou gebouwd zijn door de reus Darg mac Nu-aran. De broch uit de ijzertijd zou ooit bekend zijn geweest onder de naam "Dun Dheirg" ("Versterking van Darg"). Twee van zijn broers zouden de naastgelegen duns hebben gebouwd. Knock mac Nu-aran had de dun bij Sands of Uig gebouwd; Tid mac Nu-aran was eigenaar van de dun bij Kirkibost, Bernera.
Cubbie Roo's Castle.
Kolbein Hruga bouwde Cubbie Roo's Castle, in de lokale folklore is hij bekend als reus. Zijn fort wordt al beschreven in de Orkneyinga saga.
Castle Rock.
Castle Rock, met Edinburgh Castle, wordt in verband gebracht met de reus Red Etin. Castle Rock neemt een belangrijke plaats in in de Schotse mythologie.
Fingal's Cauldron Seat.
Cirkel 5 van de Machrie Moor Stone Circles. Het verhaal gaat, dat de reus Fingal de steen met het gat in de buitenste ring gebruikte om zijn hond Bran vast te maken, terwijl hijzelf een maal nuttigde in de binnenste ring.
Giant's Causeway.
De Ierse reus Fionn mac Cumhaill (Finn McCool) bouwde een pad door de zee (Giant's Causeway) naar Schotland om met zijn Schotse tegenhanger Benandonner te vechten. Op het moment dat Fionn in Schotland aankomt, ziet hij dat Benandonner nog reusachtiger is dan hijzelf en hij vlucht terug naar Ierland. Daar aangekomen, achtervolgd door de Schotse reus, vraagt McCool aan zijn vrouw om hem als baby te vermommen. Op het moment dat Benandonner in Ierland aankomt ziet hij de vrouw met de baby, waarbij hij schrikt van de grootte van het kind, aannemend dat de vader van zo'n groot kind vele malen groter en sterker zal zijn dan hijzelf en hij vlucht terug naar Schotland. Op zijn vlucht vernielt Benandonner het pad. Alleen het begin in Ierland en het eind in Schotland (Fingal's Cave op het eiland Staffa) blijven bestaan.
St Michael's Mount.
Cormoran en zijn vrouw Cormelian zouden verantwoordelijk zijn voor de bouw van St Michael's Mount. Ze droegen het graniet van de West Penwith Moors naar deze plek. Toen Cormoran sliep, sleepte zijn vrouw groenschistfacies van een dichterbij gelegen plek. Cormoran werd wakker en schopte dit weg, het vormde het eiland van Chapel Rock. Trecobben, de reus van Trencrom Hill, zou Cormelian gedood hebben. Hij gooide zijn hamer naar Cormoran, maar raakte Cormelian. Cormoran en Trecobben hebben Cormelian onder Chapel Rock begraven.
Calanais Standing Stones.
De Steencirkel met centrale monoliet (4,8 m. hoog) van Calanais, Lewis, Buiten Hebriden, Schotland
De Calanais Standing Stones zouden volgens overlevering versteende reuzen zijn, die zich niet wilden bekeren tot het christendom. Een ander verhaal uit de zeventiende eeuw heeft het over de foute mannen, in Schots-Gaelisch "fir bhreige", die in steen veranderden. De Vikingen vermeden deze plaats omdat ze de stenen zagen als trollen.
Tumbas de sos gigantes.
De "tumbas de sos gigantes" (reuzen- of gigantengraven) en Nuraghi komen voor in Sardinië.
Grote Piramide van Cholula.
De Azteken geloofden dat de bouw van de Grote Piramide van Cholula te danken was aan Xelhua, een van de zeven giganten in de Azteekse mythologie. Naast de grote tempel van Quetzalcoatl en verschillende paleizen, had de stad 365 tempels.
Tiwanaku.
Tiwanaku zou volgens de Incamythologie gebouwd zijn door reuzen, in een legende stuurde Wiraqocha een grote vloedgolf om deze reuzen te vernietigen.
Watch Stone.
Het verhaal gaat dat de Watch Stone een in steen veranderde reus is, die in de Nieuwjaarsnacht zijn hoofd buigt naar het meer om te drinken.
Hajjar al-Hibla.
De Hajjar al-Hibla of Steen van de Zwangere Vrouw is gevonden in Baalbek in Libanon en weegt 1000 ton. Ernaast is in 2014 het grootste door mensenhanden gehouwen steenblok gevonden van 19,6 m. bij 6 m. bij 5,5 m. met een geschat gewicht van 1650 ton.
Geogliefen.
Er zijn meerdere geogliefen van reuzen, zoals de reus van Cerne Abbas en de reus van Atacama. Rondom de Long Man of Wilmington doen veel sagen de ronde. Zo zou op de plek van de afbeelding een herdersjongen een reus hebben gedood.
Er zijn ook meerdere geogliefen van paarden, zoals het witte paard van Uffington.
Paarden.
Er zijn verschillende reusachtige paarden, zoals reuzenpaard Svadilfari (de vader van Sleipnir). Pegasus is samen met de reus Chrysaor uit het bloed van Medusa geboren.
Het paard Ros Beiaard was eveneens een reus.
Verwante wezens.
Kindlifresserbrunnen op de Kornhausplatz, Bern, Zwitserland
