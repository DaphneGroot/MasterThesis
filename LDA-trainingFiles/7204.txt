Kristie Boogert.
Kristie Boogert (Zuid-Beijerland, 16 december 1973) is een voormalig tennisspeelster uit Nederland, die in juli 1991 professional werd. In dat jaar won zij een ITF-toernooi in het Franse Le Havre. In 1997 won zij een ITF-toernooi in Poitiers. Tegenwoordig is zij verslaggeefster bij Eurosport en presentatrice bij Ziggo Sport.
Loopbaan.
Op de WTA-tour wist zij geen enkelspeltitel te behalen. Ze bereikte de finale op het toernooi van Boedapest in 2000. Haar hoogste ranking in het enkelspel was de 29e plaats (5 februari 1996). Haar beste resultaat op de grandslamtoernooien is het bereiken van de derde ronde.
Zij won wel drie titels op de WTA-tour in het dubbelspel, alle in 1996. Zij won deze in Parijs (met Jana Novotná) en in Leipzig en Luxemburg met Nathalie Tauziat. In 1994 won zij het gemengd dubbelspel op Roland Garros met Menno Oosting.
Boogert behaalde in 2000 met Miriam Oremans de zilveren medaille tijdens de Olympische Zomerspelen in Sydney. Het goud ging naar de Amerikaanse zusjes Venus en Serena Williams.
Haar beste resultaat op de grandslamtoernooien is het bereiken van de kwartfinale. Haar hoogste notering op de WTA-ranglijst is de zestiende plaats, die zij bereikte in februari 1997.
Momenteel werkt zij voor de televisiezenders RTV Rijnmond, Sport 1 en Eurosport. Ze behaalde een HEAO-diploma 'commerciële economie' aan de Randstad Topsport Academie.
