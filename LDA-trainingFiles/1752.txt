	M&S Mode worstelt nog steeds met truttig imago
	Van onze verslaggever
René Bogaarts

AMSTERDAM
Vragend houdt de bejaarde dame een helgroen truitje op. Haar vriendin schudt haar hoofd: da's niks. Samen schuifelen ze nog een tijdje met hun rijdende looprek door het Bijlmer-filiaal van M&S Mode, voordat ze - zonder iets te kopen - weer de straat op gaan.
Het gaat slecht met M&S Mode, een dochter van Koninklijke Bijenkorf Beheer (KBB). Vrijdag meldde KBB alvast dat de winst van het hele concern over het boekjaar 1996/'97 tussen de 55 en 60 miljoen zou uitkomen, ruim 40 procent lager dan de 98,6 miljoen in 1995/'96. Allemaal vanwege M&S Mode. Analisten schatten dat de winkelketen, die in 1995/'96 nog goed was voor een winst van 40 miljoen, een verlies heeft geleden van minimaal 35 miljoen gulden.
Op de Amsterdamse effectenbeurs kelderde de koers van het aandeel KBB. Het fonds had vrijdag al twee kwartjes verloren, nog voordat het nieuws bekend werd gemaakt. Maar maandag opende KBB al direct met een verlies van ruim elf gulden. Aan het slot van de handel noteerde het 112,70 gulden, een verlies van 10,30. Er werden ruim 770 duizend stukken verhandeld, meer dan zeven keer zoveel als het gemiddelde van de afgelopen weken.
De woordvoerder van KBB wil niets vertellen over de gang van zaken bij M&S Mode; het concern geeft pas op 6 maart een toelichting. Maar volgens een deskundige, die niet met zijn naam in de krant wil omdat hij zelf in de branche werkt, is M&S Mode 'te grof van zijn oorspronkelijke formule afweken. Ze zijn te hard van oudere consumenten op jongere overgestapt'.
De eerste jaren nadat KBB in 1987 had overgenomen, zorgde de keten met damesmodewinkels voor een constante stroom van degelijke winstcijfers. M&S Mode mikte op vrouwen tussen 25 en 50 jaar, maar maakte de fout zich de bestaande klanten vast te klampen. 'In 1993 kreeg M&S de eerste signalen dat de klanten inmiddels 35 jaar en ouder waren', zegt de deskundige. 'Dan wordt zo'n winkel die aan de onderkant van de markt zit, al snel ongezellig.'
Begin 1995 gaf KBB Cees Snijders, dertien jaar lang inkoopdirecteur van M&S Mode, zijn congé. De directie, onder leiding van de jurist Karel Pauw, besloot het roer om te gooien. Er moest een jonger publiek aangetrokken worden. Voortaan zouden vrouwen vanaf een jaar of 25 naar de winkels moeten komen. Het assortiment werd drastisch aangepast.
De overgang draaide uit op een mislukking. De lente-collectie sloeg niet aan, zodat M&S Mode gigantische kortingen moest geven om van de voorraad af te komen. Uit het vrijdag verschenen persbericht kan worden afgeleid dat ook de herfst- en wintercollecties niet gedaan hebben wat ervan verwacht werd.
'M&S Mode mikt nu op dezelfde doelgroep als bijvoorbeeld Hennes & Mauritz', zegt R. Claassen, analist van ABN Amro. 'Maar Hennes & Mauritz heeft een duidelijk imago, en M&S Mode niet.'
'Ze hebben een concept-probleem', bevestigt een concurrent. 'Als je een truttig imago hebt, van trevirajurken en plooirokken, kost het heel veel moeite om dat te veranderen. Het duurt jaren voordat consumenten in de gaten hebben dat de winkel veranderd is.'
Die indruk wordt versterkt door de verkoopster in het Bijlmer-filiaal. 'Er komen hier allerlei soorten mensen. Echt niet alleen van boven de zestig. Kijk, daar', zegt ze, wijzend, 'die mevrouw is vast nog niet zo oud. Trouwens, het is nu maandagmiddag. De jongeren zijn aan het werk of zitten op school.'
M&S Mode heeft ook last van de malaise in Duitsland. De keten (433 winkels, waarvan 130 in Nederland) heeft de afgelopen jaren stevig uitgebreid in Duitsland, waar hij ongeveer 180 winkels heeft. Maar vanwege de algehele economische malaise, zijn de bestedingen aan kleding er scherper gedaald dan elders.
Bij KBB gooit men het op louter organisatorische problemen. Vorig jaar duurde het anderhalf jaar voordat bestelde kleding in de winkels hing. Bovendien kreeg het bedrijf bijna alles in een keer aangeleverd. Door de zogeheten lead time te verkleinen tot vier maanden, denkt M&S Mode flexibeler op de markt te kunnen reageren. Bovendien wordt in het begin van het seizoen niet meer dan 70 procent van de voorraad aangekocht.
A. Gravendeel, analist bij Rabodochter Iris, bevestigt dat M&S Mode de zaken intern nog niet op orde heeft. Maar volgens hem betreft dat vooral de snelle uitbreiding van de keten. 'Ik denk dat de organisatie daar nog niet voor was toegerust', zegt Gravendeel. Hij zegt signalen te hebben gekregen dat het zeker nog een jaar zal duren voordat M&S Mode alles weer op de rails heeft staan.
De organisatorische problemen werden begin oktober pijnlijk zichtbaar. Vendex maakte bekend dat het af wilde van zijn pakket aandelen KBB. Daarover was de week ervoor overleg gevoerd met KBB, dat zelf de roadshow moest regelen. Een dag later moest KBB bekennen dat de winst over 1996/'97 'belangrijk lager' zou zijn dan de 98,6 in 1995/'96. Gedacht werd aan een winstdaling van 12 tot 20 procent. Het is 40 procent geworden.

Foto
	De gevel van het pand van M&S Mode aan de Amsterdamse Middenweg. FOTO MARCEL MOLLE - DE VOLKSKRANT

