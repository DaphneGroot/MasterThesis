	Tilburgse ijshockeyers zijn verzadigd na drie titels
	Van onze ijshockeymedewerker
NIJMEGEN
Een blos bloemen op de betonnen vloer naast de deur van de kleedkamer. Een kaartje eraan met de simpele tekst Voor pappa. Twintig meter verderop lopen ijshockeyers in witte bezwete shirts polonaise door de catacomben en vloeit het bier rijkelijk.
De ruikers liggen een kwartier later nog altijd te wachten op de nieuwe eigenaar. Een begeleider overhandigt ze ten slotte aan Tilburg-speler Theo van Gerwen die zich op het toilet even aan alle commotie onttrekt.
Van Gerwen had zich een mooier einde voorgesteld. Zoiets als vorig jaar toen hij in de verlenging tegen Nijmegen z'n ploeg Tilburg naar het landskampioenschap schoot. Maar de aanvaller kan vrede hebben met het door Nijmegen op vrijdag behaalde kampioenschap. In het vijfde duel van de play-offs verloor Tilburg in Nijmegen met 4-1.
'Ze hebben verdiend gewonnen. Die tweede wedstrijd in de serie is weliswaar helemaal uit de hand gelopen, maar verder hebben ze zich voorbeeldig gedragen.'
Over het publiek in Nijmegen is de routinier minder te spreken, maar daardoor heeft Tilburg ditmaal zeker niet aan het kortste eind getrokken. 'We hebben gewoon niets extra's kunnen brengen. We zijn natuurlijk drie keer op rij landskampioen geweest, ik denk dat er bij sommige spelers toch sprake van verzadiging was.'
Het verminderen van de eigen motivatie is voor de inwoner van Veldhoven de belangrijkste reden er na dit seizoen mee op te houden: 'Vroeger kon ik wel tien keer in de week ijshockeyen. Nu had ik nog wel eens de balen om weer in die bus te moeten zitten naar Dordrecht of Heerenveen. Dan wordt het tijd serieus aan stoppen te denken.'
De center blijft wel behouden voor het Tilburgse ijshockey. Van Gerwen krijgt de supervisie over alle jeugdteams en moet er tevens voor zorgdragen dat alle ploegen hetzelfde systeem blijven spelen als de hoofdmacht.
Tevens krijgt hij inspraak wat betreft de senioren en bij het aanstellen van een opvolger van coach Mason, die het na vier jaar in Tilburg voor gezien houdt.
Van Gerwen, een liefhebber van het Scandinavische ijshockey, zou volgend seizoen graag wat meer Scandinavische spelers in de Pelikaanhal zien. In dat toekomstplaatje past ook het aantrekken van een Noord-Europese coach: 'We zijn drie keer kampioen geweest. Nu moeten we weer wat gaan opbouwen. We kunnen niet zeggen, volgend jaar moeten we de titel heroveren. Ik vind dat een nieuwe coach de kans moet krijgen wat op te bouwen. Als we in drie jaar weer iets willen bereiken, moet hij ook een contract voor drie jaar krijgen.'
Toch vindt Van Gerwen dat er niet te veel buitenlanders moeten komen. 'Vroeger domineerden de imports te veel. Met goede buitenlanders was je een stuk verder op weg naar het kampioenschap. Dat is nu gelukkig minder. En dat moet ook wel zo blijven. Anders kun je de titel weer gaan kopen. Zo maak je het ijshockey op den duur toch kapot.
'Nijmegen had dit jaar in Van Wely en Speel zijn twee beste spelers van de finalereeks. Dat zijn toch twee Nederlanders. Van een jongen als Speel kan ik genieten. Dan denk ik wel eens aan mezelf, hoe gemakkelijk het een jaar of zeven geleden nog ging.'
Van Gerwen kan terugkijken op een interessante carrire. De nu 34-jarige aanvaller speelde maar liefst negen jaar bij Eindhoven, ijshockeyde een jaar in Canada en kwam de laatste negen jaar voor Tilburg uit.
Bij z'n rentree in 1980 voor het Nederlandse team scoorde hij tijdens een oefeninterland twee keer. Tegenstander was de Sovjet-Unie die overigens wel met 16-4 won.
Zijn eerste officile interland speelde Van Gerwen pas in 1982. Zijn laatste optreden in het oranje-tricot was in 1994 op het WK in Eindhoven. Op de topscorerslijst staat hij op de zesde plaats met 52 doelpunten en 59 assists.
Met zijn staat van dienst heeft Van Gerwen het wel eens moeilijk met de opvattingen van de huidige internationals: 'Ik werk op dinsdag altijd samen met Mason op het kantoor van Tilburg. Ik hoor dan spelers nog wel eens afbellen voor de nationale ploeg.
'Daar begrijp ik dus niets van. Ik mijn tijd was het een eer. Toen speelden ook echt de beste ijshockeyers van Nederland in oranje. Mason wordt nu gewoon gedwongen met de jeugd door te gaan. Hij heeft voor het WK in Polen slechts drie echte verdedigers beschikbaar. De spelers weten trouwens niet wat ze missen. Mason kan ze nog zoveel leren over het spelletje.'
Ook al vertrekt Mason na vier jaar bij Tilburg, Van Gerwen hoopt nog wel op de steun van de vertrekkende coach. 'Ik weet niet wat hij gaat doen. Hij kan bij de bond gaan werken maar ook naar het buitenland.
Zijn hart ligt bij het coachen en zijn verstand zegt te kiezen voor zekerheid bij de Nederlandse bond. Ik denk echter dat hij nog als coach wil blijven werken. En ding weet ik wel zeker. Ik kan hem altijd bellen als ik raad nodig heb.'

