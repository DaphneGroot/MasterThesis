	Dehaene vindt Chirac te agressief tegen Nederland
	Van onze correspondent
Jos Klaassen
 BRUSSEL
 De Belgische premier Jean-Luc Dehaene vindt de kritiek van de Franse president Jacques Chirac op het Nederlandse drugsbeleid te 'agressief'. De manier waarop Chirac probeert de andere landen van de Europese Unie het Franse standpunt op te dringen noemt Dehaene 'totaal verkeerd'.

Dehaene zegt dit in een interview met het Vlaamse tv-blad Humo. President Chirac voert volgens de premier met het opdrijven van de controles aan de grenzen van de Benelux 'een struisvogelpolitiek'. Dehaene: 'Die maatregel ligt misschien goed bij de publieke opinie, maar in feite controleert hij niemendal.'
Volgens premier Dehaene heeft Nederland het recht om een eigen drugsbeleid te voeren zolang in de Europese Unie geen gemeenschappelijk drugsbeleid bestaat. Maar persoonlijk is hij het niet eens met het gedoogbeleid in Nederland, al heeft hij zich er openlijk nooit krachtig tegen gekeerd.
Tijdens de jongste top van Europese christen-democraten in Brussel, waar volgens EVP-voorzitter Wilfried Martens het Nederlandse drugsbeleid scherp werd veroordeeld, heeft Dehaene zich buiten het debat gehouden. Daarom zagen leden van het Europees parlement tijdens de zogenaamde 'drugsruzie' eind 1996 tussen Parijs en Den Haag Dehaene als de juiste man die tussen Chirac en premier Kok kon bemiddelen.
Tijdens de jongste Europese top in Dublin liep deze 'drugsruzie' met een sisser af. Chirac, van wie werd vermoed dat hij de zogenoemde joint action voor drugsbestrijding zou verwerpen, accepteerde het gemeenschappelijke actieprogram zoals de ministers van justitie dat hadden ontworpen. Om zijn ontevredenheid te tonen zei Chirac dat hij de controles aan de Benelux-grenzen handhaaft.
Na de top in Dublin medio december vorig jaar pleitte Dehaene voor een mini-top over drugs tussen de Benelux, Frankrijk en Duitsland. Dehaene noemde het gemeenschappelijk actieprogram van de Unie tegen drugs 'een grote stap voorwaarts'. Maar volgens de Belgische premier zouden de vijf landen nog nauwer kunnen samenwerken.
In maart 1996 was een minitop over drugs op de lange baan geschoven, omdat bij voorbaat al vaststond dat hij tot mislukken was gedoemd. President Chirac zou zich tegen welk besluit dan ook verzetten, en premier Wim Kok was niet in staat om de Nederlandse wetgeving aan te passen. Na de Europese top in Dublin was volgens Dehaene het klimaat beter. Hij geloofde dat zo'n topontmoeting zinvol zou kunnen zijn.
Maar premier Kok vond het eind 1996 nog 'te vroeg' voor een Europese mini-top over drugs. Kok wil dat de ministers van Binnenlandse Zaken, Justitie en Volksgezondheid deze maand de kwestie verder bespreken. Zij moeten volgens hem nagaan of een topconferentie noodzakelijk is.
Kok is het overigens geheel met Dehaene eens dat 'het drugprobleem concreet moet worden aangepakt'.

