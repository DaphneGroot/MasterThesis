	De portefeuille van: Arjan Ederveen
	'Toen Tosca Niterink en ik destijds begonnen met Theo en Thea kregen we 225 gulden per uitzending. Ter illustratie: voor de laatste serie van 30 Minuten kreeg ik voor elke aflevering veertienduizend piek. Daar moest ik dan wel een hele maand voor werken. Theo en Thea namen we in een middag op.
'Via via hoor ik altijd dat de VPRO zo slecht betaalt. Ik weet het niet. Eerlijk gezegd heb ik geen flauw idee van de waarde van mijn programma's. Ik probeer tijdens onderhandelingen gewoon het onderste uit de kan te halen.
'Sinds 1 januari heb ik mijn eigen productiebedrijfje. Ik ben voor 75 procent eigenaar, de rest is van een investeerder. Hij garandeert me een jaarinkomen van 150 duizend gulden. Die buffer kan ik dit jaar best eens nodig hebben, want we gaan een revue maken. Dat is voor de bv een risicovol gedoetje. Pas in augustus gaan we met de show het toneel op. De televisie komt later. Gevolg is wel dat ik voorlopig niks verdien.
'Nou ja, niks, ik heb af en toe een schnabbel. Twee weken geleden deed ik bijvoorbeeld een act op de bijeenkomst waar de reclameprijzen werden uitgereikt. Die mensen hebben flink moeten betalen: twintigduizend gulden. Ik dacht, zij hebben dat bedrag wel. Dat probeer ik van tevoren in te schatten. Ik hoef het voor het geld eigenlijk niet te doen, maar ik doe het er wel voor.
'Vorig jaar heb ik 250 duizend gulden verdiend. Het kan ook drie ton zijn, ik hou dat niet precies bij. Ik ben financieel onafhankelijk en dat is heerlijk werken. Dat wil niet zeggen dat ik altijd bewust naar deze situatie heb gestreefd. Om geld maakte ik me nooit erg druk. Het ging allemaal vanzelf. Ik had immer drieduizend gulden op de bank just in case.
'Ik heb laatst een huisje gekocht in het Friese dorpje Noordwolde, midden in de weilanden. Dat deed ik mede op aanraden van mijn financieel adviseur. Belastingtechnisch schijnt het voordeliger te zijn. Ik bezit volgens mij ook obligaties van de ABN Amro bank en heb een lijfrentepolis. In dat soort zaken vertrouw ik blind op mijn wat zakelijker ingestelde mensen. Als zij me in kindertaal kunnen uitleggen hoe het werkt en dat ik er goed aan doe, zeg ik ja.
'Mijn normale bestedingspatroon is in de afgelopen jaren niet noemenswaardig veranderd. Ik ben van nature zuinig. In de supermarkt koop ik uitsluitend wat in de aanbieding is. Eigenlijk heb ik helemaal geen behoefte aan meer luxe. Ik woon nog steeds in hetzelfde Amsterdamse kraakpand en heb m'n Volkswagen Prullie al tien jaar.
'Iedereen zal jou wel vertellen dat geld niet belangrijk is, en ik zeg dat ook. Maar ik weet dat het een flauwekulopmerking is. Als je geld bezit heb je gemakkelijk praten. Arm zijn is iets vreselijks, omdat het je afhankelijk maakt. Dat is een rotsituatie. Op mijn zestigste hoop ik dan ook zoveel geld te hebben dat ik iemand kan inhuren om mijn billen af te vegen. Want een verpleeghuis, dat nooit.'
Boudewijn Geels

