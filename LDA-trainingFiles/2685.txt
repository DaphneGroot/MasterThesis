	School en opvoeding
	Vrouw, 27 jaar, lerares en adjunct-directeur op een multiculturele basisschool, over de vage grens tussen lesgeven en opvoeden.
'Onlangs kwam een moeder op hoge poten bij me. Tijdens een catecheseles van haar dochter had een leerkracht aandacht besteed aan de islam. De kinderen hadden toen een Turks woordje geleerd. En woordje maar. Maar die moeder was woest: ''Ik weet dat mijn kind hier goed zit, maar ik wil ab-so-luut niet dat ze Turkse les krijgt.'' Voor de kinderen spelen huidskleur en culturele achtergrond nauwelijks een rol. De ouders, dat is een ander verhaal, die botsen veel vaker.
Respect voor elkaar, dat breng ik de kinderen graag bij die voor het eerst op school komen. Dat niet alles zomaar kan en mag, maar dat je rekening moet houden met anderen, oog hebt voor de groep. Voor veel kinderen die hier binnenkomen is dat een openbaring.
Als ik zie hoe kinderen nu zijn en hoe ik zelf als kind was, dan zie ik veel verschillen. Daar schrik ik wel eens van. Ze kunnen zo brutaal zijn, zo volledig door het lint gaan. Ik keek vroeger tegen al mijn leerkrachten op. Daar was geen twijfel aan.
Ik heb een heel veilige opvoeding gehad, kom niet uit een gebroken gezin. Overal werd over gepraat, er was altijd een oplossing. Dat maakte dat ik zeker van mezelf werd. Een dichtgeslagen kind is verschrikkelijk om te zien. Als je niet, of heel moeilijk, contact krijgt, voel je je soms zo machteloos.
Als een kind thuis emotioneel verwaarloosd wordt, merk ik dat gelijk. Het is bijvoorbeeld niet gewend een gesprek te voeren. Op de vraag ''Heb jij een fiets?'' komt nog wel een antwoord. Maar als ik vervolgens vraag: ''Wat is jouw lievelingsplaatsje in huis?'', slaat zo'n kind dicht. Of 't vertelt allerlei akelige dingen.
Als je ze binnenkrijgt, is er al heel wat gevormd. Die eerste vier jaar zijn zo belangrijk. Als een kind heeft blootgestaan aan mishandeling, dan is het ontzettend moeilijk daar nog een positieve draai aan te geven.
Onze verantwoordelijkheid gaat ver. Als wij een vermoeden van mishandeling hebben, dan melden we dat. Aan de schoolzuster van de GG & GD of aan een andere instelling. Verder ben je het aan de leerling verplicht hem goed in de gaten te houden. Door notities te maken als hij vaak in zijn broek plast of geregeld blauwe plekken heeft, zodat je concrete feiten kunt melden. Maar erg veel meer kun je niet doen. Uiteindelijk blijven de ouders toch verantwoordelijk.
Toen ik vijf jaar geleden als leerkracht begon, dacht ik vaak: kon ik dat kind maar eens een weekje mee naar huis nemen; dan deed ik het in bad en gaf ik het lekker veel aandacht. In plaats van gelijk de video aan te zetten, zou ik hem vragen hoe zijn dag was, en hem 's avonds een verhaaltje voorlezen.
Het is frustrerend te weten dat de leerling voor wie jij je best voor doet, iedere avond aan een heleboel spanningen onderhevig is. Soms word ik er verdrietig van. Maar dat zijn van die gedachten die je gelijk weer relativeert. Je moet wel, anders houd je het niet vol.
Het kleine beetje invloed dat ik heb, motiveert mij. In de tijd dat het kind op school zit, zorg ik ervoor. Als kinderen hier voor het eerst binnenlopen, zijn ze een product van hun omgeving. Daarmee ga ik aan het werk.
Ieder kind heeft een basis waarop je voort kunt borduren, ook al is die negatief. Ik krijg wel eens leerlingen die nauwelijks kunnen praten. Als ze niet begrepen worden, gaan ze slaan, of trekken ze aan me. Heel basaal ga ik op hun niveau in. Ik leg uit hoe ze iets moeten vragen, bespreek het met de groep.
De grens tussen opvoeden en lesgeven is soms vaag, het overlapt elkaar. Je mag thuis niet zomaar iets afpakken van je broertje, hier op school mag dat ook niet. Een kind dat thuis altijd zijn zin krijgt, komt voor een groot dilemma te staan. Hier mag het niet, thuis mag het wel. Het ene kind pakt dat makkelijk op, het andere heeft er moeite mee.
Als het goed is, zie je een kind vrij snel veranderen. Als een kind gemotiveerd is om mee te doen in de groep, erbij wil horen en vriendjes wil krijgen, gaat de verandering razendsnel. Maar altijd weer bots je als leerkracht tegen die andere wereld op. Als een moeder school niet interessant vindt en meer als een opvang ziet, of vooral bezig is zelf te overleven, blijf je die frictie houden.
Ik ben als leerkracht behoorlijk streng. Streng in de zin van consequent. Want zodra je dat loslaat met deze kinderen, met deze grote, gemleerde groepen, dan ben je de klos. Kinderen die thuis regels hebben meegekregen en snappen dat hun gedrag bepaalde consequenties kan hebben, kun je wel eens laten gaan. Bij kinderen die geen veiligheid gewend zijn, kan dat absoluut niet. Voor hen moet je echt de juf zijn. ''We doen het op deze manier en niet anders.'' Daar varen kinderen wel bij, ze vinden het prettig te weten waar ze aan toe zijn.
Kinderen die geen veiligheid kennen, schrikken enorm van plotselinge veranderingen. Je kunt niet zomaar de klas uitlopen of onverwacht het dagprogramma omgooien.
Pas als je autoriteit hebt opgebouwd, kun je naast de kinderen gaan staan. Dan kun je ze letterlijk en figuurlijk de ruimte geven en hun creativiteit stimuleren.
Ik verlies wel eens mijn geduld met kinderen. Maar ik heb godzijdank nooit een kind geslagen. We hebben hier de afspraak dat een leerkracht die het geduld verliest of emotioneel wordt, de klas uitloopt en er iemand bijhaalt. Want je moet niet voor een klas gaan huilen.
Kinderen zijn gevoelig voor jouw kwetsbaarheid. Ze weten meteen wanneer ze een gevoelige snaar geraakt hebben. Zodra ze merken: je kunt met deze juf aan de haal, dan gaat het mis. Daarom moet je duidelijk zijn, strikt en consequent.
Ik heb ook een tijdje gewerkt op een school in een welvarende wijk, waar allemaal kinderen zaten die erg gewenst waren. Op een rapportavond kreeg ik vragen als: ''Hoe zit het met de zone der naaste ontwikkeling van mijn zoontje'' of ''Wat doet u aan de sociaal-emotionele ontwikkeling van mijn dochter''. Ik heb me daar uitstekend vermaakt, plezierig contact gehad met de ouders.
Maar ik heb heel bewust voor deze school gekozen. De gemleerdheid maakt deze school zo boeiend. Alles zit hier, vele nationaliteiten, van arm tot rijk, zowel sociaal als financieel. Ik heb het idee dat ik hier iets mr kan doen, dat ik misschien iets belangrijker ben. Ik ben een groter contrast in het leven van veel van de kinderen hier dan voor een kind dat een heerlijk, veilig leventje geleid heeft.
Voor een deel van de kinderen op deze school is het prettig een juf te hebben die er is als een soort rots in de branding. Dat is de charme van hier. En de humor; er wordt veel gelachen. Onze kinderen zijn lastig te noemen, erg levendig in ieder geval, maar ze hebben wel een geweldig gevoel voor humor.
Zo waren laatst twee jongens behoorlijk lastig in de klas. Omdat ik niet tegen ze wilde schreeuwen, zong ik hun namen. Wat gebeurde? Ze zongen me na en deden er een dansje bij. Daar moest ik ontzettend om lachen.
Het is vaak verrassender dan op die vorige school. Als deze kinderen hun belangstelling tonen of iets moois voor je maken, dan is dat bijzonder. Want dat hebben de meesten niet van thuis meegekregen maar toch een beetje op school ontwikkeld.'
Corine de Vries

Foto
	FOTO MICHAEL FERRON

