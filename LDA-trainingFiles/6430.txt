Enya.
Enya, geboren als "Eithne Patricia Ní Bhraonáin" (fonetische uitspraak: Enja njí Wrénanj) (Gaoth Dobhair (County Donegal), 17 mei 1961) is een Ierse zangeres.
Enya stelt eigenlijk drie personen voor: Eithne zelf, Roma Ryan die de teksten schrijft en Nicky Ryan die de albums produceert.
1961 tot 1987.
Enya werd lid van de groep Clannad in 1980. Andere leden waren onder andere haar zus Máire Brennan, tegenwoordig Moya Brennan, en broers Pól Brennan en Ciarán Brennan. Ze verliet de band kort voordat Clannad faam verwierf met "Theme from Harry's Game" in 1982. Clannad's producer Nicky Ryan volgde Enya, en na haar vertrek richtte ze haar eigen opnamestudio op, genaamd "Aigle", wat Frans is voor "adelaar".
Nadat ze Clannad verlaten had, nam Enya in 1984 twee instrumentale nummers op, "An Ghaoth Ón Ghrian (The Solar Wind)" en "Miss Clare Remembers". Ze schreef ook de muziek voor de soundtrack van de film "The Frog Prince". In 1986 schreef ze de muziek voor het BBC-programma "The Celts"; deze muziek bracht ze ook uit op haar eerste soloalbum "Enya", maar dit was geen groot succes.
Orinoco Flow, Shepherd Moons & The Celts.
In 1988 bracht Enya haar tweede album uit, genaamd "Watermark". Dit album, en vooral de single "Orinoco Flow" (voor de Amerikaanse markt "Orinoco Flow, Sail Away", hernoemd) betekende haar grote doorbraak. Ze werd meteen internationaal bekend, en van "Watermark" werden 8 miljoen exemplaren verkocht.
In 1991 bracht ze "Shepherd Moons" uit, ook een groot succes. Van dit album werden tien miljoen stuks verkocht en het leverde haar haar eerste Grammy Award op. Een jaar later, in 1992, kwam "The Celts" op de markt. Dit album is de bewerkte versie van haar eerste album "Enya", maar toch ging "The Celts" bijna acht miljoen keer over de toonbank.
The Memory of Trees & Paint The Sky With Stars.
In 1995 kwam "The Memory of Trees" uit. Ook dit album leverde haar een Grammy Award op. Twee jaar later, in 1997, bracht ze "Paint the Sky With Stars: The Best of Enya" uit. Hierop staan twee nieuwe nummers: "Only If..." en "Paint The Sky With Stars".
A Day Without Rain & The Lord of the Rings.
Vijf jaar na haar laatste album ("The Memory Of Trees") bracht Enya een nieuwe CD uit, genaamd "A Day Without Rain". Dit is Enya's succesvolste album ooit. Het leverde haar opnieuw een Grammy op.
Ook schreef ze in 2002 twee nummers voor "The Lord of the Rings: The Fellowship of the Ring": "The Council Of Elrond (Feat. Aniron)" en "May It Be". May It Be leverde haar een Oscarnominatie op.
In 2002 werd "Only Time - The Collection" uitgebracht. Een set van vier discs, met 50 nummers, één video, een screensaver voor de computer en een slideshow met foto's. Deze uitgave was gelimiteerd. Er werden 200.000 exemplaren uitgebracht.
Amarantine.
In 2005 bracht Enya "Amarantine" uit. De twaalf nieuwe liedjes, waaronder drie in Loxian, leverden haar opnieuw een Grammy Award op in 2007. In 2006 verschenen twee speciale versies van Amarantine; een speciale kersteditie en een verzameleditie met het boek van Roma.
And Winter Came.
Enya's zevende album "And Winter Came" kwam uit op 7 november (Frankrijk, Duitsland, Ierland en de BeNeLux); 8 november (Australië); 10 november (rest van Europa, Zuid-Amerika) en 11 november (VS) 2008 en is een winter-/kerstalbum. Het bestaat uit twaalf nummers, maar bij de voorverkoop via iTunes werd er een extra 13e nummer, "Miraculum", bijgeleverd. Het album bestaat uit tien gecomponeerde nummers en twee uitvoeringen van bestaande kerstnummers ("O Come, O Come, Emmanuel" en "Oíche Chiúin"). De versie van "Oíche Chiúin" is een nieuwe uitvoering, 20 jaar na de originele uitvoering.
Muziekstijl.
Enya zingt in verschillende talen; tot op heden heeft ze al tien verschillende talen gebruikt: Engels, Iers-Gaelisch, Frans, Japans, Latijn, Spaans, Welsh, Sindarin, Quenya en Loxian. De meeste nummers zijn in Engels of Iers-Gaelisch.
Hoewel ze een Grammy heeft gewonnen voor haar album in de categorie New Age, verwijst ze zelf niet met deze term naar haar muziek. Als men vraagt onder welke categorie ze zichzelf zou indelen, antwoordt ze gewoon: "Enya". Wereldwijd heeft Enya meer dan vijftig miljoen platen verkocht.
