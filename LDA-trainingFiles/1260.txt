	Luchtvaartbedrijf ALM in ernstige problemen
	ANP
WILLEMSTAD
Het voortbestaan van de ALM, de Antilliaanse Luchtvaart Maatschappij, is in gevaar. Een conflict over de uitbetaling van kerstbonussen over 1996 en aanpassing van de lonen is dusdanig uit de hand gelopen, dat het bedrijf in ernstige financiële problemen is geraakt.
Het conflict draait om een bedrag van vier miljoen gulden. Twee recente stakingen, waarvan een tijdens de kerstdagen, hebben de financiële positie van de ALM ernstig verzwakt.
De ALM kan niet voldoen aan de bepalingen in de cao om de kerstgratificatie tijdig uit te betalen. Ook moeten de lonen worden verhoogd. Al in mei vorig jaar deelde de directie mee dat de zwakke financiële positie de bonus en loosverhoging niet toestaat.
Toen werd afgesproken dat het pensioenfonds van de vakbonden de benodigde vier miljoen gulden aan de ALM zou lenen. Eind december was dit evenwel niet gebeurd. De ALM betaalde daarom de bonussen niet uit, waarna drie van de vier vakbonden naar de rechter stapten. Die gelastte de ALM de kerstbonussen voor 31 december uit te betalen. Er werd evenwel geen dwangsom opgelegd.
Tot vandaag heeft het pensioenfonds het benodigde bedrag nog steeds niet aan de ALM overgemaakt. Het geld wordt beheerd door een commerciële bank. Probleem is ook dat de administratie bij een chaos is. Eerst moet worden uitgezocht welke werknemers pensioenbijdragen hebben gestort en hoe groot die bedragen zijn.
De vakbonden hebben vorige week beslag laten leggen op de bankrekeningen van de ALM. Zo willen zij de uitbetaling van de kerstbonus afdwingen. Hierdoor komt de ALM, die voor honderd procent het eigendom is van de Antilliaanse regering, in grote problemen. De normale schulden kunnen immers niet meer worden voldaan.
De situatie is bemoeilijkt nu ook de Belastingdienst beslag heeft laten leggen op de tegoeden en bezittingen van de luchtvaartmaatschappij. De ALM heeft de ingehouden loonbelasting niet afgedragen, evenmin de sociale premies.
'De beslagleggingen brengen het voortbestaan van de ALM ernstig in gevaar', zei directeur Conrad Aleong maandag. Bij de vakbonden groeit de vrees dat directie, raad van commissarissen en regering aansturen op een faillissement. Na sanering kan de ALM opnieuw beginnen met minder personeel en een gestroomlijnder organisatie.

