Organel.
Een organel is een celcompartiment, een met membranen afgegrensd specifiek onderdeel van een eukaryote cel met een bepaalde functie. Organellen van een cel kunnen vergeleken worden met organen binnen meercellig organismen. Door de ruimtelijke scheiding maken de organellen de diverse celprocessen mogelijk. Deze cellen worden dan ook "gecompartimenteerd" genoemd
De niet-gecompartimenteerde prokaryoten zoals bacteriën hebben geen organellen. Er kunnen soms bacteriële microcompartimenten worden onderscheiden, zoals de carboxysomen die een functie hebben bij de CO2-fixatie.
Herkomst van organellen.
Bij enkele organellen wordt volgens de tegenwoordig algemeen geaccepteerde endosymbiontentheorie aangenomen dat deze in de evolutie zijn ontstaan door endosymbiose. Dit is het duidelijkst voor plastiden en mitochondria, die ook eigen erfelijke materiaal bevatten.
Verschillende organellen.
Het vacuoom is de door membranen omgeven ruimte, een compartiment van bovengeschikt niveau, waarvan de componenten door continue deling en versmelting van de membraanoppervlakken in nauw contact met elkaar staan. Het bestaat uit het endoplasmatisch reticulum, het Golgi-apparaat, de lysosomen en overige vesikels.
