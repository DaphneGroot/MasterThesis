	Oidipous in het zomerparadijs DE ROL VAN WATER IN DRIE SCANDINAVISCHE ROMANS
	@@0IER@@0 OU HET TOEVAL zijn dat de Zweedse dichter Tomas Transtrmer zo gefascineerd is door Veneti, door 'de groene kilte van de zee'? Of is het omdat de liefde voor het water zo stevig verankerd ligt in de Scandinavische cultuur? In ieder geval speelt het water ook een cruciale rol in drie romans uit het hoge noorden die onlangs in vertaling verschenen. In Engelen van het universum van de IJslander Einar M r Gudmundsson trekken kinderen steeds weer naar de zee en ontkomen ze ternauwernood aan de verdrinkingsdood wanneer hun bootje afdrijft. Ze hozen met hun laarzen: 'We wisten niet waarheen we op weg waren, naar de eeuwige diepten, naar de visgronden der verlorenen.'
Bijna identiek is een avontuur uit Het vanillemeisje van de Deen Ib Michael. Twee jongetjes komen met hun roeiboot in een storm terecht en ook zij hozen met hun schoeisel. 'Het donker nadert met regenflarden over de fjord. Het is laat in de middag geworden. De boot schiet op en neer in de golven die hoog zijn geworden; de voorsteven stijgt en stort, waardoor mijn hart omhoogspringt en mijn buik wordt leeggezogen.'
En in Mooie vrouwen aan het water ten slotte, de roman van Monika Fagerholm (zij behoort tot de kleine groep Finnen die Zweeds spreekt, officieel de tweede taal in hun land) zijn er talloze bootavonturen, met als tragisch einde de verdrinkingsdood van een meisje: 'De duisternis op zee is niet zwart maar groen en grauw, hier en daar schittert een ster aan de hemel. Het groen en het grauw zijn kou en schuim en harde wind en een langzame, prikkelende zekerheid dat het mis gaat.'
Het water oefent een grote aantrekkingskracht uit. Het vertegenwoordigt het avontuur en de verlokkingen van de eeuwige overkant. De zee behelst een doodsdreiging, maar nodigt ook uit tot verre reizen, die overigens maar zelden ondernomen worden. De belangrijke rol van het water is meer dan een toevallige overeenkomst. Het verlangen dat het water oproept, is een essentieel onderdeel van de kinderlijke dromen waarover alledrie de romans gaan.
Het proces van volwassen worden gaat gepaard met het verlies van een idyllische staat van onschuld. In de drie boeken ligt de nadruk op de rol van de verbeelding. Opgroeien wordt gekenmerkt door een groeiend besef van de grenzen tussen fantasie en werkelijkheid. De roman houdt zich op in het schemergebied daartussen, zoals het IJslandse Engelen van het universum. De auteur, Einar Gudmundsson, schreef het voor zijn schizofrene broer na diens zelfmoord. Paul is zelf aan het woord en spreekt tot ons vanuit de dood. Hij meent dat 'niemand zijn levensgeschiedenis op papier zou moeten zetten voor zijn leven ten einde is'.
Aanvankelijk lijkt Paul een gewoon jongetje; zijn wereld bestaat uit auto's, indianen, geweren en meisjes. Net als elk kind verliest hij zich soms in zijn eigen fantasie. Maar naarmate hij opgroeit, beginnen de grenzen tussen verbeelding en werkelijkheid steeds meer te vervagen. De fascinatie die het kind voor schilderen heeft ('Ik keek stomverbaasd naar deze twee werelden, de werkelijkheid in werkelijkheid en de werkelijkheid op het schilderij'), loopt uit op regelrechte waanzin: 'Ik zat zelf onder de verfvlekken, met groene en blauwe vingers, er vast van overtuigd dat ik de wedergeboorte van Vincent van Gogh was.'
Langzaam raakt de kleine 'Palli' verwijderd van het normale leven, en tegelijk rijst de onvermijdelijke vraag hoe 'normaal' dat eigenlijk is. In hun wreedheid en onverschilligheid zijn de andere kinderen onbegrijpelijker dan Paul en zijn de psychiaters gestoorder dan hun patinten. Veelbetekenend zijn de schilderijen van de vader van een vriend van Paul, waarop altijd ook de inrichting Kleppur staat afgebeeld. Om die reden koopt niemand het werk, maar de schilder weigert het gebouw weg te laten uit zijn landschappen. De boodschap is duidelijk. Of we het leuk vinden of niet, de waanzin maakt integraal deel uit van onze samenleving.
Deze maatschappelijke aanklacht, hoe terecht ook, helpt de lezer niet de schizofrene Paul beter te begrijpen. Zijn gevoelsleven blijft duister en ondoorgrondelijk, mede door het verheven, haast potisch zweverige taalgebruik: 'De nacht een golf die over het land rolde, de dagen bomen die ontworteld over de oceanen zwierven, al die eenzame oceanen die door de geest voorbijtrokken en in het duister uitvloeiden.' Wellicht was het opzet van Gudmundsson om Pauls schizofrenie door deze ongrijpbaarheid te illustreren. Het gevolg is dat de auteur zelf de vervreemding creert die hij in de rest van het boek bestrijdt.
Paul is het symphatiekst op zijn heldere momenten, waarin hij een droogkomische toon aanslaat en de eilandbewoners feilloos portretteert. Alleen dan evenaart de auteur zijn landgenoot K rason, die met zijn prachtige roman Het Duivelseiland als eerste de IJslandse literatuur opstootte in de vaart der volkeren.
Ook in Monika Fagerholms Mooie vrouwen aan het water verloopt de overgang naar de volwassenheid niet vlekkeloos. Thomas brengt jaarlijks met zijn vader en moeder de zomer door in een witte villa aan zee. Zijn moeder Isabella is de allermooiste van 'het zomerparadijs', en hij is als een echte kleine Oidipous smoorverliefd op haar. Samen spelen ze het liefst het spel van de grote reis, pakken alle koffers in en fantaseren over hun bestemming.
De idylle wordt verstoord wanneer de familie Engel een andere villa in het paradijs betrekt. Zowel Rosa Engel als haar man Gabril stort zich op de mooie Bella, en Thomas zoekt zijn toevlucht bij hun dochter Rene. De bijbelse symboliek ligt er dik bovenop wanneer Isabella zwanger raakt van Gabril, een moderne Chevrolet-rijdende variant van de aartsengel.
Daarna verdwijnt Isabella voorgoed naar het buitenland. Het was vanaf het begin duidelijk dat deze hemelse moeder geen blijvende plaats had in Thomas' leven. Zij is geen gewone vrouw, maar een zeemeermin, en net als in Andersens sprookje gedoemd te vertrekken.
Isabella gaat de dromen achterna waaraan de ongelovige Thomas geen waarde meer hecht, 'want het helpt niet om verhalen te vertellen, verhaaltjes op te dissen. Beelden, kiekjes van het lieve leven. Dat is het wat Thomas weet, en opeens is hij de enige die het weet.' Haast bij wijze van epiloog lezen we dan nog het treurige verhaal over de verdrinkingsdood van de wat ontspoorde Rene, jaren later.
De overdaad aan tragiek en symboliek voegt weinig toe aan de roman. De onvermijdelijke verbanning uit het paradijs was al veel subtieler uitgedrukt door de beschrijvingen van Thomas' kinderleed. Wrede machtsspelletjes bepalen de relaties van de kinderen onderling, als voorafschaduwing van wat komen gaat en als spiegel van wat zich onder de volwassenen afspeelt.
Het beste van de drie boeken is Ib Michaels Het vanillemeisje. Eerder verscheen van hem de roman Kilroy Kilroy, het verhaal van een piloot die na een ongeluk zijn geheugen verliest. Ontaardde die roman nog in iets tussen een oorlogsthriller en een reisreportage in, Michael weet in Het vanillemeisje het evenwicht beter te bewaren.
Het perspectief is ook hier dat van een klein jongetje, Ib, afgewisseld met fragmenten uit zijn volwassen heden. De kleine Ib idealiseert zijn moeder en verguist zijn vader. Steeds is hij op zoek naar een plaatsvervanger voor deze egocentrische en ontrouwe man. Die vindt hij in zijn eigen verbeelding, geprikkeld door de kleurrijke familiegeschiedenis.
Hij fantaseert over zijn oudoom Viggo, die in Frans-Polynesi is neergestreken met een inlandse schone. Ibs eerste seksuele verlangens gaan uit naar dit 'vanillemeisje'. Alles wijst erop dat hij in Viggo's avontuurlijke voetsporen zal treden en uit vage verwijzingen blijkt de volwassen Ib de Kilroy uit de vorige roman te zijn, die zijn eigen verleden inmiddels op het spoor is gekomen.
Kilroy's avontuurlijke reis symboliseert het volwassen worden en de zoektocht naar de eigen identiteit. Voorlopig kan Ib daar nog slechts van dromen. Hij deelt zijn fantasien met zijn zusje Lul£. Het meisje heeft na een polioaanval heel lang in het ziekenhuis gelegen. Na haar thuiskomst is Ib 's nachts doodsbang dat ze stopt met ademhalen. Daarom vertelt hij haar in het donker de verhalen die hij zichzelf al die jaren heeft verteld. Door deze verhalen groeien ze samen langzaam naar een zelfstandigheid, zodat Lul£ uiteindelijk letterlijk op eigen benen kan staan.
Niet alleen hun moeder, ook hun vader heeft de macht over Ib verloren: 'Twee keer al heb ik gewenst dat hij een ander was. Voor de haan voor de derde keer kraait, zal ik hem verloochend hebben.'
Een dergelijk bijbelcitaat past bij Michaels neiging de draak te steken met literaire conventies. Door het gebruik van zijn eigen naam wil de auteur duidelijk maken dat er geen strikt onderscheid te maken is tussen autobiografie en fictie. Net als de kleine Ib bevindt de lezer zich in een wereld waar de twee gebieden in elkaar overlopen.
Ook in de andere twee romans wordt een complex spel met chronologie en vertelstructuur gespeeld. Het perspectief ligt bij een enkel personage, maar tegelijk zijn de vertellers alwetend en soms almachtig. Ze houden de touwtjes van het verhaal stevig in handen, en zijn in feite net als de oma's die steeds weer opduiken om hun prachtige verhalen te vertellen. De verwijzingen naar de orale cultuur zijn talrijk. Deze nationale vorm van intertekstualiteit wordt nog versterkt door de parallellen die worden getrokken met de sprookjes van Andersen en de Edda.
Alledrie de romans worden gekenmerkt door een mengelmoes van citaten. Hun auteurs refereren net zo makkelijk aan de Bijbel als aan de gebruiksaanwijzing bij een stuk speelgoed. Citaten uit Macbeth of van T.S. Eliot hebben dezelfde status als songteksten van David Bowie of Frank Sinatra. De complexiteit van chronologie, vertelstructuren en intertekstualiteit geeft aan dat deze literatuur stevig ingebed is in het westerse modernisme. Ook in het bedrieglijk onschuldige decor van witte zomervilla's en noorderlicht is de moderne mens voortdurend op zoek naar zijn eigen verhaal.
Yra van Dijk
Einar M r Gudmundsson: Engelen van het universum.
Vertaald uit het IJslands door Paula Vermeyden.
De Bezige Bij; 201 pagina's;  39,50.
ISBN 90 234 3586 9.
Monika Fagerholm: Mooie vrouwen aan het water.
Vertaald uit het Zweeds door Bertie van der Meij.
De Bezige Bij; 321 pagina's;  44,50.
ISBN 90 234 3641 5.
Ib Michael: Het vanillemeisje.
Vertaald uit het Deens door Gerard Rasch.
De Bezige Bij; 271 pagina's; 44,50.
ISBN 90 234 3617 2.

Foto
	Kust van IJsland. FOTO DAVID LOMAX / ABC

