	Chirac en Kohl sluiten geheim defensiepact
	Van onze buitenlandredactie
AMSTERDAM
De Franse president Chirac en bondskanselier Kohl van Duitsland hebben op 9 december in het geheim een akkoord gesloten over vergaande samenwerking op defensieterrein. De leiders zetten hun handtekening tijdens de Frans-Duitse top in Neurenberg, zo heeft de Franse krant Le Monde zaterdag gemeld. Vrijdag wordt het pact in Parijs volledig openbaar gemaakt.

Parijs en Bonn, aldus Le Monde, dat een deel van het document getiteld 'concept voor een gezamenlijke strategie' afdrukte, zijn tot de conclusie gekomen dat hun defensiebelangen onlosmakelijk met elkaar verbonden zijn. De tekst van het akkoord was geheim gehouden omdat Chirac en Kohl de overeenkomst eerst aan hun parlementen bekend wilden maken, aldus het Franse dagblad.
Het is de bedoeling dat de leden van de Europese Unie en de WEU het tien pagina's tellende pact dinsdag krijgen toegestuurd. De NAVO krijgt het een dag later, zo heeft het Franse ministerie van Buitenlandse Zaken zaterdag laten weten.
In de overeenkomst verklaren Frankrijk en Duitsland onder meer te streven naar afstemming van hun defensiepolitiek - waartoe tevens de inlichtingendiensten en defensie-industrie worden gerekend.
Daarnaast willen ze in Europees verband een dialoog beginnen over de rol van nucleaire afschrikking. De ondertekenaars zijn bereid elkaar in te lichten over iedere actie die erop is gericht crises te voorkomen dan wel aan te pakken.
Uiteindelijk willen ze komen tot een gezamenlijk Europees defensiebeleid, waarvoor de Unie daadwerkelijk de verantwoordelijkheid draagt.
Naar verluidt noemde Chirac het akkoord in Neuerenberg van historische betekenis. De laatste tijd doen Bonn en Parijs flink hun best om aan te tonen dat zij nog steeds de motor zijn achter de Europese integratie. Waarnemers waarschuwden er echter al voor dat Chirac het nog moeilijk zou krijgen met vooral leden van de (neo-gaullistische) RPR, de grootste coalitiepartij.
In de overeenkomst wordt namelijk ook gerept van nauwere samenwerking in NAVO-verband, iets waar zij fel tegen zijn. In 1966 stapte Frankrijk onder leiding van generaal De Gaulle uit de militaire structuur van de NAVO.
Chirac heeft al enkele toenaderingspogingen richting het bondgenootschap gedaan en er geen geheim van gemaakt terugkeer in die structuur voor te staan.
'De Frans-Duitse veiligheids- en defensieraad heeft besloten de Franse-Duitse samenwerking op het gebied van veiligheid en defensie een nieuwe impuls te geven, zowel in Europees als atlantisch perspectief. Het is daarom dat onze beide landen hebben besloten de aanzet te geven tot samenwerking voor defensie en veiligheid binnen het kader van vernieuwd verbond met een Europese identiteit, en tot het oprichten van een atlantisch partnerschap met de Verenigde Staten op nieuwe, solide bases (...)', zo vermeldt het pact. En:
'De veiligheidsbelangen van onze twee landen zijn onlosmakelijk met elkaar verbonden geraakt (...). Op grond van hun geografische situatie, hun demografisch en economisch gewicht en hun betrokkenheid bij de Europese constructie, bevinden Frankrijk en Duitsland, als lid van de Europese Unie, het Atlantisch bondgenootschap en de WEU, zich in het hart van een netwerk van solidariteit(...).
'De noodzaak van een territoriale defensie en een verdediging van de alliantie blijft, omdat een fundamentele verandering van de veiligheidsomstandigheden in Europa niet kan worden uitgesloten'.

