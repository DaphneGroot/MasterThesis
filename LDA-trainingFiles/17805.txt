 SYLVIA TOTH VERKLEINT BELANG IN CONTENT TOT 10 PCT. 
 DEN HAAG, 4 nov (Reuter) - Content Beheer NV heeft meegedeeld dat directievoorzitter Sylvia Toth haar belang van 50,3 procent in het bedrijf wil terugbrengen tot circa 10 procent. 
 Dat moet gebeuren via een herplaatsing die door middel van een bookbuilding procedure zal plaatsvinden. 
 Verder wil Content vijf procent van de eigen aandelen inkopen, hetgeen naar het bedrijf verwacht een positief effect zal hebben op de winst per aandeel. 
 Het bedrijf herhaalt de eerder gegeven prognose dat voor 1996 een belangrijke stijging van omzet en winst wordt verwacht. 
 Dat Toth een groot deel van haar belang verkoopt wil volgens Content niet zeggen dat zij van plan is om op te stappen als leider van de uitzend-en opleidingengroep. 
 "Zij is voornemens langdurig aan de onderneming verbonden te blijven," zo wordt hierover opgemerkt. 
 De verkoop dient volgens Content om het aandelenpakket van Toth zo breed mogelijk onder beleggers te spreiden en zo het zelfstandig voorbestaan van de onderneming te bevorderen. 
 De herplaatsing via de bookbuilding methode zal worden begeleid door ABN AMRO Rothschild. 
 Dat Content zelf ook vijf procent van haar eigen aandelen inkoopt heeft volgens heeft bedrijf ook te maken met zijn ruime liquiditeit en de lage rentestand van dit moment. 
 De aandeleninkoop moet worden goedgekeurd in een buitengewone vergadering van aandeelhouders die op 20 november zal worden gehouden. 
 Sylvia Toth had het meerderheidsbelang in handen sinds de management buy-out in 1985 en de beursgang een jaar later. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
