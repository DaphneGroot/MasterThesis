National September 11 Memorial & Museum.
Het National September 11 Memorial in juni 2012
Groothoekbeeld van het zuidelijke bassin, met daarachter het museum in aanbouw in april 2012
Het National September 11 Memorial & Museum (Reflecting Absence) is een monument voor de slachtoffers van de terroristische aanslagen op 11 september 2001 in de Amerikaanse stad New York. Het is ontworpen door Michael Arad en werd gebouwd op de plaats waar voorheen de Twin Towers stonden, naast de in november 2013 geopende wolkenkrabber One World Trade Center (voorheen bekend als de Freedom Tower). Het monument werd op 11 september 2011 geopend voor de familieleden van de slachtoffers van 11 september 2001.
Het ontwerp.
Twee laaggelegen waterbakken markeren precies de plaatsen waar vroeger de torens stonden. Het wateroppervlak wordt onderbroken door leegten. De bakken worden constant gevuld met water dat langs de muren naar beneden stroomt. De bakken worden omsloten door enkele bouwwerken. Hierdoor kunnen bezoekers het monument betreden. Zij dalen af via een serene, donkere gang naar een ruimte waar zij achter de watervallen staan en zo de bakken kunnen bekijken. Langs het monument is een koperen reling gebouwd met hierop de lijst met de namen van alle slachtoffers.
Het ontwerp van Arad was een van de 5000 ingestuurde ontwerpen. Het werd door een jury geselecteerd uit acht andere finalisten. Deze jury roemde vooral de eerbiedwaardigheid en sereniteit van het ontwerp. De onervaren Arad heeft hulp gehad van Peter Walker, een gerenommeerde landschapsarchitect. Arad omschreef zijn ontwerp zelf als "harmonieus" en met "gevoelens van verlies en afwezigheid".
Kritiek.
Familieleden van de slachtoffers, die de jury ervan beschuldigden hen niet te willen horen, zeiden dat het monument niet de horror van de ramp over weet te dragen. Ook zou het ontwerp te minimalistisch zijn voor een ramp van deze omvang.
Een andere kritiek is dat het ontwerp te somber zou zijn. Het zou slechts de 2700 slachtoffers eren en de heldhaftige brandweerlieden en politieagenten die na de ramp met reddingsacties aan de slag gingen, negeren.
