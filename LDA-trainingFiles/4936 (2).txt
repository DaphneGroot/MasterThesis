Dagblad van het Noorden.
Het Dagblad van het Noorden is een dagblad dat verschijnt in de provincies Groningen en Drenthe.
De hoofdredactie van de krant zetelt in de stad Groningen, de uitgever is NDC Mediagroep, die tevens de "Leeuwarder Courant" en sinds 2013 het Friesch Dagblad uitgeeft.
Samenvoeging.
Op 9 maart 2001 maakte uitgeverij Hazewinkel Pers bekend dat het "Nieuwsblad van het Noorden", het "Groninger Dagblad" en de "Drentse Courant" zouden worden samengevoegd tot één ochtendblad. De reorganisatie zou ruim 80 arbeidsplaatsen kosten, waarvan 60 op de redacties. De samenvoeging was mede een gevolg van de snel dalende oplage van "Nieuwsblad van het Noorden". In vier jaar tijd was deze met tien procent teruggelopen. Na veel discussie werd "Dagblad van het Noorden" de nieuwe naam voor de samenvoeging van de drie kranten.
Op 2 april 2002 verscheen de nieuwe krant voor het eerst in de vorm van een ochtendkrant, dit was voor de lezers van het voormalige "Nieuwsblad van het Noorden" een noviteit.
Drukkerij.
Op 23 januari 2010 werd de laatste "Dagblad van het Noorden" gedrukt in Groningen. Sinds 25 januari 2010 wordt de krant gedrukt op de nieuwe pers van NDC in Leeuwarden.
Tabloid.
Sinds 1 april 2010 wordt de krant op werkdagen op tabloidformaat gedrukt. Daarnaast is ook het lettertype veranderd van Swift (schreef) naar speciaal voor "Dagblad van het Noorden" door Jelmar Geertsma ontwikkelde Chaton (schreef) voor tekst en van Argo (schreefloos) naar Avenir (schreefloos) voor koppen. Sinds april 2013 verschijnt ook de zaterdagkrant op tabloidformaat.
"Dagblad van het Noorden" verstaat het tabloidformaat als 415 mm × 285 mm (paginaformaat).
Oplage.
De oplage van de krant is net als bij de meeste kranten gedaald in de afgelopen decennia. Tussen 2002 en 2015 verloor de krant 47% van haar leden, ofwel bijna 3,5% per jaar. Ten opzichte van het peiljaar 1996, toen er nog drie kranten waren, daalde het zelfs met 60%.
Samenwerking met Leeuwarder Courant.
Vanaf 2014 zijn het Dagblad van Het Noorden en de Leeuwarder Courant onder een hoofdredactie geplaatst. De hoofdredacteur is Evert van Dijk. De hoofdredacteur voor Het Dagblad van het Noorden is Pieter Sijpersma. Hiermee zijn de twee redacties voor de hoofdkaternen in elkaar geschoven en zijn de artikelen over binnenland, buitenland, media en economie in beide kranten te vinden. De regionale artikelen zijn in beide kranten wel van een eigen redactie afkomstig.
