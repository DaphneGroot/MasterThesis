 VVD BLIJFT DE GROOTSTE, OOK NA AFFAIRE-BOLKESTEIN. 
 DEN HAAG, 1 okt (Reuter/ANP) - De VVD ondervindt geen electorale hinder van de opschudding over het omstreden MSD commissariaat van partijleider Frits Bolkestein. 
 In een peiling van bureau Inter/View over de week van 24 tot 30 september komt de partij evenals voorgaande weken als veruit de grootste uit de bus. 
 De VVD behaalt 43 zetels, de PvdA 35, D66 20 en het CDA 29. 
 Als er nu verkiezingen zouden worden gehouden, zouden de liberalen een winst boeken van twaalf zetels ten opzichte van Kamerverkiezingen van mei 1994. De PvdA zou twee zetels inleveren, het CDA vijf en D66 vier. 
 GroenLinks zou het huidige zetelaantal verdubbelen en op tien uitkomen. 
 De ouderenpartijen, die nu nog zeven zetels hebben, zouden geheel worden weggevaagd. De SP zou van twee naar drie zetels gaan. De kleine christelijke partijen en de CD zouden gelijk blijven. 
 De negatieve publiciteit over Bolkestein heeft er wel voor gezorgd dat het vertrouwen van de kiezers in hem persoonlijk flink is gedaald. 
 Bolkestein geniet nu bij 32 procent van de kiezers vertrouwen. Vorige week was dat nog 43 procent. 
 Bij de VVD-stemmers verandert er echter niets. Van hen heeft 77 procent vertrouwen in Bolkestein, evenals vorige week. 
 Eerder op dinsdag zei het NIPO, op basis van een eigen onderzoek, dat 45 procent van niet VVD-stemmers minder vertrouwen had gekregen in Bolkestein. Onder de VVD aanhang was dit percentage slechts 13 procent. 
 In hetzelfde onderzoek kreeg de VVD-leider het laagste rapportcijfer van vijf politiek leiders, een 5,0. 
 - Amsterdam newsroom +31 20 504 5000, Fax +31 20 504 5040. 
 (c) Reuters Limited 1996. 
