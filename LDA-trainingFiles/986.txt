	Herri Batasuna erkent Spaanse justitie niet   Politieke tak van ETA voor rechter gedaagd
	Van onze correspondent
Cees Zoon

MADRID
 Het volledige bestuur van Herri Batasuna, de politieke tak van de Baskische terreurorganisatie ETA, moet voor de rechter verschijnen. De 25 bestuursleden zullen geen gehoor geven aan de dagvaarding.

De bestuursleden worden beschuldigd van samenwerking met een gewapende bende. Zij erkennen de Spaanse justitie niet en zullen alleen verschijnen als zij worden gearresteerd.
Begin februari moeten de bestuurders zich in groepjes melden bij het Hooggerechtshof in Madrid. 'Wij zijn Basken en geen Spanjaarden', aldus woordvoerder Floren Aoiz. 'Het Hooggerechtshof noch enige andere Spaanse rechtbank is gerechtigd van Baskische burgers te eisen dat zij tekst en uitleg komen geven over hun politieke activiteiten.' Aoiz gaat ervan uit dat 'de Spaanse staat haar toevlucht zal nemen tot bruut geweld' en het bestuur zal laten arresteren.
Herri Batasuna (HB) heeft altijd op het standpunt gestaan dat alle 25 bestuursleden in gelijke mate verantwoordelijk zijn voor de activiteiten van de partij. Vorig jaar werden enkele woordvoerders door de politie opgepakt nadat zij hadden geweigerd zich bij de rechter te melden. Zij werden allen na enige tijd weer vrijgelaten, zonder dat zij verklaringen hadden afgelegd.
In de kring van de andere Baskische politieke partijen is ernstige kritiek geuit op het besluit van het Hooggerechtshof. Zij vrezen dat de verwachte arrestatie van het hele HB-bestuur de situatie in Baskenland verder zal doen verslechteren. De noordelijke deelstaat is al geruime tijd in de greep van het straatgeweld. Elk weekeinde richten groepjes gemaskerde jongeren miljoenenschade aan in veel van de grote Baskische steden.
De dagvaarding zou bovendien politiek gemotiveerd zijn. De bestuursleden zijn aangeklaagd wegens het vertonen van een verboden ETA-video tijdens de laatste verkiezingscampagne . Zij moeten zich tevens verantwoorden voor verklaringen waarin de ETA-moorden op de rechtsgeleerde Tomas y Valiente en de advokaat Enrique Mugica werden goedgepraat.
Critici wijzen erop dat deze feiten al een jaar oud zijn en dat justitie er tot op heden weinig mee heeft gedaan. De actie van het Hooggerechtshof zou een antwoord zijn op de laatste moord van de terroristen, die vorige week in Madrid een legerkolonel doodschoten.
Herri Batasuna is een legale politieke partij met vertegenwoordigers in het Baskische parlement en in een flink aantal gemeenteraden. De drie zetels die de partij in 1996 veroverde bij de verkiezingen voor het nationale parlement, heeft zij geweigerd te bezetten. Na elke nieuwe aanslag van de ETA laait de discussie op of de partij niet verboden zou moeten worden. Het Hooggerechtshof lijkt nu van zins de bestuursleden op persoonlijke titel aan te spreken zonder in te gaan op de kwestie van het al dan niet verbieden van de partij.
De bestuursleden van de partij hebben er een handje van zich uiterst provocerend te gedragen. Afgelopen weekeinde voerden zij bijna voltallig een demonstratie aan, gericht tegen de bedrijven van de industrieel Delclaux, een exponent van 'de Baskische oligarchie die het leger en de politie gebruiken om arbeiders te vermoorden'. Een zoon van Delclaux werd twee maanden geleden ontvoerd door de ETA en wordt sindsdien door de terroristen gegijzeld.
De mogelijkheid van een escalatie van het geweld door de dagvaarding van het HB-bestuur lijkt niet denkbeeldig. De aanslag van vorige week in Madrid wordt beschouwd als een reactie op de golf van arrestaties in Baskenland en Navarra van leden van de zogenoemde Y-groepen. De Spaanse regering sprak van een groot succes toen de politie in Pamplona Joseba Miren Sainz, bijgenaamd Opa en de leider van deze groepen gewelddadige jongeren, arresteerde.
De gemaskerde jongeren trekken week in week uit een spoor van geweld door Baskenland en Navarra. Met name bankgebouwen en autobussen worden aangevallen en bestookt met molotov-cocktails. De schade loopt in de tientallen miljoenen guldens. Veel verontwaardiging wekte de actie het afgelopen weekeinde waarbij een boekhandel in San Sebastian werd geplunderd en de boeken voor de deur verbrand. Ex-premier Gonzalez noemt de jongeren onverhuld nazi's.
Het straatgeweld is een doelbewust onderdeel van de ETA-strategie, in het kader van de aloude Verelendungsteorie. Het gevoel van onveiligheid bij de burgers en de tegenacties van de politie moeten de steun voor de ETA levend houden. Alles wijst erop dat de terreurorganisatie een groot deel van die steun heeft verspeeld, al bleek bij de laatste verkiezingen dat nog altijd ruim 10 procent van de Basken op Herri Batasuna stemt.
De Baskische deelregering is uiterst verbolgen wegens suggesties uit Madrid dat de Ertzaintza, de autonome politie van Baskenland, onvoldoende onderneemt om het straatgeweld te beteugelen. In die zin liet minister Rajoy van Openbaar Bestuur zich uit na de boekverbranding in San Sebastian, waar de politie zich pas uren later liet zien.
Bij kritiek uit de hoofdstad sluiten de rijen in Baskenland zich altijd rap. Voorzitter Arzalluz van de Baskische Nationale Partij (PNV), een regeringspartner van premier Aznar, verklaarde dat de Baskische politie wordt tegengewerkt door de nationale politie en bovendien is ge√Ønfiltreerd door de Spaanse geheime dienst.

