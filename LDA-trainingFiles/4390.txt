	Mann toont familie onbehaaglijk scherp
	Still Time van Sally Mann. Kunsthal, Rotterdam. Tot en met 23 februari. Bijbehorend boek: 59,-
Op Sally Manns foto Floor Paste (1987) zijn de sprietige benen te zien van een kind dat op een marmeren plaat ligt. De benen zijn besmeurd met modder, die naar verloop van tijd is opgedroogd. Daardoor lijkt het alsof de huid is verschrompeld en gebarsten. Om de rechter enkel is een veter geknoopt, waaraan aan het zicht onttrokken een papiertje zou kunnen zitten met een naam erop. De voeten wijzen krachteloos naar beneden. Het is een horrorbeeld: een verminkt of grotendeels vergaan kinderlijkje op de snijtafel van het mortuarium.
The Terrible Picture (1989) roept eenzelfde onbehagen op als het vermeende kinderlijkje op de snijtafel. Het dochtertje Virginia van Sally Mann bevindt zich onder een dikke boomtak. Het meisje is eveneens naakt en zit onder de modder. Achter haar rug steekt een stok omhoog, of misschien is het een touw dat vastgeknoopt aan de boomtak naar beneden bungelt. Door een veeg modder rond de nek van het kleintje lijkt het alsof het koord als een strop om haar nek zit. Hier wordt een macaber spel gespeeld.
Veel van Manns kinderfoto's roepen onbehagen op. Ze lokt de toeschouwer heel geraffineerd haar kinderwereld binnen, om hem vervolgens te confronteren met zaken waarover hij liever niet vaker dan nodig nadenkt, zoals de kwetsbaarheid van kinderen en de gevaren die hen omringen. Sally Manns kinderwereld is nooit alleen idyllisch, hoewel hij dat ¢¢k kan zijn, maar vooral onheilspellend. Slechts zelden verwijst de fotografe zo duidelijk naar de verschrikkingen die een kind kan overkomen als op The Terrible Picture en Floor Paste. Maar dreiging is op haar werk vrijwel alomtegenwoordig.
De Kunsthal in Rotterdam toont, voor het eerst in Nederland, een overzichtstentoonstelling van de Amerikaanse Sally Mann (1951), die veelvuldig in de publiciteit is geweest vanwege de wijze waarop ze haar drie kinderen Emmett, Virginia en Jessie vanaf 1985 fotografeerde. Vooral in Amerika werd geschokt en agressief gereageerd op het boek Immediate Family (1992), dat de weerslag vormt van het leven van Mann en haar kinderen op haar buitenhuis in de staat Virginia. Puriteinen bestempelden Manns werk als kinderporno en riepen om het hardst dat de 'ontaarde moeder' uit de ouderlijke macht zou moeten worden ontzet.
Hoe banaal het ook is iemand die haar kinderen naakt fotografeert alleen om die reden van kinderpornografie te beschuldigen, de extreem felle reacties op Manns boek zijn niet onbegrijpelijk. Zij portretteert haar kinderen op een rauwe manier. Zoals zij naakt poseren zijn ze niet alleen schattig, maar ook zelfbewust en soms zelfs provocerend, als volwassenen in een nog onvolgroeid lichaam. De puriteinse intolerantie jegens Mann is te beschouwen als een onbeholpen manier om angst te bezweren, maar met die constatering wordt de oorzaak van de angst niet weggenomen.
Het is juist de onverschrokkenheid waarmee de drie kinderen het leven tegemoet treden die vaak verontrust. Stoer, soms uitdagend en onbeschaamd poseren ze voor de camera en als toeschouwer zou je graag zo nu en dan de foto willen betreden om om wat voor reden dan ook in te grijpen.
Bij het zien van Emmett Afloat (1988) slaat de schrik je om het hart. Zoonlief Emmett drijft met een duikbril op als lijk in een ondiep gedeelte van de rivier. Je zou in paniek naar hem toe rennen en hem, zodra je erachter komt dat hij maar doet alsof, een geweldig pak op z'n lazer willen geven. En Easter Dress (1986) - Jessie toont in de tuin haar hagelwitte jurkje - zou een verstilde idylle zijn als Emmett niet ondertussen bezig was te onderzoeken hoe hij het tuinhek kan mollen. 'Dat hek staat er niet voor niets', zou je hem willen toeroepen. Want naast hem staat z'n kleine zusje, en waar zou die verzeild kunnen raken als dat hek er niet was?
Je zou willen troosten, als op Jessie's Cut (1985) de dochter ligt bij te komen van het hechten van haar zware hoofdwond, of als Emmetts neus en lip bij het spelen half zijn verpletterd (Emmett's Bloody Nose, 1985). En je zou als verzoener willen optreden als Virginia heftig springend tracht het onder haar liggende broertje of zusje te vermorzelen (Crossed Sticks, 1988). Dat beeld lijkt, net als de foto's van de kinderen met beschilderde gezichten, ontleend aan de wrede wereld van William Goldings Lord of the Flies, waar kinderen elkaar vernederen en naar het leven staan.
Een wereld vol dreiging, dat is de ene kant van Immediate Family. De andere wereld die Mann toont is vol avontuur; een ongerept landschap, waar de rivier nog niet vervuild is en de kinderen zich eindeloos vermaken in de bossen en de modder, in plaats van voor de televisie.
Mann fotografeert met een negentiende-eeuwse camera, waarbij ze grote plaatnegatieven gebruikt. Die werkwijze is tijdrovend; een spontane snapshot maken is door de lange voorbereidingstijd onmogelijk. Maar op die manier krijgen haar foto's wel een ook voor hedendaagse begrippen verbluffende scherpte. Mann toont het glooiende landschap van Virginia zoals een Amerikaanse patriot het zich in zijn zoetste dromen voorstelt: bekoorlijk, vruchtbaar en onvergankelijk. Dat Mann juist in die prachtige omgeving haar kinderen op zo'n verontrustende wijze fotografeert, moet het onbehagen van menigeen wel voeden: zelfs in het paradijs op aarde is een kind niet veilig.
De selectie van Immediate Family vormt het hoogtepunt van Manns werk in de Kunsthal. Van haar vroege werk vallen vooral de landschappen op uit de eerste helft van de jaren zeventig. Ze vormen een ode aan het landschap, in de traditie van Manns negentiende-eeuwse voorgangers. Het zijn prachtige en ongevaarlijke foto's.
Van 1983 tot 1985 maakte Mann een reeks portretten van meisjes onder de noemer At Twelve. Ze toont meisjes op een breekpunt in hun leven, aan het begin van de puberteit. Een meisje hangt nog als een aanhankelijk klein kind om de nek van haar zwangere moeder, terwijl ze met haar hoofd op diens schouder leunt. Een andere twaalfjarige kijkt nors en verveeld naar de camera, terwijl ze haar arm achteloos om een man met een forse bierbuik heeft geslagen. Te vrezen valt dat hij, met zijn smoezelige T-shirt, zijn goedkope tatouages en een peuk tussen z'n vingers, haar vriend is.
De foto's van At Twelve kunnen vertederen, ontroeren of, in het geval van het norse meisje, treurig stemmen. Ze veroorzaken bij de kijker meestal een eenduidige reactie. Bij Immediate Family brengt Mann op iedere afzonderlijke foto een veelheid aan emoties samen. Je kijkt er met gemengde gevoelens naar, net als naar kinderen die spelenderwijs een voorschot nemen op hun dood.
Arno Haijtema

Foto
	Sally Mann: Jessie and the Deer, 1985. Candy Cigarette, 1989.

