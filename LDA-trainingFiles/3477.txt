	Eigenzinnige stem blikt te veel terug op jazz-verleden
	Cameron Brown and the Hear and Now met Sheila Jordan. Bimhuis, Amsterdam. vrijdag 7 november.
De ogen van bassist Cameron Brown straalden van verrukking. Sheila Jordan zong. 'The one and only', riep Brown. Dat clich zou je eerder verwachten op een gala-avond met een flonkerende sterzangeres dan bij een sober optreden in een half gevuld Bimhuis. Maar zo is het Jordan haar hele carrire vergaan: bemind door musici en jazz-critici maar verstoken van het grote succes.
Jordan zingt de avontuurlijkste improvisaties en staat erbij alsof het de gewoonste zaak van de wereld is, wars van alle show. Dat is het grootste verschil met de zangeres met wie ze het meest verwant is, de even eigenzinnige Betty Carter, die over het podium wervelt en alle aandacht opeist.
Jordan, getooid met een grote rode baret, zat op een krukje midden op het podium, en wachtte op haar beurt. Als ze zong, stond ze kaarsrecht met de microfoon in beide handen geklemd. Haar enige theater was het vangen van de blikken van haar medespelers, voor houvast en inspiratie. De oude tenorsaxofonist Dewey Redman werd er verlegen van.
Jordans reputatie onder musici gaat terug tot de jaren veertig (Jordan wordt deze maand 69). Charlie Parker, haar jeugdidool, prees ooit haar 'one million dollar ears', omdat ze zijn thema's en zijn solo's nazong. Parkers anthropology zingt ze nog steeds, vrijdag op een eigen tekst in een ontroerende tte  tte met bassist Brown.
Jordan leek een toonaangevende zangeres te worden na de juichende ontvangst van haar eerste plaat, Portrait of Sheila, uit 1963. Het liep anders. Haar platen verschenen met jarenlange tussenperioden. De kritieken waren steeds lovend, maar haar schare bewonderaars bleef klein. Ze verdiende haar hele leven de kost met een kantoorbaan als typiste. De afgelopen dertien jaar bracht ze maar twee platen uit, met hoogst persoonlijke muziek: Lost and Found en Heart Strings, beide voor Muse Records.
Sheila Jordan past goed in de nieuwe groep The Hear and Now die Cameron Brown om zich heen heeft verzameld. Brown wil met deze groep de ingetogen muziek van Don Cherry (met wie Brown in 1965 in Zweden speelde) en die van het Don Pullen/George Adams kwartet (ook met Brown en drummer Dannie Richmond) levend houden. Dit is de tak van de jazzfamilie die voortkomt uit de bands van Ornette Coleman en Charles Mingus uit de jaren zestig.
Dewey Redman (in de jaren zestig naast Ornette, in de jaren zeventig en tachtig met Cherry in de groep Old and New Dreams) schitterde vrijdag met een lome ballad. De jonge drummer Evan Parker speelde op een miniem drumstel, zelfs zonder hi-hat, in de traditie van Ed Blackwell en Richmond en had voor een van zijn meeslepende solo's slechts het bekken en twee wattenstokken nodig. De jonge trompettist David Ballau speelde met respect voor Cherry, maar met meer inventitiviteit dan de meester zelf in de laatste jaren van diens leven.
Het concert had een droevige bijklank door het eerbetoon aan de gestorven vrienden Cherry, Adams en Richmond. Zo had Cherry Sheila Jordan kort voor zijn dood vorig jaar gevraagd een liedtekst te schrijven bij zijn stuk Art Deco, vertelde Brown. Ze zou de belofte nu postuum inlossen. Na zo'n inleiding kon de uitvoering alleen maar vol melancholie klinken. Jordan zong ook nog eens een eigen klaagzang 'voor alle jazz-musici die zijn gestorven' en een treurlied van Cameron Brown voor 'George, Don and Dannie'. Het optreden leek even een begrafenisbijeenkomst en was te veel een hommage aan het verleden.
Een hoogtepunt was een medley van thema's van Cherry, Albert Ayler en Abdullah Ibrahim. Browns groep liet overtuigend horen dat die muziek er na dertig jaar nog toe doet. Maar is dat alles? Je kunt toch niet blijven treuren en terugblikken? Brown heeft prachtig op elkaar afgestemd quintet gevormd dat juist een opwindende toekomst kan hebben.
Wim Bossema

