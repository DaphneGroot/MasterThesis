Amrum.
Amrum (Noord-Fries: "Oomram") is een eiland in het Duitse deel van de waddenzee gelegen ten zuiden van het eiland Sylt en westelijk van Föhr.
De lokale taal is het Noord-Fries, in de plaatselijke vorm "Öömrang". De hoofdbron van inkomsten is het toerisme.
Geschiedenis.
De Noord-Friese eilanden worden al sinds 3000 v.Chr. bewoond. Als bewijs vindt men op Amrum vele graven en andere overblijfselen uit steen-, brons- en ijzertijd. Ook de Vikingen hebben sporen achtergelaten.
Amrum behoorde vanaf de 15de eeuw, tezamen met het westelijk deel van het eiland Föhr, bij het Bisdom Ribe. Het was in tegenstelling tot het omliggende gebied geen onderdeel van het hertogdom Sleeswijk, maar een van de Deense koninklijke enclaves. Amrum kwam na de Tweede Duits-Deense Oorlog in 1864, samen met Sleeswijk, onder gezamenlijk Oostenrijks-Pruisisch bestuur en behoorde na 1867 tot de Pruisische provincie Sleeswijk-Holstein. Tijdens een referendum in 1920 spreekt een ruime meerderheid van de bevolking zich uit om bij het Duitse Rijk te willen blijven.
De geschiedenis van Amrum wordt overheerst door de strijd tegen het natuurgeweld. "Blanke Hans", zoals de Noordzee hier graag wordt genoemd, heeft met verschillende stormvloeden de westkust van Sleeswijk-Holstein en Denemarken sterk gekloofd en vele mensenlevens tot zich genomen.
Vroeger leefde men op op Amrum voornamelijk van de walvisvangst en daarnaast van strandjutterij. Het volksfeest Biikebrennen wordt wel met dit stuk regionale geschiedenis in verband gebracht.
