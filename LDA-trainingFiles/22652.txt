TMF Awards (Nederland).
De TMF Awards waren jaarlijkse publieksprijzen van TMF voor muzikanten. Ze werden tussen 1996 en 2011 in totaal 15 maal uitgereikt. Het publiek bepaalde steeds de winnaar door te stemmen op genomineerden. De prijs bestond de eerste zeven jaren uit een toren-achtige constructie met bovenop een soort antenne. Daarna is twee jaar een ronde ster uitgereikt. In 2005, ter gelegenheid van de tiende editie, kregen de winnende artiesten eenmalig een zilverkleurige prijs met het thema 'blingbling' overhandigd. De laatste vijf edities, vanaf 2006, werd een beeldje uitgereikt dat illustrator Luuk Bode had ontworpen. Het stelde de Griekse god Pan voor.
De show rond de TMF Awards-uitreiking werd elk jaar groter. In 1996 vond de uitreiking nog plaats in de kantine van het TMF gebouw in Bussum, zonder publiek en in aanwezigheid van een enkele artiest. In 1997 was de eerste editie met publiek, in de Statenhal in Den Haag. Tussen 1998 tot en met 2005 vond de uitreiking acht keer plaats in Ahoy te Rotterdam. In die jaren verzorgden internationale artiesten als Destiny's Child, Janet Jackson, Robbie Williams en Kylie Minogue optredens. Kaarten waren vaak binnen een half uur uitverkocht.
In 2006 en 2007 vond de uitreiking plaats in de Heineken Music Hall te Amsterdam. In 2008 werd een jaar overgeslagen. In 2009 kwam het uitreikingsevenement terug naar Rotterdam, maar als festival bij de Erasmusbrug. In 2010 volgde opnieuw een festival, in het Volkspark te Enschede. In 2011 zou de editie aan de Javakade in Amsterdam de laatste blijken. In dat jaar werd TMF Nederland opgeheven en werden de TMF Awards vervangen door de Dutch MTV Awards.
Marco Borsato heeft vanaf het begin van de Nederlandse TMF Awards en met 2006 elk jaar één of meerdere prijzen gewonnen (19 in totaal, waarvan 11 keer als beste zanger). Daarna volgen Anouk (13), DJ Tiësto (11), Kane en de Backstreet Boys (elk 10).
Ook de Vlaamse TMF kende van 1999 tot 2010 zijn eigen TMF Awards.
Presentatie.
Bij de TMF Awards zijn alle VJ's aanwezig; zij nemen een deel van de presentatie op zich. Maar er is maar 1 VJ die echt de grote presentatie op zich heeft.
TMF Awards per jaar.
"Bij de winnaars is telkens de eerstgenoemde de beste van Nederland op het genoemde gebied, de tweede is de beste internationaal.
2008.
Omdat TMF het concept van de TMF Awards wilde veranderen, was er in 2008 geen TMF Awards-uitreiking. TMF liet weten dat de hele opzet werd veranderd, dat zou betekenen een andere "hoe" en een andere "waar".
2009.
Zoals in 2008 al was aangekondigd, had de TMF Awards een nieuwe opzet. De grootste awards-show van Nederland was uitgebreid tot een festival. Het festival zal sindsdien eens per jaar plaatsvinden en TMF probeert het festival de komende jaren op verschillende locaties te houden. De uitreiking van de TMF Awards 2009 werd op 4 juli gehouden onder de Erasmusbrug in Rotterdam. Het festival duurde van 17.00 tot 23.00 uur.
2010.
De uitreiking van de TMF Awards 2010 was op 26 juni in het Volkspark in Enschede.
