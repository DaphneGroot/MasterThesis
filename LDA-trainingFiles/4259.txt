	De slepende strijd om de committent
	Het centrale verzendhuis voor boeken dat na uitputtende discussies tussen de betrokkenen in 1871 in Amsterdam in gebruik kon worden gesteld, was in Europa het enige in zijn soort. In de stad bevonden zich van oudsher de belangrijkste boekhandelaren, die tevens als distributeur ('correspondent') hun collega's (de 'committenten') in het land bevoorraadden. Het systeem was inefficint, traag en kwetsbaar, blijkt uit Vera Funke's Dat Bestelhuis! Dat Bestelhuis! Wat speelt dat 'n rol!, samengesteld naar aanleiding van het 125-jarig bestaan van het Centraal Boekhuis (Van Lindonk, Breukelen;  49,95).
De bij een uitgever via de post bestelde titels belandden eerst bij de betrokken distributeur in Amsterdam alvorens naar de provincie te worden gezonden. Postkoets of vrachtschuit liepen bij ongunstig weer soms dagen vertraging op, en ook was er het probleem van de retourzendingen met bijbehorende administratieve rompslomp.
Een goed correspondentschap kon echter zeer winstgevend zijn: een firma als C.L. Brinkman koesterde zijn 122 committenten. Het wat kleinere Schalekamp, Van de Grampel & Bakker, dat evenmin zat te springen om het systeem uit handen te geven, wilde de ontwikkelingen een stap voor zijn en zette zelf een 'expeditie-lokaal voor den boekhandel' op, dat in de loop van 1870 al zo'n 450 clinten uit alle delen van het land aan zich had weten te binden.
Symptoombestrijding, volgens de Vereeniging ter bevordering van de belangen des Boekhandels (de verzamelde uitgevers en boekhandelaren). Een jaar later kon overeenstemming worden bereikt over een NV Bestelhuis van den Nederlandschen Boekhandel - zonder winstoogmerk, met als motto 'namens allen, ten bate van allen', te vestigen in Amsterdam. Het pand Rokin 31 wordt onder leiding van A.L. van Gendt, architect van het Concertgebouw, voor dat doel verbouwd.
Nadat het Bestelhuis op 1 januari 1874 in bedrijf is genomen, heerst in de lokalen voornamelijk rust. De meeste handelaren blijven klant bij Schalekamp, Van de Grampel & Bakker; het Bestelhuis is een administratieve instelling zonder depot. Uiteindelijk wordt met Schalekamp een compromis bereikt. Het bestelhuis neemt de committenten over, Schalekamp krijgt voor de duur van twintig jaar een magazijn in de behuizing aan het Rokin.
De formule werkt, het Bestelhuis breidt zich uit, groeit dicht en moet verkassen. Tegen de eeuwwisseling wordt gespeeld met de gedachte bij de Dam een reusachtige Beurs voor den Boekhandel neer te zetten, met daarin ook ruimte voor winkels, horeca, kantoren en een concertzaal. Het plan sneuvelt, kleinere nieuwbouw verrijst in de loop van 1917 moeizaam aan de Herengracht, waar drie fraaie panden aan het Centraal Boekhuis ten offer zijn gevallen. Tien jaar later kan ook eindelijk depothouder Schalekamp worden uitgekocht.
De bezettingsperiode 1940-'45 geeft onverwacht pieken in de afzet te zien, met 1943 als recordjaar. De uitgeleverde hoeveelheid boeken wordt uitgedrukt in een gewichtseenheid: bijna acht miljoen kilo. Na de bevrijding groeit het aantal lezers en in de jaren vijftig ontstaat opnieuw ruimtenood. Weer weten de Amsterdamse leden van de Vereeniging het pleit te beslechten. Het Centraal Boekhuis blijft voor de stad behouden en verhuist naar de Jan Tooropstraat. De eigen boekencollectie, in 1844 opgezet, vindt een plaats in de universiteitsbibliotheek.
De vreugde blijkt van korte duur. Voorlopig krijgt Nederland van boeken geen genoeg en de komeetachtige verkoopcijfers luiden onverwacht snel het einde in van de jongste Amsterdamse behuizing. De keus valt op Culemborg, een gemeente die voor het personeel vijftig woningen achter de hand heeft. Op 9 april 1973 mag een erelid van de vereniging het nieuwste, sterk geautomatiseerde Centraal Boekhuis in gebruik stellen. Twee jaar terug was het even in het nieuws toen een deel van de voorraad (de 'snellopers') moest worden gevacueerd vanwege dreigend overstromingsgevaar in het Gelderse rivierengebied.
Adriaan de Boer

Foto
	Inpakafdeling van het Centraal Boekhuis aan de Herengracht in Amsterdam, vermoedelijk in de jaren twintig. FOTO UIT 'DAT BESTELHUIS! DAT BESTELHUIS! WAT SPEELT DAT 'N ROL!

