Herve.
Herve (Waals: "Heve"; Limburgs: "Herf") is een stad in de provincie Luik in België. De stad telt ruim 17.000 inwoners.
De streek rond Herve is vooral bekend voor zijn (Limburgse) Hervekaas. Ook het Hervens Zand is naar de plaats genoemd.
Herve lag in de middeleeuwen in het hertogdom Limburg.
Overige kernen.
Battice, Bellefontaine, Bolland, Chaineux, Charneux, Grand-Rechain, Julémont, José en Xhendelesse.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Geschiedenis.
Tot de opheffing van het hertogdom Limburg was Herve de hoofdplaats van één van de vijf Limburgse hoogbanken. De hoogbank (schepenbank) Herve vormde samen met de hoogbank Sprimont, die een exclave was, de Waalse hoogbanken van het Hertogdom Limburg (Quartier wallon). Dit in tegenstelling tot het overige en grootste deel van het Hertogdom Limburg waar Platdiets, een Limburgs dialect, werd gesproken.
Net als de rest van het hertogdom werd Herve bij de annexatie van de Zuidelijke Nederlanden door de Franse Republiek in 1795 opgenomen in het toen gevormde Ourthedepartement.
Bezienswaardigheden.
Kerk van H. Johannes de Doper in Herve met gedraaide toren.
Cavalcade.
De Cavalcade is een van de belangrijkste evenementen van Herve, en vindt ieder jaar plaats op paasmaandag. Het is een carnavalstoet waarbij de wagens door paarden getrokken worden. De Cavalcade wordt reeds georganiseerd sinds 1880.
Bestuur 2007-2012.
Het bestuur van Herve bestaat uit een coalitie van cdH en PS.
