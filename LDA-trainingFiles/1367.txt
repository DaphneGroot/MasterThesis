	Investeringen in buitenland zijn verdubbeld
	

Van onze verslaggever
AMSTERDAM
Nederlandse bedrijven hebben vorig jaar voor ruim 19 miljard dollar (33,5 miljard gulden) in het buitenland geïnvesteerd. Dat is ruim twee maal zo veel als in 1995, toen Nederlandse ondernemingen voor ruim 8,3 miljard dollar in het buitenland aankopen deden. Dat blijkt uit het jaarlijkse investeringsonderzoek van het accountants- en adviseursbureau KPMG.
Nederland bekleedde vorig jaar de vijfde plaats in de mondiale ranglijst van kopende landen. De grote groei is volgens KPMG deels te danken aan een een betrekkelijk klein aantal buitengewoon grote transacties: de grootste was de aankoop door Aegon, eind vorig jaar, van de Amerikaanse verzekeraar Providian voor 3,5 miljard dollar.
Maar ook Ahold (dat supermarktketen Stop & Shop in de VS overnam voor 2,9 miljard dollar) en ABN Amro (dat in de VS Standard Federal kocht voor 1,9 miljard dollar) deden vorig jaar aardig hun best. Deze deals verklaren de grote sprong in populariteit die de VS vorig jaar in Nederland meemaakte. Nederlandse bedrijven investeerden vorig jaar voor 11 miljard dollar in de VS, tegenover slechts 2,6 miljard dollar in 1995.
Opmerkelijk noemt KPMG ook de investeringen van papierconcern KNP BT in de VS, dat in dat land acht ondernemingen aankocht. Volgens KPMG richt KNP BT zich hierbij op het behalen van hogere rendementen en snellere groei.
KPMG noemt het eveneens opvallend dat het wereldwijde marktaandeel van de top tien van landen in de ranglijst van grensoverschrijdende fusies en overnames is afgenomen. Die lijst wordt weliswaar nog steeds gedomineerd door de VS, Groot-Brittannië en Duitsland, maar de onderzoekers nemen ook waar dat hun dominante rol aan het verminderen is. Volgens G. Landheer van KPMG Corporate Finance heeft dat te maken met de reeds verworven mondiale positie van veel grote ondernemingen in de toonaangevende landen: 'De grote wereldwijd opererende ondernemingen heben hun posities op de mondiale markten al op grote schaal verworven.' Ook is 'de huiver bij de kleinere ondernemer om grotere investeringen in het buitenland te doen weggevallen'.
Vooral de grote Amerikaanse bedrijven opereren al langere tijd op mondiale schaal. 'De Europeanen lopen hierbij nog wat achter. Zij zullen in de komende jaren trachten hun markt te vergroten door met name het veroveren van een Amerikaans marktaandeel.'
In Nederland werd vorig jaar door buitenlandse ondernemingen meer geïnvesteerd dan in 1995: voor 3,5 miljard dollar, tegen 2,5 miljard in 1995. Ook in deze lijst lopen de VS, Groot-Brittannië en Duitsland voorop. De grootste overname werd vorig jaar gerealiseerd door het Duitse Agrevo (een joint venture van Hoechst en Schering), dat voor 550 miljoen dollar Plan Genetic Systems International overnam. Ook opvallend was de overname van DAF Trucks door het Amerikaanse Paccar voor 543 miljoen dollar. 'Door de stabiele economie blijft Nederland een aantrekkelijk land om in te investeren', aldus KPMG.
Verzekeraars bleken het meest actief op het overnamepad (vooral door Aegon), gevolgd door de banken en financiële dienstverleners (ABN Amro) en detailhandel (Ahold).

