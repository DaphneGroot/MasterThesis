	PLATEN: KLASSIEK
	Altenberg Trio legt ziel en zaligheid in Schubert
Altenberg Trio met Schubert, Pianotrio op. 100 en Adagio notturno. Vanguard 99134. Trio's van Kagel en Widmer. Vanguard 99135.
Even kwetsbaar als het strijkkwartet is het pianotrio, ooit een van de koningsgenres van de kamermuziek. Veel formaties van betekenis zijn er niet, nieuwe komen er nauwelijks bij, en de geheimen van het vak laten zich niet zomaar ontsluieren. Berucht zijn sommige ad hoc-pogingen van grote musici, die uitdraaiden op hopeloze vendetta's van een joelende viool, een zwoegende cello en een ratelend klavier.
Nu het New Yorkse Beaux Arts Trio zijn gloriedagen grotendeels achter zich lijkt te hebben, zonder zijn lauweren te hebben afgestaan aan jongere, competente maar minder briljante ensembles als het Stuttgarter Klaviertrio en het Trio Fontenay, wordt het tijd te gaan letten op het Altenberg Trio uit Wenen.
Het is een paar jaar geleden ontstaan toen Claus-Christian Schuster en Martin Hornstein, pianist en cellist van het Weense Schubert Trio, een nieuwe verbintenis aangingen met de violist van het Sjostakovitsj Trio, Amiram Ganz. Hun vorige ensembles waren in Nederland onder meer bekend door optredens in de Amsterdamse Kleine Zaal, maar hebben de midlife crisis blijkbaar niet doorstaan.
Het trio zet het nieuwe leven luister bij met een serie world premiere recordings. Die geven stuk voor stuk blijk van een behoefte om daden te stellen, niet alleen door hoe, maar ook door wat men speelt: het Altenberg Trio legt zijn ziel en zaligheid zowel in Schubert, een van de grondleggers, als in Mauricio Kagel, wiens trio uit 1985 kan worden opgevat als een magistrale afscheidsgroet aan het genre.
De cd-boekjes zijn geschreven door de pianist Schuster, en getuigen van strijdvaardigheid. Zo is het mysterie van de premiresticker op Schuberts trio in Es, het befaamde opus 100, snel verklaard. Het betreft de oorspronkelijke, oningekorte versie van het lange vierde deel - de staat waarin het in 1827 werd uitgevoerd, voor Schubert er (waarschijnlijk op aandrang van bezorgde vrienden en een onwillige uitgever) een grote herhaling en nog eens honderd doorwerkingsmaten uithaalde.
Schuster - 'een kathedraal wordt geen dorpskerk als je de uitbouw neerhaalt' - is deze gestandaardiseerde aantasting een doorn in het oog. Het trio neemt de 'verblinde' Schubert met terugwerkende kracht in bescherming, en onderstreept zijn actie met een uitvoering van grote architectonische spankracht. Zo militant als het zich opstelt, zo subtiel gaat het te werk in zijn voordracht en in de vorming van een homogene trioklank. Schuster - hij bespeelt geen Bsendorfer maar een wat transparantere Fazioli - voegt zijn passagewerk lenig naar de lyriek van de cello en de (soms al te bescheiden) viool, en geeft het harmonisch fundament vorm met snugger pedaalgebruik, een geslepen timing en een prachtig toucher.
Die spankracht is ook van levensbelang voor Kagel, wil zijn schitterende trio - een aaneenrijging van sombere, in melodie- en akkoordflarden oplossende Lieder ohne Worte - niet in stukken en brokken uiteen vallen. Het stuk beleefde zijn wereldpremire in het Holland Festival van 1985, in een uitvoering van Bruno Canino, Saschko Gawriloff en Siegfried Palm. Deze plaatuitvoering is van even grote betekenis.
Operafeest in het Concertgebouw. Vanguard 99127.
Van het operafeest dat het 25-jarige impresariaat Pieter Alferink in november organiseerde met 22 zangers en twee orkesten in het Amsterdamse Concertgebouw, is een schappelijk geprijsde dubbel-cd verschenen die niet alleen interessant is voor de bezoekers of voor de stichting Cliniclowns, waarvoor de opbrengst is bestemd. De cd legt bijzondere aria-verrichtingen vast van Nelly Miricioiu (Bellini), Thomas Quasthoff (Verdi's Don Carlo), Birgit Remmert (Saint-Sans' Samson et Dalila), Charlotte Margiono (de 'Wilgenlied'-episode uit Verdi's Otello) en Jeannine Altmeyer (de slotaria van Puccini's Manon Lescaut). Ook Cristina Deutekom is gedocumenteerd, te horen met Lhar en Verdi (de bolero uit I Vespri Siciliani) in een eenmalige, luid toegejuichte nabrander van haar carrire.
Altenberg Trio. Vanguard Classics 99133.
Maarten 't Hart en andere liefhebbers van het gezelschapsspel Van wie is deze muziek? kunnen hun medespelers op grote achterstand zetten met de dubbel-cd die het Altenberg Trio voor zijn rekening heeft genomen met zes pianotrio's van een nagenoeg vergeten componist. Het doosje wel weghouden, want de naam van de meester staat er met grote letters op. Zijn trio's (ze lopen als een rode draad door zijn oeuvre) zetten de argeloze luisteraar van frase tot frase op het verkeerde been.
De eerste naam die opkomt bij de broze cellomelodie en het begeleidingsmechaniekje in de opening van het eerste trio - magnifiek uitgevoerd - is die van Ibert. Maar daar komt een quasi-Brahms aanzetten. Nee, Grieg. Nee, toch Brahms, het zal Elgar wel wezen. Maar daarvoor zit er weer teveel Ravel in, nee Spaanse folklore, nee iets salonachtigs. Chabrier dan? Andere kant op. Stenhammar?
De kameleon in kwestie - ook Busoni en Rachmaninov laten zich gelden - is een Zwitserse Rus die groot werd in de Weimar-republiek: Paul Juon, 1872-1940. Leerling van Tanejev in Moskou. Afgestudeerd in Berlijn, waar hij in 1911 docent werd, Schnberg tot zijn collega's rekende, en les gaf aan Jarnach en Stephan Wolpe. Zijn eigen werk viel zo in de smaak dat Juon op zijn zevenenveertigste werd bekroond met een Beethovenprijs voor zijn hele oeuvre. Juon stierf, de nazi's ontvlucht, in het Zwitserse Vevey. Zijn reputatie ging mee het graf in.
Het Altenberg Trio kan de kreet Russische Brahms niet goed zetten, maar komt er zelf ook niet helemaal uit: Juon is 'geen Rus, geen Duitser, geen romanticus, geen Neutner, geen folklorist, maar toch van alles een beetje - Juon is een van de onbekendsten van de relevante componisten van zijn tijd'. Het is allemaal waar, en het niveau van de uitvoeringen past hem zonder meer.
Roland de Beer

Foto
	Altenberg Trio uit Wenen   Christina Deutekom

