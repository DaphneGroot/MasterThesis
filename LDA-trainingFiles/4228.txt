	In Kimpe woedde een pangermaanse schilderspassie
	Van onze verslaggeefster
Truus Ruiter

LAREN
In Nederland bouwde hij de eerste betonwegen en voor Vlaanderen ontwierp hij de eerste Vlaamse grondwet. Reimond Kimpe (1885-1970) was een man van praktische beginselen. Een degelijke man, die, nog voor hij zijn brood verdiende als schilder, een vereniging oprichtte tgen het toen opkomend luminisme. Het spelen met licht was hem te lichtvoetig: schilders dienen naar vormen te kijken.
Misschien is dat ook wel het meest in het oogspringende kenmerk van Kimpes schilderijen, die nu in het Singer Museum in Laren te zien zijn: de vormkracht. De duidelijk gedefinieerde, bijna plastische vormen maken Kimpes werk aantrekkelijk. Opvallend zijn ook de sterke composities van zijn schilderijen, wat wellicht naar Kimpe's achtergrond als bouwkundig ingenieur verwijst.
Het expressieve kleurgebruik verraadt een schilder die vooral lekker schilderde. Hij smeerde misschien weleens t veel verf op zijn doeken, 'laat hij oppassen met zijn helle tonen over elkaar heen. Dat geeft in 'n paar jaar barsten en gebladder', sprak een verontruste criticus.
Op verzoek van zijn ouders koos Reimond Kimpe na zijn middelbare school voor een opleiding tot bouwkundig ingenieur. Maar liever was de Vlaming filoloog geworden, zodat hij het ontstaan van de taal zou kunnen bestuderen. Een interesse die misschien te maken had met Kimpes preoccupatie met een 'Groot-Nederlands' of 'pangermaans' rijk, waarvoor een aardrijkskundeleraar op het atheneum hem warm had gemaakt. Kimpes flamingantisme, dat sterk anti-Belgisch was, zou hem na de Eerste Wereldoorlog in exil drijven en tijdens de Duitse bezetting op verkeerde sympathien brengen. De Vlaamse grondwet die in 1917 uit zijn pen kwam, werd overigens als veel te radicaal verworpen.
Eigenlijk lag voor Kimpe een literaire loopbaan in het verschiet. Op jonge leeftijd schreef hij al gedichten en literaire beschouwingen voor menig tijdschrift, die hij veelal zelf (mede) oprichtte. Hij wist daarmee al snel enige faam te verwerven. Toen hij in 1909 door het Ministerie van Bruggen en Wegen naar Lier werd gestuurd om een brug te bouwen, kwam Felix Timmermans, de Vlaamse volksschrijver, hem tegemoet: 'Zijt gij wellicht Mon Kimpe niet?' Het was het begin van een levenslange vriendschap tussen Timmermans en Kimpe.
Net als Felix Timmermans en andere kunstenaars die zich hadden laten kennen als radicale Vlaamse activisten moest Kimpe - hij werd zelfs bij verstek ter dood veroordeeld - in 1919 vluchten. Hij kwam in Zeeland terecht, waar hij tot zijn dood zou blijven. Zeeland was voor hem 'het medium tussen Vlaanderen en Noord-Nederland'. In zijn eerste Nederlandse jaren werkte hij als aannemer, bouwde huizen, maar ook de eerste betonwegen in Noord-Brabant, ging failliet en raakte in een crisis. Die blijkbaar nodig was om volledig te kiezen voor het kunstenaarsschap. Het werd de schilderkunst en het schrijversschap.
In het Singermuseum hangt een van zijn vroege schilderijen, Dok in Middelburg uit 1925. Het is een fel gekleurd stadstafereel waarin de onderlinge verhoudingen flink zoek zijn, waardoor het schip dat in het droogdok ligt als in een visioen boven alles uittorent. Het is knap gecomponeerd en er zit een vitaliteit in die bijna te veel is voor die ene vierkante meter binnen de houten lijst. Een gloeiend zon verleent het geheel een betoverende, gouden gloed.
Fraai is ook Dry Leye uit 1931: een driesprong van waterwegen, waarin het een bedrijvigheid is van jewelste. Er varen bootjes, vlaggetjes wapperen, het water stroomt, een man duwt een pontje over, eendjes zwemmen, een visser haalt zijn net op, uit een huis kringelt rook, een fietser raast voorbij, er komt een paartje aangewandeld, een trein dendert voorbij: er gebeurt van alles tegelijkertijd in een middelpuntvliedende perspektief.
Het Zeeuwse landschap, maar vooral de Zeeuwen vormen jarenlang Kimpes favoriete onderwerp. Westkapelle uit 1938, dat een combinatie is van beide - twee blonde Zeeuwse vissers staan grijnzend en massief tegen een decor van witte huisjes, molens, vuurtoren en stoomboten - is duidelijk geschilderd met veel liefde voor het onderwerp. Uit de heldere blik in de ogen van de mannen, kennelijk een tweeling, en hun beschermende houding ten opzichte van het kleine meisje tussen hun in, spreekt ontzag voor de kracht van deze natuurmensen.
Na een verblijf in Parijs maakt Kimpe enkele abstracte werken en, benvloed door het kubisme en constructivisme, zou hij veel geometrische figuren in zijn schilderijen verwerken, maar duidelijk herkenbaar blijven de vormen. Het vrolijke Jazz en knappe Vis zijn bijna schoolvoorbeelden van het kubisme. Hoewel Kimpe's adagium is dat hij tracht 'boven alles te staan en onafhankelijk te zijn van alle stromingen'.
Het bombardement van Middelburg vernietigde Kimpe's atelier en meer dan tweehonderd schilderijen. Het veroorzaakte een crisis die hem enkele jaren lam legde. Na de oorlog schilderde hij voor het eerst religieuze onderwerpen en begon hij met het ontwerpen van glas-in-loodramen, voor onder meer de Vituskerk in Hilversum.
Wat hem zijn hele leven bezighoudt is de 'gulden middenweg': een synthese tussen ratio en emotie, van abstract en figuratief. Promenade hippique (1951) is een van de schilderijen waarin het hem is gelukt die verbinding te maken: de ronde, geabstraheerde vormen van mens en dier tegen de achtergrond van een hoekig huis; de man in koel zwart, de vrouw in warm rood - de twee paardjes, waar ze opzitten, in kleuren die harmoniren met hun ruiter. Een harmonieus beeld, in alle opzichten perfect in balans.
Reimond Kimpe (1885-1970), De gulden middenweg. In het Singermuseum in Laren, t/m 9 maart; van 22 maart t/m 15 juni in het Zeeuws Museum in Middelburg. De catalogus kost  29,95.

Foto
	Reimond Kimpe: 'Zelfportret' uit 1946 en, rechts, 'Westkapelle' uit 1938.

