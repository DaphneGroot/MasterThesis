	Obligatiehouders DAF vangen bot bij rechter
	Van onze verslaggever
AMSTERDAM
De obligatiehouders van DAF hebben een flinke tik gekregen van de Amsterdamse rechtbank. Hun pogingen om nog iets terug te zien van de lening van 150 miljoen gulden die zij in 1988 aan DAF verstrekten, leden gisteren op alle punten schipbreuk. De advocaten van de obligatiehouders zullen hoger beroep aantekenen.

De obligatiehouders van DAF, vertegenwoordigd door de Amsterdamsche Trustee Maatschappij, vecht een verbeten strijd uit met de groep van banken die voor het faillissement DAF financierden. Deze banken, onder leiding van ABN Amro, hebben hun belangen gebundeld in de stichting Ofasec.
Inzet is de verdeling van de boedel van het oude DAF. De banken hebben zich alle waardevolle onderdelen van het concern toegeëigend en zijn erin geslaagd hun vorderingen vrijwel geheel te incasseren. De obligatiehouders meenden evenveel recht te hebben op de opbrengst van de boedel, en eisten daarom 123 miljoen gulden op van Ofasec.
Bij de uitgifte van zijn obligatie in 1988 stelde DAF dat de obligatiehouders over dezelfde zekerheden konden beschikken als de banken. Toen DAF failliet ging, bleek echter dat de zekerheden van DAF nv niets waard waren, want uitsluitend bestonden uit aandelen van failliete dochters. De banken hadden zich zekergesteld met de bezittingen van die dochters: hypotheken, machines, vorderingen op debiteuren.
De Amerikaanse zakenman Gary Klesch nam het voortouw en begon in 1993 een voorlopig getuigenverhoor. De formele belangenbehartiger van de obligatiehouders, NTM, nam de zaak over.
De Amsterdamse rechter oordeelde echter dat het prospectus van de obligatielening geen misverstand laat bestaan over de zekerheden. De rechter vindt ook niet dat de prospectus, die onder verantwoordelijkheid van ABN Amro is verschenen, misleidend was. J. Bandz, advocaat van de NTM, wil geen reactie geven op de uitspraak. 'We gaan in hoger beroep. Daarom willen we niet onze stellingnames nu al naar buiten brengen.'
ABN Amro toonde zich tevreden met de uitspraak. Vooral het feit dat de rechter de prospectus niet misleidend vindt, bevredigt de bank zeer.
Eind vorig jaar leidde een soortgelijke rechtszaak tot een minder positieve uitkomst voor ABN Amro. In de al meer dan zes jaar slepende Co op-zaak stelde de Hoge Raad vast dat de bank verantwoordelijk was voor de inhoud van een emissieprospectus. Daarbij ging het om twee obligatieleningen van het Duitse Co op dat kort na de uitgifte van de leningen failliet ging.
De Hoge Raad wees de zaak terug naar de rechtbank. Die bepaalde dat de bank aansprakelijk is voor de mogelijke schade die beleggers hebben opgelopen omdat zij had kunnen weten dat er dingen fout zaten bij Co op.
In november tekende ABN Amro hoger beroep aan tegen de uitspraak. De bank stelt dat het om een 'principiële zaak gaat voor het emissiebedrijf in Nederland'. Volgens de bank heeft de rechtbank strengere normen aangelegd voor het handelen van de bank dan die in het buitenland gelden.
'Hierdoor dreigt de situatie te ontstaan dat het emissiebedrijf van de banken in Nederland gaat afwijken van de internationale praktijk, hetgeen de bedrijfsvoering van banken in ons land kan hinderen', stelde de bank toen.

