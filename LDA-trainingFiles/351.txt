	Ministerie weigert bijdrage aan publiek-private tv-zender Utrecht
	Van onze verslaggever
AMSTERDAM
De financiering van een regionaal televisiestation voor de provincie Utrecht staat op losse schroeven. De zender, die uitgeverij Wegener Arcade en de regionale publieke omroep gezamenlijk willen opzetten, rekent op een bijdrage van circa 2,7 miljoen gulden van de rijksoverheid. Maar het ministerie van Onderwijs, Cultuur en Wetenschappen zegt niet bereid te zijn geld uit te trekken voor een publiek-private samenwerking, zoals in Utrecht is bedacht.
Wegener Arcade, de Stadsomroep Utrecht en de Regionale Omroepstichting Utrecht dienden vrijdag hun bedrijfsplan voor de zender TVM (Televisie Midden-Nederland) in bij de provincie Utrecht. Het provinciebestuur wil de burgers zo min mogelijk geld vragen voor de komst van regionale televisie. Daarom wordt in het bedrijfsplan uitgegaan van een bijdrage van 6,50 gulden per Utrechts huishouden, wat circa 2,7 miljoen gulden oplevert. De rijksoverheid moet dit bedrag, staat in het bedrijfsplan, verdubbelen tot ongeveer 5,4 miljoen gulden.
Het ministerie van OCW heeft veertig miljoen gulden gereserveerd voor het stimuleren van regionale tv-zenders. OCW is in beginsel bereid om een gulden te leggen naast iedere gulden die de provincie voor dit doel bij de burgers ophaalt.
Maar dit principe blijkt het ministerie niet te willen toepassen op de samenwerking van een publieke regionale zender en een dagbladuitgever. 'Het is prima dat ze willen samenwerken, maar bij zo'n publiek-private samenwerking kan er van matching geen sprake zijn', zegt een woordvoerder van OCW. Het ministerie geeft de voorkeur aan een puur publieke omroep, zonder commerciële inmenging.
De programma-inhoud van de Utrechtse regiozender komt er door de opstelling van OCW anders uit te zien. Mét een bijdrage van de rijksoverheid zou de Utrechter een nieuwsprogramma van een half uur krijgen dat regelmatig wordt herhaald, een zogeheten 'nieuwscarrousel'. Daarnaast zouden ook 'thematische achtergrondprogramma's' worden getoond waarin de regionale 'cultuur, minderheden en sport' aan de orde komen. Gaat de rijksbijdrage niet door dan moet de Utrechter, zo blijkt uit het bedrijfsplan, genoegen nemen met het zich herhalende half uurtje nieuws.

