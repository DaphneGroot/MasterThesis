Erotiek.
Een erotische foto.Decamerone, afbeelding uit de veertiende eeuw
Agostino Carracci (1557-1602), "Jupiter en Juno" uit "I Modi"
Erotiek is "het geheel van de liefdegevoelens" (Van Dale). Het kan ook gezien worden als een vorm van seksualiteit waarbij de nadruk niet meteen ligt op geslachtsgemeenschap maar op de gevoelens eromheen, vooral op het opbouwen van verlangen naar geslachtsgemeenschap.
Het woord erotiek is afgeleid van Eros een god van de liefde uit de Griekse mythologie. Maar Sigmund Freud was degene die het begrip als eerste gebruikte voor zijn idee van gesublimeerde seksualiteit.
Opvattingen.
De grens tussen erotiek en directe seksualiteit is gebonden aan cultuur en persoonlijke opvattingen.
De beleving en opvatting van wat erotisch is, is sterk afhankelijk van de cultuur van een bepaald tijdsgewricht en dus de heersende mode en moraal. In de periode van de lange jurken werd het zicht op een blote enkel van een vrouw al opwindend gevonden. De vroegste erotische foto's van vrouwen in gebreide badpakken, worden tegenwoordig in de westerse landen niet meer als erotiserend beschouwd. Zo moet men ook de erotiek in de middeleeuwse literatuur niet vergeten.
Daarnaast zijn er individuele verschillen. Wat voor de een "onschuldige" erotiek is, kan de ander zien als pornografie. Jonge of seksueel onervaren personen zullen eerder een bepaalde afbeelding of boek erotiserend (= seksueel opwindend) vinden dan oudere, ervarener mensen.
Commercie.
Wat erotiek inhoudt, zal verder door iemand uit de seksbranche anders worden uitgelegd dan door een wetenschapper of een schrijver. Rond erotiek is een pornografische bedrijfstak ontstaan met een omzet van miljarden dollars per jaar. Het gaat vooral om de productie en verkoop van films, internet(-betaal)sites, verkoop van speeltjes, kledij en seksuele "hulpmiddelen" die ook wel slaapkamerspeeltjes genoemd worden. Het jaar na jaar stijgende omzetcijfer wijst erop dat dit aanbod een behoefte dekt die leeft bij een groeiend deel van de wereldbevolking.
