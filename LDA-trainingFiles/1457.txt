	Gemeenten halen dit jaar 9,6 miljard op met heffingen
	ANP
VOORBURG
De opbrengst uit gemeentelijke heffingen stijgt het komend jaar minder hard dan voorgaande jaren. Gemeenten verwachten dit jaar 9,6 miljard gulden te ontvangen. Deze stijging van 4,6 procent is nog altijd meer dan de verwachte prijsstijging van 2,5 procent.
Het afgelopen jaar groeide de opbrengst nog met 7,4 procent. Dit maakte het Centraal Bureau voor de Statistiek (CBS) dinsdag bekend. De gemeenten halen het meest op via de onroerende-zaakbelasting. Deze leverde in 1996 bijna 4,2 miljard gulden op. Voor 1997 begroten de gemeenten deze op bijna 4,5 miljard. Bij gemeenten die dit jaar minder geld uit het gemeentefonds krijgen, zal die belasting harder stijgen volgens het CBS.
De heffingen voor milieu stijgen met 2 procent. Deze geringe stijging is gedeeltelijk boekhoudkundig. De heffing voor waterverontreiniging wordt voortaan direct aan de waterschappen betaald. Als het CBS de cijfers corrigeert, komt de stijging op 6 procent uit, wat op zich een afvlakking in de groei betekent.
De gemeenten verwachten het komend jaar 10 procent meer inkomsten te krijgen uit het verlengen van rijbewijzen. De sterke stijging van de parkeergelden lijkt na zes jaar ten einde. Voor 1997 ligt de opbrengst 8 procent hoger. De afgelopen zes jaar stegen deze inkomsten gemiddeld 20 procent.

