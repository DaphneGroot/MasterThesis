	Cruijff ging nog nooit in januari met vakantie
	Van onze verslaggever
AMSTERDAM
De voorzitter van Ajax en de voornaamste kandidaat om bij de club Van Gaal als trainer op te volgen troffen elkaar gisterochtend op de Amsterdamse Apollolaan. Maar het was een ontmoeting die met de opvolgingskwestie niets te maken had. Michael van Praag en Johan Cruijff waren in Amsterdam om een alternatief voetbaltoernooi in de Arena aan te prijzen.
Cruijff keert niet terug bij Ajax, zei hij, en dat klonk als nieuws, maar was het in feite niet. Vorig jaar al schatte hij de kans op een rentree op niet meer dan twintig procent. Zijn huidige stijl van leven bevalt hem veel te goed.
Onlangs ging Cruijff een week met vakantie, zomaar. 'In januari! Dat heb ik nooit eerder kunnen doen. Heerlijk.'
Voor het eind van de maand wil Ajax de nieuwe trainer presenteren, zei Van Praag. Of Morten Olsen, de Deen met wie de club enkele gesprekken heeft gevoerd, dat zal zijn, kon of wilde de voorzitter niet bevestigen. 'We zijn met niemand rond.' Van Praag verzocht de media te stoppen met wat hij 'gespeculeer' noemde.
Hij weigerde te zeggen met hoeveel kandidaten Ajax heeft gesproken ('meerdere') en stelde dat het nog veel te vroeg is om conclusies te trekken. 'De spelers zullen als eersten worden geïnformeerd. Ik sta te popelen om het nieuws bekend te maken, maar er is nog geen nieuws.'
Bij het aantrekken van Gorré van FC Groningen werd de vertrekkende trainer, Van Gaal, om advies gevraagd. 'Ik zou Van Gaal op een verschrikkelijke manier beledigen als ik nu plotseling zijn oordeel in twijfel zou trekken.'
Voortaan, nam het bestuur zich deze week voor, zal Ajax beter zijn voorbereid op het vertrek van een trainer. Het is de bedoeling dat de club de (hoofd)trainer zelf opleidt. 'Zodat we hem op ieder gewenst moment al in huis hebben.' De kandidatuur van Cruijff werd door Van Praag een 'achterhaald verhaal' genoemd, 'jammer genoeg.'
Cruijff heeft het werk met een voetbalploeg nog geen moment gemist. 'Het vak van voetbaltrainer bestaat voor meer dan dertig procent uit gesprekken met bestuursleden en journalisten. Dat hoeft voor mij niet meer. En ik word ook al wat ouder.'
Om werk zit hij niet verlegen. Cruijff doet nog slechts wat hij leuk vind, zoals het ontwikkelen van een concept en de spelregels voor het zes tegen zes-toernooi, maandag en dinsdag in de Amsterdam Arena. De deelnemers zijn Ajax, AC Milan, Liverpool en Glasgow Rangers. 'Als het met voetbal te maken heeft, vind ik al gauw iets leuk.'

