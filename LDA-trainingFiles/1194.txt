	FAA openbaart veiligheid vliegtuigmaatschappijen
	Van onze correspondent
Oscar Garschagen

WASHINGTON
 Organisaties van consumenten en vliegtuigpassagiers hebben donderdag sceptisch gereageerd op het besluit van de Federal Aviation Administration (FAA) om de veiligheidsgegevens van Amerikaanse luchtvaartmaatschappijen openbaar te maken.

Deze informatie over ongelukken, bijna-ongelukken in de lucht, veiligheidsovertredingen en opgelegde boetes wordt vanaf morgen gepubliceerd op Internet (http://www.faa.gov.), in een kwartaalblad en via een gratis telefoonnummer.
De FAA, de Amerikaanse overheidsdienst die belast is met het toezicht op het nationale en internationale vliegverkeer, heeft na het ongeluk met een ValuJet-toestel in de Everglades onder druk van de Senaat en consumentenorganisaties deze beslissing genomen.
'Dit is een rookgordijn', reageert David Stempler, directeur van de International Airpassengers Association. 'Natuurlijk willen reizigers meer informatie, maar het is zeer de vraag of zij geholpen zijn met meer gegevens over ongelukken, bijna-ongelukken en opgelegde boetes. Wij willen dat de FAA een duidelijke lijst publiceert met daarop veilige en onveilige maatschappijen en typen vliegtuigen.'
De FAA zegt een dergelijke lijst - waarop de maatschappijen zouden moeten worden gerangschikt naar veiligheid - niet te kunnen opstellen. Wel publiceert het agentschap lijsten van nationale en internationale maatschappijen wier landingsrechten zijn ingetrokken. Ook beoordeelt de FAA maatschappijen in het openbaar op snelle behandeling van bagage en op de naleving van vertrektijden.
'Het punt is dat statistische gegevens over ongelukken en bijna-ongelukken nog weinig zeggen over de algemene veiligheid van een maatschappij', aldus Stempler. 'De vraag is bovendien of de doorsnee passagier wegwijs kan worden uit de overvloed van gegevens over niet-geplande landingen, falend materieel en fouten van piloten en technici.'
Vliegen is in de VS de belangrijkste vorm van openbaar vervoer. Ieder ongeluk trekt grote aandacht en over de toezichthoudende rol van de FAA wordt al jarenlang een nationaal debat gevoerd, waarin het opstellen van een ranglijst met waarderingscijfers centraal staat.
Vooral de grote luchtvaartmaatschappijen verzetten zich tegen de invoering van een openbaar keuringssysteem. De FAA moet daaraan gehoor geven, omdat het agentschap ook tot taak heeft de belangen van de luchtindustrie te bevorderen.
'Je kan nu eenmaal een veelomvattend begrip als veiligheid niet in een cijfer of letter samenvatten', aldus Ed Soliday, hoofd veiligheid van United Airlines, de grootste luchtvaartmaatschappij in de VS.
Leden van de senaatscommissie voor de luchtvaart beschouwen het besluit van de FAA als een eerste stap in de richting van meer openheid over (on)veiligheid in de lucht. Volgens senator Ron Wyden wordt het voor het eerst in de geschiedenis van de Amerikaanse luchtvaart mogelijk gemaakt dat passagiers zelf een oordeel kunnen vellen over de veiligheidstoestand van een maatschappij. 'De sluier die over de geheime wereld van luchtvaartveiligheid hangt, wordt voor het eerst opgelicht', aldus Wyden.
Het dagblad USA Today publiceerde donderdag de resulaten van een enquÃªte onder reizigers. Daaruit blijkt dat Amerikaanse passagiers vooral behoefte hebben aan meer informatie over de maatschappijen en toestellen die pendeldiensten voor de korte afstand (maximaal twee uur vliegen) onderhouden.
Tussen 1985 en 1995 was het risico om te sterven in een ongeluk met een jet-toestel 1 op de 7 miljoen. In de propeller-toestellen van commuter airlines was dat 1 op de 2,5 miljoen. Deze propellertoestellen hebben geen goede reputatie, maar zijn nauwelijks te vermijden.
De nieuwe openheid van de FAA betreft uitsluitend Amerikaanse maatschappijen en buitenlandse ondernemingen die in de VS mogen landen. Consumentenorganisaties en de Senaat dringen bij de FAA wel aan via Internet veiligheidsgegevens te verspreiden van buitenlandse maatschappijen die niet op de VS vliegen, maar het agentschap beschikt hiervoor naar eigen zeggen over onvoldoende informatie.

