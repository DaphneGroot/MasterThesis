	Machiavelli, een tijdgenoot
	WAT WE VAN Niccol Machiavelli met zekerheid weten, kan worden opgeschreven op een half velletje.
Als zoon van een gegoede Florentijnse burger werd hij geboren in 1469. Hij moet een degelijke opleiding hebben genoten (al schijnt hij nooit Grieks te hebben geleerd) en leek voorbestemd voor de ambtenarij. Hoe hij zich politiek heeft opgesteld in de roerige dagen dat boeteprediker Savonarola de revolte voorbereidde tegen de tirannieke Medici is niet bekend, maar zodra in Florence het republikeinse bewind was hersteld (en een paar weken nadat Savonarola op pauselijk gezag was veroordeeld en verbrand), werd Machiavelli secretaris van de Raad van Tien.
In die functie - hoog, maar nou ook weer niet zo hoog - liet hij zich vooral gelden als diplomaat: op missies gestuurd niet alleen naar naburige Italiaanse stadstaten waarmee een wankel evenwicht moest worden bewaard, maar ook naar de Franse koning en de Duitse keizer, en bovenal naar de pausenzoon Cesare Borgia. Dienst gewetenloze opportunisme zou van beslissende invloed zijn geweest op Machiavelli's mensbeeld en hem hebben genspireerd tot het schrijven van Il Principe.
Toen de Medici in 1512 hun greep op Florence heroverden, was het gedaan met zijn ambtelijke loopbaan, en bijna met z'n leven. Het jaar daarop werd zijn gevangenschap omgezet in verbanning. Hij trok zich terug in zijn huis in de campagna, zou daar zijn onsterfelijke analyses (en ook nog een paar komedies) schrijven, en van alles en nog wat ondernemen om de gunst van de Medici te herwinnen, respectievelijk zijn ballingschap opgeheven te krijgen. Rond 1520 scheen dat te lukken, maar de paar nieuwe opdrachten die hem toevielen, stelden weinig voor, en tegen de tijd dat de Medici ten tweede male uit Florence werden verdreven, was hij te oud en te ziek om daar nog plezier aan te beleven. Hij stierf in 1527.
Meer weten we niet, behalve natuurlijk wat we weten uit Il Principe en uit de Discorsi (voluit de Discorsi sopra la prima deca di Tito Livio) - de twee meesterwerken.
Maar waartoe, bijvoorbeeld, heeft hij ze geschreven?
Er is wel eens geopperd dat hij ze satirisch zou hebben bedoeld: als een hekeling van vorstelijk gedrag dat hij gedurende z'n veertienjarige carrire had waargenomen. Maar de brieven en missiven die over zijn diplomatieke bezigheden zijn overgeleverd, wijzen daar allerminst op: hij nam het werk hoogst serieus, speelde op alle niveaus het spel van harte mee.
Waarschijnlijker zou dan misschien nog de veronderstelling zijn dat hij schreef om zijn eerherstel te bevorderen: dat hij er zijn onmisbaarheid voor de publieke zaak mee wilde bewijzen. Maar los van het feit dat z'n boeken bij z'n leven nauwelijks zijn verspreid - w s hij eigenlijk wel een kundig, om niet te zeggen onmisbaar diplomaat?
Ook dat valt niet meer te achterhalen. We weten dat hij in de Raad van Tien militaire adviezen heeft ingebracht (en ook nog een dikke verhandeling over de kunst van de oorlogvoering heeft nagelaten), maar toen het erop aankwam - onder andere in de expedities tegen Pisa - bleken zijn voorstellen meer op bittertafelstrategien te berusten dan praktische betekenis te hebben. Zo hoeft de scherpzinnigheid waarmee hij achter z'n schrijftafel de politieke mechanieken ontleedde, ook niet uit te sluiten dat hij in het nogal meedogenloze machtsspel van zijn tijd een middelmatige belangenbehartiger is geweest.
Even onbeantwoordbaar blijft ten slotte de vraag in hoeverre hij in zijn particuliere leven een echte 'machiavellist' zou zijn geweest. Er zijn aanwijzingen dat hij het met z'n beginselen nogal eens op een akkoordje heeft gegooit, maar daar moet altijd bij bedacht worden dat elke verkeerde demarche op het bestuurlijk niveau waar Machiavelli opereerde, in die tijd met de dood kon worden bekocht; en voor het martelaarschap - dat lijkt wel zeker - was hij niet in de wieg gelegd.
Bij alles wat ongeweten zal blijven, is n ding onbetwistbaar: hij ontwierp, door welke achtergedachten ook geleid, in zijn ballingschap een politieke (of politicologische) filosofie die een radicale breuk markeerde met het augustinische wereldbeeld dat tot in de late Middeleeuwen althans met de mond was beleden, en waarin religie en moraal centraal hadden gestaan. Il Principe en de Discorsi bliezen als het ware de Civitas Dei op, en formuleerden de staatsraison waarin de door Onze-Lieve-Heer gewenste zedelijke orde definitief ondergeschikt was gemaakt aan de volstrekt geseculariseerde moraal van de staat.
Waar Augustinus de geschiedenis van Rome aangreep voor een hartstochtelijk requisitoir tegen het oude heidendom, koos Machiavelli in de Discorsi de heidense geschiedschrijver Titus Livius als het lichtend voorbeeld van de klassieke Romein wiens werk gelezen en genterpreteerd kon worden als een ideale handleiding, juist ook voor staatslieden van de vroege zestiende eeuw, en om het even of ze regeerden naar het model van de monarchie, de aristocratie of de democratie.
Twee basisopvattingen staan in de Discorsi centraal. De eerste brengt hij als volgt onder woorden: 'Als men de gebeurtenissen van vroeger en van nu overziet, is het niet moeilijk te concluderen dat in alle staten en bij alle volkeren dezelfde verlangens en gevoelens bestaan, en altijd bestaan hebben. Wie zorgvuldig de gebeurtenissen van vroeger bestudeert, kan dus gemakkelijk de toekomstige ontwikkelingen in een staat voorzien, en de maatregelen nemen die in het verleden al genomen zijn, of (als die niet te vinden zijn) nieuwe maatregelen bedenken, ontleend aan een situatie die niet wezenlijk verschillend is.'
De tweede is niet minder helder en uitgesproken: 'Zoals betoogd wordt door al degenen die schrijven over de politiek, en zoals in elk geschiedboek uit talloze voorbeelden blijkt, dient iemand die een staat sticht en van wetten voorziet, ervan uit te gaan dat alle mensen een neiging tot het kwade hebben, en altijd hun kwade instincten zullen gebruiken, zodra ze daartoe de gelegenheid krijgen. Als die kwade zin een tijd verborgen blijft, dan bestaat daarvoor een verborgen reden, die zich niet doet kennen zolang het kwaad zich niet manifesteert; totdat de Tijd, die de vader van alle waarheid genoemd wordt, haar aan het licht brengt.'
Vooral die laatste overweging heeft uiteraard zijn naam gevestigd als de onscrupuleuze, amorele cynicus, tegen wiens mensonvriendelijke ideen de grote Frederik van Pruisen in zijn jonge jaren zelfs een Antimachiavel meende te moeten publiceren - zonder overigens in z'n latere koningstijd ook maar n van de pragmatische lessen te versmaden.
@@0IER@@0 E MANIER waarop Machiavelli zijn grondthema's aan de geschiedenis van het oude Rome toetste en voor zijn eigen tijd actualiseerde, wordt gekenmerkt door een ijzeren consequentie en een dwingende, (pre)logische betoogtrant.
'Een belastende daad', schreef hij naar aanleiding van het verhaal van Romulus, die als stichter van Rome niet alleen zijn eigen broer maar ook zijn rivaal vermoordde, 'dient haar excuus te vinden in haar resultaat, en als dat resultaat goed is, zoals bij Romulus, dan zal ook het excuus altijd goed zijn; want geweld dient veroordeeld te worden als het wil afbreken, niet als het beoogt op te bouwen.'
En bij Livius heet het dat Romulus niet uit persoonlijke ambitie, maar in het belang van de te stichten staat handelde, dus redeneert Machiavelli: 'Dit alles overziende kom ik tot de conclusie dat een staat door n enkele persoon moet worden opgezet, en dat Romulus voor de dood van Remus en Titius gexcuseerd in plaats van bekritiseerd dient te worden.'
Dat is het soort machtsrecepten waaraan Machiavelli zijn kwalijke reputatie te danken heeft, en dat politieke moraalridders tot in onze dagen met vrome verontwaardiging blijft vervullen. Daar wordt gewoonlijk bij vergeten dat het in de Discorsi - veel meer en veel explicieter dan in Il Principe - bovenal om zoiets als een gezamenlijk heil gaat, waarbij de schrijver, wijselijk en waardevrij als altijd, de staatsvorm in het midden laat. Hij was geneigd de republiek te verkiezen boven de monarchie, al weidt hij breedvoerig uit over de voor- en de nadelen van beide - maar het ging hem voor alles om een heilzaam evenwicht tussen overheid en volk, je zou klassiek kunnen zeggen om de res publica, die het belang van zowel de leiders als de massa diende.
Romulus, om dat voorbeeld nog even aan te houden, was in Machiavelli's ogen vooral verontschuldigd omdat hij onmiddellijk na de voltrekking van zijn euvele daden, 'een senaat in het leven riep bij wie hij te rade ging en op wiens adviezen hij afging. En wie nauwkeurig beziet welke bevoegdheden Romulus aan zichzelf hield, zal zien dat hij zich uitsluitend het recht voorbehield om het leger te leiden als eenmaal tot oorlog besloten was, en om de senaat bijeen te roepen. (. . .) Daaruit blijkt dat alle oorspronkelijke wetten van de stad meer de geest ademden van een vrij politiek systeem dan van een absoluut tiranniek bewind.'
Verderop in het boek polemiseert hij ook met Livius, vanwege diens uitspraak over de aard van de massa: aut humiliter servit, aut superbe dominatur, oftewel: 'Of ze verricht slaafs haar diensten, of ze legt arrogant haar wil op.' Daar is Machiavelli het niet mee eens, en hij besluit zijn lange argumentatie met de woorden: 'Vorsten mogen superieur zijn aan volksmassa's in het maken van wetten, het organiseren van een politiek bestel en het ontwerpen van nieuwe statuten en structuren, maar volksmassa's zijn verre superieur in het stabiliseren van een maatschappelijke orde.'
Het thema komt herhaaldelijk terug - haast als een vroeg pleidooi voor de checks and balances die tweenhalf eeuw later zorgvuldig in de constitutie werden ingebouwd door de grondleggers van de Verenigde Staten; maar die kenden hun klassieken, inclusief de premoderne Machiavelli, dan ook op hun duimpje.
Het is niet het enige facet aan de Discorsi dat de hedendaagse lezer 'bekend' voorkomt. De bespiegelingen over het verdwenen rijk der Etrusken laten zich zonder moeite associren met Paul Kennedy's analyse over opkomst en ondergang van grote mogendheden. En Machiavelli's nadrukkelijke vermaning om de godsdienst in ere te houden en een volk steeds opnieuw te herinneren aan zijn tradities, hebben op een andere manier hun onmiskenbare 'moderniteit'. Aan de orde was wat hem betreft niet de (christelijke) godsbeleving als doel, maar als middel om de maatschappelijke samenhang te garanderen en in stand te houden. In die bijna heidens te noemen onderschikking van het religieuze besef aan sociale en politieke wetmatigheden lag de kern van zijn revolutionaire boodschap - nogmaals: hij brak met het traditionele ideaal van de Stad Gods, en leidde in dat opzicht metterdaad de Nieuwe Geschiedenis in.
In die zin ook prees hij Franciscus en Dominicus. 'Ook bij sekten', schreef hij in z'n aanbeveling om als staat en volk niet van z'n wortels vervreemd te raken, 'zijn zulke regeneraties noodzakelijk, zoals blijkt bij ons eigen geloof: als dat niet naar de wortels was teruggevoerd door Sint Franciscus en Sint Dominicus, zou het nu helemaal zijn uitgedoofd; (. . .) en de nieuwe regels die zij gaven, zijn sterk genoeg gebleken om te voorkomen dat verdorven kerkvorsten en prelaten dit geloof te gronde richten.'
@@0IER@@0 IET ALLES wat we in de Discorsi lezen, heeft intussen de 'eeuwigheid' gehaald. Je komt ook veel apekool tegen, zoals de verzekering dat er 'elke vijf-  zesduizend jaar twee  drie keer een verandering van sekte plaatsvindt', of de stelling 'dat artillerie in een leger nut heeft als ze gebruikt wordt in combinatie met de beproefde aanpak van weleer; anders is ze tegen een goed getraind leger volstrekt nutteloos' - zoals ook andere krijgskundige beweringen aantonen dat aan Machiavelli, zelfs anno 1520, geen groot veldheer is verloren.
Maar het zijn kleinigheden vergeleken met de verbluffende vitaliteit van het geheel, en met de herkenbaarheid vooral van Machiavelli's observaties. Hij was een ongemeen scherp denker, maar hij was daarbij ook een groot stilist. In de traditie van Dante, Petrarca en Boccaccio schreef hij - anders bijvoorbeeld dan zijn tijdgenoot Erasmus die nog trouw bleef aan het Latijn - in de volkstaal, en hij moet dat met evenveel zwier als luciditeit hebben gedaan.
De vertaling van Paul van Heck laat zich lezen als het eerbetoon aan een superieur literair talent: prachtig, soepel, altijd toegankelijk Nederlands dat de bijna vijf eeuwen die ons de Discorsi scheiden, telkens doet vergeten: zozeer komt Machiavelli er voortdurend uit te voorschijn als een tijdgenoot.
Minstens zo prijzenswaardig als die vertaling is de schat aan toelichtende annotaties waarmee Van Heck de lezer door Machiavelli's 'dubbele' wereld leidt: die van het oude Rome (voor het grootste deel via Livius, maar Machiavelli putte ook uit onder andere Cicero, Sallustius en Tacitus), en die van het toen actuele Itali, die fascinerende slangenkuil waarin een soort van leefbaar evenwicht werd bewaard in wantrouwen, jaloezie, afkeer en zo nu en dan een oorlog. De noten staan onder in de pagina's afgedrukt, als een permanente tweede en derde laag, wat de lectuur tot een onafgebroken genot maakt.
Het is werkelijk een voorbeeldige uitgave.
Niccol Machiavelli: Discorsi - Gedachten over staat en politiek.
Vertaald uit het Italiaans, ingeleid en toegelicht door Paul van Heck.
Ambo; 576 pagina's;  99,-.
ISBN 90 263 0969 4.

Foto
	Machiavelli, geschilderd door Santi di Tito.

