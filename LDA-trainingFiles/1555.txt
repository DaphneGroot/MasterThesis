	Veilig vrijen en afval scheiden passen in moderne tuin
	 De tuin een plaats om je te ontrukken aan de jacht die het dagelijks bestaan is? Een oord van onthaasting? Doelloos onkruid wegtrekken, boompje bijknippen, plantje verplanten, kletspraatje, glaasje bier toe?
Vergeet het. De tuin is onderdeel van de trend, en TuinZaken, het 'maandelijks managementtijdschrift voor de gehele tuinbranche', heeft trendkenner Aafje Nijman aangetrokken om dat thema genadeloos aan de orde te stellen.
De wetenschappelijke benadering zal wel trend zijn. Twintig procent van de klanten van tuincentra zijn in technische vernuft ge√Ønteresseerd, 60 procent voelt zich aangetrokken tot het hedonisme, 28 procent tot de trend 'fantasy world', 42 procent valt voor geborgenheid, 51 procent klust graag zelf, 71 procent cocoont, 8 procent past in 'goed fout' of 'burgerleuk', 60 procent doet aan betrokkenheid, 67 procent valt in de 'verantwoording-trend' en zo zijn er nog veel meer.
Er zijn ook trendclusters. Zo maken de trends 'ik ben ik', spriritualiteit, fitheid, avontuur, 'verantwoord gedrag zoals veilig vrijen en afval scheiden' deel uit van de trendcluster Harmonie. Die op zijn beurt is bezig de trendcluster Protectie, met ondermeer cocooning, op te volgen. Of de ondernemer daar maar even op wil inspelen.
Gelukkig geeft de trendkenner ook concrete tips. Aan de trend 'burgerleuk' is het te danken dat de hertshoorn, de gerbera en de vriesea weer kunnen, sterker nog: 'Tuincentra moeten daarin meegaan, anders vertrutten ze.' En dan de kweektafels, die handige uitstallingen waar je je planten kunt vinden. Die vallen onder de categorie 'kan echt niet meer.'


