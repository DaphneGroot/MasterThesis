Volendam.
Volendam vanuit de lucht, Edam in het noorden
Volendam is een dorp gelegen in de gemeente Edam-Volendam, in de Nederlandse provincie Noord-Holland.
Geschiedenis.
Volendam heette oorspronkelijk "Folle(n)dam". Oorspronkelijk kwam hier de IJe of E, waaraan de plaats Edam lag, in de Zuiderzee. In 1357 groeven de Edammers een kortere verbinding tussen het Purmermeer en de Zuiderzee. Daarna werd voor de oude haven van Edam een dam aangelegd en de oude haven werd dichtgemaakt; vandaar "Follendam". Zo kreeg Edam een nieuwe haven, het Oorgat. Al snel vestigden zich hier boeren en vissers. Ook bleven sommige grondwerkers na de beëindiging van het graafwerk achter in het nieuwe ontstane dorp.
In 2016 is Volendam een plaats met zo'n 22.000 inwoners. De toeristen bezoeken het dorp op zoek naar historische klederdracht en vissersboten. Daarnaast vinden ze souvenirwinkeltjes aan de haven en een boot die hen naar Marken brengt. En een bevolking die zich qua gebruiken onderscheidt van de rest van Nederland middels onder andere een kenmerkend dialect, het Volendams. Daarnaast is Volendam historisch gezien een rooms-katholiek dorp geweest in een verder veelal protestantse omgeving. Voorheen was het dorp bekend omdat het het hoogste aantal Nederlandse missionarissen en priesterroepingen per vierkante kilometer kende. Door de secularisatie en ontkerkelijking loopt ook in Volendam het kerkbezoek terug. Eind jaren 1990 kwam een revival, zo berichtte De Groene Amsterdammer over de oplevende Maria-devotie rond de kapel van het beeld "Onze Lieve Vrouw van het Water" van de Rooms Katholieke Hille Kok.
Minister H.B.J. Witte van Wederopbouw en Volkshuisvesting opent in Volendam diverse nieuwbouwprojecten.
Het aansteken van een bos sterretjes in Café De Hemel heeft in de nieuwjaarsnacht van 2000 op 2001 in Volendam een zeer felle, kortdurende brand veroorzaakt. Het café was vol met jonge mensen. De sterretjes zorgden ervoor dat de kurkdroge kerstversiering die aan het plafond was bevestigd in brand vloog. Bij deze brand kwamen veertien mensen om door vertrapping, zuurstofgebrek en zeer ernstige brandwonden. Ongeveer 180 personen raakten gewond, van wie velen ernstig. Enkele jongeren van buiten het café schoten anderen te hulp, waardoor zij zelf het leven verloren. De brand leidde tot levenslang merkbare verminkingen en handicaps door de ernstige brandwonden in het gezicht en op de rest van het lichaam. Er waren zoveel gewonden dat de capaciteit van de brandwondencentra in Beverwijk, Groningen en Rotterdam te klein was. Daarom werden overgebracht naar onder andere Leuven en Brussel.
Tussen 2002 en 2012 kwam Volendam regelmatig in het nieuws omdat er sprake zou zijn van grootschalig cocaïnegebruik onder jongeren.
In november 2012 werd door rioolwateronderzoek aangetoond dat het cocaïne- en xtcgebruik in Volendam hoger was dan in sommige Europese hoofdsteden.
Politiek.
Volendam was tot aan de Europese Verkiezingen van 2009 een CDA-bolwerk. Tijdens deze verkiezingen werd de PVV de grootste partij in het dorp en had het zelfs het hoogste percentage PVV-stemmers van Nederland. Dit is vooral opmerkelijk vergeleken met de rest van Noord-Holland. Dit is inmiddels achterhaald. Ook tijdens daaropvolgende verkiezingen van 2010 en 2011 was de PVV in Volendam de grootste partij. De partij heeft echter geen vertegenwoordiging in de gemeenteraad van de gemeente Edam-Volendam. In deze gemeenteraad zetelt wel de lokale partij Lijst Kras, die de grootste partij is van de gemeente Edam-Volendam.
Feesten.
Wedstrijd pushball op een weiland bij Volendam. Toeschouwers in klederdracht (1927).
Kermis in 1926. Diverse shots van Volendammers in klederdracht.
Klederdracht.
Klederdrachten uit diverse plaatsen. Links tweemaal Volendam.
"Frau Antje", het meisje, dat in Duitsland de Nederlandse kaas promoot, draagt een afgeleide van de Volendamse dracht. Ook veel toeristen komen naar Volendam vanwege de klederdracht. De dracht is bekend geworden dankzij de schilders die rond 1900 in Volendam neerstreken. Hille Butter was een van de vrouwen die begin 20e eeuw vaak in deze dracht door kunstenaars werd vastgelegd. Kenmerkend is vooral de Volendammer hul die op het hoofd wordt gedragen, en de bloedkoralen kettingen, bestaande uit drie rijen dikke bloedkoraal, met een rechthoekig gouden slot, waarop vaak een scheepje of iets dergelijks is afgebeeld.
Winkelen.
Er zijn veel toeristische winkels langs de Dijk. De meest bezochte winkelcentrums zijn "Het Havenhof", "De Stient" en winkels langs "De Van Baarstraat".
Markt.
In de Zeestraat is er markt op zaterdag van 10.00 - 17.00 uur. Tot oktober 2012 was dit in de C.J. Conijnstraat.
Muziek.
Volendam is een van de laatste plaatsen in Nederland waar verschillende oude volksliedtradities bewaard bleven: terwijl de volksliederen die men elders zong in majeur stonden en jong waren (vermoedelijk niet ouder dan de negentiende eeuw), kon men hier halverwege de twintigste eeuw nog liederen in mineur optekenen. Bovendien kenmerkte het "Volendammer volkslied" zich door de vele versieringen; deze manier van voordragen werd "mooi zingen" genoemd. Canyon en Stampvast brachten elk een versie van "Mooi Volendam" uit op een single (in 1981 en 1987) en De Dekkerband het nummer "Volendammer volkslied" (in 1985). Beide zijn niet het officiële volkslied.
Volendam vormt de thuisbasis van een groot aantal popgroepen en andere muzikanten zoals The Cats, BZN, Nick & Simon, 3JS en Jan Smit. Ook Jan Akkerman woont in Volendam. Muziek uit Volendam is ook wel bekend onder de naam palingsound. 100%NL zond op eerste kerstdag 2007 de Volendam Top 100 uit. De Votown Allstars, dat is de naam van de gelegenheidsformatie die bestond uit Jan Smit, 3js en Nick & Simon. Deze traden in 2013 op in het FC Volendam stadion, na eerdere succesvolle concerten in de vier jaren ervoor. In 2013 werd onder initiatief van RTV L.O.V.E. en met ondersteuning van 17 Noord-Hollandse radio-stations de Volendammer Top 1000 samengesteld door het publiek en uitgezonden.
Voetbal.
Volendam heeft een rijke voetbalhistorie, met een profclub FC Volendam die afwisselend in de Eredivisie en de Eerste Divisie speelt, en een amateurvereniging, RKAV Volendam. Verder is er nog de zaalvoetbalvereniging "ZVV Volendam".
Handbal.
De handbalvereniging KRAS/Volendam behaalde, onder leiding van trainer/coach Peter Portengen, in 2005, 2006 en 2007 de landstitel in de Eredivisie. In 2010 en 2011 werd de titel gehaald onder trainer Martin Vlijm. Ook werd er in die jaren tweemaal de Super Cup en tweemaal de NHV-Beker gewonnen.
Verder is KRAS/Volendam maatschappelijk betrokken bij projecten om de plaatselijke jeugd enthousiast te maken voor sport en beweging in het algemeen.
Verkeer en vervoer.
Volendam is bereikbaar vanaf Purmerend via de N244. Vanaf Hoorn, Amsterdam en Monnickendam via de N247 Vanaf Edam via de Zuidpolderzeedijk, de Dijkgraaf de Ruijterlaan, de Dijkgraaf Poschlaan en de N247/N517.
Veerdienst.
Vanaf half maart tot en met oktober is er een (toeristische) bootdienst tussen Volendam en Marken vanaf 10.30 tot 19.00 uur, iedere 30/45 minuten.
Openbaar vervoer.
De enige vorm van openbaar vervoer in Volendam is de bus. De huidige vervoerder is EBS. Per bus is Volendam goed verbonden met Amsterdam en het busstation van Edam. Daarnaast zijn er verbindingen met Purmerend. In het zomerseizoen van 2016 is ook gestart met een toeristische buslijn naar de Zaanse Schans.
