Tineke Schouten.
Catharina Agatha Maria (Tineke) Schouten (Utrecht, 12 juni 1954) is een Nederlands comédienne en cabaretière.
Biografie.
Schouten groeide op in Utrecht. Op haar achtste kreeg zij een gitaar. Daarmee nam zij enkele maanden les bij Jan Leeman. Ze ging na de lagere Titus Brandsmaschool naar het Bonifacius Lyceum in Utrecht. Daar trad zij regelmatig op tijdens schoolfeestjes. Later ging zij op zangles bij Elly de Jong. Toen zij 14 jaar was, won ze haar eerste talentenjacht in "Don Mercedes" te Utrecht.
Ze kreeg bekendheid door haar rol als assistente van Herman Berkien, een andere Utrechtse cabaretier, waar ze in de periode 1974 tot 1979 mee samenwerkte. Ze brak door met de single "Lenie uit de Takkestraat", die een top 10-hit werd. In haar shows speelt ze typetjes, zingt ze liedjes en doet parodieën op artiesten en bekende persoonlijkheden. De lied(teksten), muziek en sketches schrijft ze zelf. Daarnaast heeft ze een eigen orkest onder leiding van Frank van Wanrooij, waarmee zij al jarenlang langs de Nederlandse theaters en schouwburgen toert. Schouten was ook te zien in de reclames van supermarktketen C1000.
In 2005 vierde Schouten haar 25-jarig jubileum en werd zij door de burgemeester van De Bilt geridderd tot Officier in de Orde van Oranje-Nassau. Op 21 januari 2014 ontving ze de Nederlandse Cabaret Oeuvreprijs.
In 2016 bezoekt zij als een typetje diverse bekende Nederlanders, dat doet zij voor het SBS6 televisieprogramma "Met de deur in huis".
Privé.
Schouten woont samen met haar man Hans in Almere. Samen heeft het stel twee dochters en vijf kleinkinderen.
Artiestenparades.
De "artiestenparade" is een terugkerend gedeelte in de shows van Tineke Schouten. In dit onderdeel imiteert ze bekende personen.
