	Dieren van vlees en bloed
	HET BOEK is Duits, maar het idee had Engels kunnen zijn: een lexicon van dieren die in ons dagelijks leven een belangwekkende rol zijn gaan spelen. Nee, niet de huismuizen of de zwerfkatten, de brutale duiven of dwalende vleermuizen en al evenmin de naamloze leveranciers van mergpijpen, soepvlees of corned beef. Het gaat om beroemde dieren, dieren met een naam en een karakter, dieren met uitgesproken eigenschappen, die niet zozeer kenmerkend zijn voor de soort waartoe ze behoren, maar die strikt individueel zijn, bedachte dieren soms, uit fabels, tekenfilms en strips, dieren die het beeldmerk zijn geworden voor een bepaald produkt - het gaat, kortom, om de persoonlijkheden onder de dieren.
Dat loopt van de Gouden Ezel van Apuleius tot Mickey Mouse, van de eerste aardse ruimtereiziger Laika tot het paard Meteor, dat honderdvijftig keer won bij het springen en dus ook een aanzienlijke periode van zijn leven los van de aarde gesleten heeft.
De dierlijke literaire personages, de uitverkorenen en de prijswinnaars vormen de belangrijkste categorie in het Lexikon berhmter Tiere dat de Duitsers Karen Duve en Thies Vlker zonder een spoor van ironie hebben samengesteld, maar het krokodilletje van Lacoste, de hond van HMV en de kever van Volkswagen mogen ook meedoen. Wat precies het selectiecriterium is geweest, blijft duister, maar het moet zijn beslissende gezag ontleend hebben aan de aanwezigheid van de dieren in ons collectieve geheugen en hun belang in de cultuurgeschiedenis. Wat dat betreft verschilt het boek niet van een biografisch woordenboek voor mensen. Sommige dieren kregen een nauwgezette biografische beschrijving, van een toewijding beroemde persoonlijkheden uit de humane cultuurgeschiedenis waardig. Van het paard Meteor, bijvoorbeeld, worden trouwhartig de geboortedatum, de ouders en het jaar van overlijden gememoreerd, alsmede de commentaren die hij bij zijn tijdgenoten oogstte.
Het is allemaal met de bekende Grndlichkeit uitgevoerd: precieuze beschrijvingen, citaten, besprekingen van her- en afkomst, analyses van invloed en Nachleben, compleet met bloedserieuze literatuurverwijzingen. Of dat werkelijk zo academisch bedoeld is, laat zich slechts raden - dat 'Mr. Ed' nader omschreven wordt als een 'sprechendes Serienpferd' kan toch ook door Duve en Vlker niet zijn opgeschreven zonder dat ze erbij in de lach schoten.
Zo'n lemma als dat voor Mr. Ed is ondertussen merkwaardig troostrijk: het verschaft de betreffende dieren een geschiedenis. Hun roem ontlenen ze aan de rol die ze speelden - net als de politici, dichters en denkers die het gebruikelijke biografische lexicon bevolken. Maar bij dieren beperkt onze kennis van hun levensgeschiedenis zich doorgaans louter tot die rol. Dat daaraan een schepsel vooraf ging - van vlees en bloed, inderdaad, al klinkt dat in dit verband ineens tamelijk akelig -, een wezen met een voorgeschiedenis en een leven naderhand, wordt nog gemakkelijker veronachtzaamd dan bij beroemde mensen.
Het is, welbeschouwd, nog een graadje erger: die beesten bestaan alleen voort in onze herinnering vanwege de rol die wij hun hebben opgedrongen. Ze zijn op zichzelf niets en niemand, ze zijn slechts wat hun dompteurs en regisseurs van hen gemaakt hebben. Wat dat aangaat verschillen de werkelijke fabeldieren uit de oudere literatuur in niets van de echte dieren die in een wedstrijd of een televisieserie een rol hebben gespeeld en daardoor fabeldier zijn geworden. Ze zijn bedacht, geconstrueerd en geprojecteerd, hun persoonlijke temperament en geschiedenis verdwenen achter de rol die wij van hen verlangden.
Vooral de televisie heeft ons geheugen volgestouwd met dergelijke markante dieren. We dragen allemaal onze particuliere arke Noachs met ons mee. Maar anders dan bij de literaire fabeldieren hebben er rele beesten bestaan die daarvoor gebruikt zijn. Het heeft iets smartelijks te lezen dat de echte Mr. Ed in de ouderdom van 33 jaren is gestorven - waarom, in Jezusnaam, nu weer precies 33: zou dat nu niet verzonnen zijn? - en zijn oude dag tandenloos sleet, als een echte Hollywood-ster grijs geworden en levend op 'Babybrei'.
Die immense scheve tanden in die ironisch mummelende paardenbek staan in het geheugen van een hele generatie gegrift; Mr. Ed ontleende indertijd zijn grote zeggingskracht aan de omstandigheid dat hij, goed gecast als hij was, talrijke figuren in je omgeving meteen transformeerde in menselijke variaties op een sprekend paard. Het paard werd een personage en veranderde daardoor personen in paarden - dat er ondertussen een echt paard bestaan heeft, dat geen weet had van mummelen of ironie en nog geen pap kon zeggen, dreigt vergeten te worden. Duve en Vlker nemen het voor dat echte paard op.
Het boek is Duits - en dus zijn er significante cultuurverschillen in te vinden: zij hebben deels andere dieren dan wij, al zocht ik tevergeefs naar die Duitse herder die zo vaak in de familiefilmpjes van de Fhrer figureerde. In een Nederlandse uitgave zouden de hond van Willem de Zwijger en de kat die tijdens de Sint Elizabethsvloed al balancerend op een dobberende wieg een zuigeling het leven redde, niet mogen ontbreken.
Vertaald kan het daarom niet worden, zeker niet klakkeloos, maar een verstandige uitgever zou twee Nederlandse auteurs - suggestie: Rudy Kousbroek en Midas Dekkers - er een Nederlands equivalent van moeten laten maken.
Michal Zeeman
Karen Duve & Thies Vlker: Lexikon berhmter Tiere - 1200 Tiere aus Geschichte, Film, Mrchen, Literatur und Mythologie.
Eichborn Verlag; 671 pagina's;  50,60.
ISBN 3 8218 0505 6.

Foto
	Flipper, de dolfijn uit de Amerikaanse tv-serie van begin jaren zestig. Lord Byron met zijn newfoundlander Boatswain. ILLUSTRATIES UIT 'LEXIKON BERHMTER TIERE' De eerste Lacoste-krokodil.

