	Luchtmacht van Israel in actie na beschietingen door Hezbollah
	Reuter, AFP
JERUZALEM
Het noorden van Israël en het aangrenzende Zuid-Libanon zijn woensdag bestookt met katjoesja-raketten, vermoedelijk afgevuurd door Hezbollah-strijders in Libanon. Het Israëlische leger reageerde prompt met tegenaanvallen.

Ten minste een raket trof het westen van Galilea. Volgens het Israëlische leger veroorzaakte de aanval geen slachtoffers of schade.
In een onbewoond gebied bij Markaba in de door Israël gecontroleerde zogenoemde veiligheidszone in Zuid-Libanon kwamen twaalf raketten terecht.
De Israëlische luchtmacht voerde, naar alle waarschijnlijkheid als vergeldingsmaatregel, aanvallen uit op het Zuid-Libanese Iqlim al-Toufah gebergte waar strijders van Hezbollah zich schuilhouden.
Een legerwoordvoerder verklaarde later dat alle toestellen veilig waren teruggekeerd naar de basis. Over eventuele slachtoffers bij deze artillerie- en luchtbombardementen werd niets bekend.
Een zegsman in Sidon ontkende later dat de Hebollah verantwoordelijk was voor de aanvallen. Het is de tweede maal dat Noord-Israël is bestookt met katjoesja's sinds Israël en Hezbollah vorig jaar april onder auspiciën van de Verenigde Staten overeenkwamen om in hun strijd burgerdoelen te ontzien.
Voor Hezbollah hield dat in dat de beweging geen aanvallen meer op doelen in Noord-Israël mocht uitvoeren.
De beschietingen kwam enkele uren na een gewapend treffen tussen Israëlische militairen en strijders van de pro-Iraanse Hezbollah. Bij het vuurgevecht sneuvelde een Israëlische militair en raakten zeker zes strijders gewond.
Eerder woensdag liepen drie leden van een Israëlische patrouille verwondingen op toen Hezbollahstrijders in het centrale deel van de veiligheidszone een bom lieten ontploffen op het moment dat zij passeerden.


