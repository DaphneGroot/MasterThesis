	Zucht naar perfectie uit pessimisme
	Van onze verslaggever
Bob Witman
 ARNHEM Albert Carel Willink hield niet van de kwalificatie 'knap geschilderd'. Hij zal het één keer te vaak hebben gehoord, en deze dooddoener, gecombineerd met het doodzwijgen van zijn werk door de serieuze kunstkritiek, heeft hem tot het einde van zijn leven dwarsgezeten.
'Ik kan maar beter uit het raam springen, als ik de heer Peters mag geloven', schreef hij in 1980, toen een criticus de zojuist verschenen monografie over zijn werk had afgekraakt. 'Het is triest om te ervaren hoe een goed boek, een goede tekst en een leven lang schilderen met de grond gelijk worden gemaakt.'
Maar het was natuurlijk wel knap wat hij schilderde. Zoals vrijwel iedere realist legde Willink er veel eer in om het ambacht volledig te beheersen.
'Mijn zucht om schilderijen te maken die technisch zo af waren dat zij een tijd lang mee konden is eerder geboren uit een uiterst pessimistisch levensbesef, dan uit een optimistisch geloof in een betere toekomst. Zij waren de enige objecten tussen alle onzekerheden.'
Maar Willink wist waarschijnlijk zelf wel dat perfectie alleen hem niet voor vergetelheid zou behoeden. Daar hebben de herwaardering van (magisch) realisten de laatste jaren en de expositie De onbekende Willink in 1992 in het Centraal Museum in Utrecht meer aan bijgedragen. De Utrechtse collectie en die van het Museum Moderne Kunst in Arnhem zijn ter gelegenheid van de expositie samengevoegd tot een mini-retrospectief van Willink.
Het vroege werk is interessant omdat de magisch-realist Willink begon als overtuigd modernist. In 1914 zag hij in het Stedelijk Museum in Amsterdam Chagall, Archipenko, Rivera, Van Dongen en Kandinsky. Hij zou voor de kunst kiezen, terwijl hij door zijn ouders was voorbestemd om ingenieur te worden.
'De schok', zou hij in 1950 zeggen, 'dien ik bij den aanblik van deze wonderlijke doeken kreeg, werd beslissend.' Zes jaar later zat hij als 'fris ventje met ontvankelijk zieltje', zoals hij het zelf omschreef, op de schilderschool van Hans Baluschek in Berlijn.
Rond 1920 bruiste die stad van de nieuwe cultuur: futuristen uit Italië, Russische constructivisten, kubisten en dadaïsten. Willink zoog alles gretig op. Zijn stijl was ongedurig. 'Na elke twee, drie of vier doeken wisselde ik van richting.'
Een paar werken van zijn Berlijnse tijd (1920-1923) zijn in Arnhem te zien. L'amour of Liebe bijvoorbeeld, met kubistische verwijzingen naar Chagall en het geestige Compositie met drie vrouwen. Zijn doorlopende stijlwisselingen deed Willinks leraar Baluschek opmerken: Na, was macht Holland heut?
Als Willink begin 1924 terugkeert in Nederland is hij een bezield modernist. Maar zijn geboorteland was onkundig van deze nieuwlichterij. De critici spotten met 'den futurist C. A. Willink' (hij had zijn initialen omgedraaid omdat hij dat 'grafisch mooier' vond). Het zou niet voor het laatst zijn dat de kritiek hem onwelgezind was.
Willink vond geestelijk onderdak bij Jozef Peeters en Fernant Berckelaers (alias Michel Seuphor) die hem betrokken bij het avantgardistische tijdschrift Het Overzicht. Belangrijker nog was de vriendschap met schrijver E. du Perron. Met hem deelde Willink een aversie tegen de suffe burgerij, waarover hij spotteksten schreef in Du Perrons tijdschriften.
Willink schilderde toen al niet alleen geheel abstract, maar bracht figuratieve elementen in, zoals bij de Compositie met drie vrouwen. Met Du Perron keerde hij zich tegen rechtlijnige constructivisten als Peeters, die elk picturaal element in de kunst afkeurden.
'Poppetjes' noemde Du Perron dat weinig eerbiedig, maar hij las de symboliek in Willinks schilderijen goed. In de ogenschijnlijk zoetsappige Heer met rozen - later door Willink vernietigd - herkende Du Perron het sarcasme. 'Den brief en den bloemzoeten Jongeman oftewel het portret van den Jongenheer Lulletje Rozenwater ontvangen', schreef Du Perron in 1926. 'Je afgrijzen voor de burger schijnt zich omgezet te hebben in een sardonische serviliteit.'
In 1928 verliet zijn vrouw Mies van Der Meulen, met wie hij twee jaar eerder trouwde, Willink voor de schrijver Blijstra, een gezamenlijke kennis van hem en Du Perron. 'Tegen dat je meent een revolver noodig te hebben, schrijf je maar weer', schrijft Du Perron in dat jaar. Mies is door Willink in 1926 vereeuwigd in Ariadne dat in Arnhem is te zien. Dit komt al veel meer in de buurt van zijn latere werk, met anekdotische elementen, unheimlich landschap en classisistische gebouwen.
Als de door Willink bewonderde Picasso in die jaren ook terugkeert tot het realisme, staat voor Willink de retour á l'ordre vast. Het 'versterkte mij niet weinig in mijn nog wankel overtuiging dat ik op de goede weg was'.
De daaropvolgende tijd ontstaat de magisch realist Willink, die zichzelf liever fantastisch realist noemde. In de jaren tot 1940 maakt hij zijn meest aansprekende werken. Dan ontstaan de onheilspellende landschappen met tornadoluchten en figuren 'zonder psychologie', zoals een criticus een keer opmerkte.
Uit deze periode stamt Wilma met kat. Een portret dat in Arnhem is te zien van zijn vrouw Wilma, met wie hij begin jaren dertig was getrouwd. Het is Willink op zijn best, door de compositie, de prachtige stofuitdrukking van het geruite mantelpak en de fijn gepenseelde kat, die overigens een cadeau was van de schrijver Menno ter Braak.
Hier is de virtuoze techniek van Willink goed zichtbaar, de techniek waarop hij zich was gaan toeleggen toen hij zeker wist dat hij die gehele constructivistische santenkraam' wilde afleggen.
De oorlog vormt een breekpunt in zijn oeuvre. Hij moest portretten gaan schilderen om geld te verdienen. Exposeren onder hoede van de Kultuurkamer wees hij af. De nazi's waren dol op realisten en verwierpen de entartete abstracte kunst. Dat heeft schilders als Willink buiten hun schuld na de oorlog in een kwade reuk gezet. De voorheen 'enartete' kunst kreeg alle aandacht, realisten waren verdacht of conservatief.
Willink borduurde verder op zijn beklemmende landschappen en dreigende luchten. Maar het cultuurpessimisme in zijn werk, was minder op zijn plaats in het optimisme van de na-oorlogste tijd. Een doek als De Jobstijding (niet in Arnhem te zien) heeft een onheilspellende lading, die zijn later werk ontbeert. Het schilderij uit 1931 laat een neo-classisistische villa in een verlaten wijk zien. Over het trottoir loopt een man, zich onbewust van de vrouw die achter hem rent, met een briefje in zijn hand.
De suspense die dat oplevert, is veel meer op zijn plaats in de jaren dertig met het opkomende fascisme en de heersende werkloosheid. Is het een ontslagbrief die de vrouw vasthoudt, of bevat het het bericht dat er oorlog uitbreekt. En waarom zijn de gordijnen van het huis gesloten op klaarlichte dag?
De thema's en compositie met gebouwen, dieren, en emotieloze figuren van na 1945 lijken ook willekeuriger en meer particulier. Willinks in opdracht geschilderde portretten brachten hem geld en roem, hoewel hij over dit werk zelf sceptisch was.
In de jaren zeventig deed zijn roem - en die van zijn toenmalige vrouw Mathilde - hem belandden in een jet-setcircuit en op de roddelpagina's. Misschien miste hij wel de intellectuele discussie van voor de oorlog met iemand als Du Perron of Ter Braak. Soms dook er nog een geïnspireerd werk op. Zoals dat van De burgemeester van Hilversum, te zien in Arnhem. Of portretten van zijn laatste vrouw Sylvia. Het kon de critici niet bekoren.
NRC Handelsblad wilde hem wel interviewen, maar 'een behoorlijke beschouwing over mijn tentoonstelling in het Stedelijk Museum is niet te vinden' schreef hij mistroostig in 1980, drie jaar voor zijn dood. De tragiek was dat zijn roem het zicht op zijn (vroege) oeuvre belemmerde, waardoor pas later de grotere waardering voor zijn werk kwam.

Carel Willink, Museum voor Moderne Kunst Arnhem.Tot 16 februari.

Foto
	Wilma met kat, 1940. Compositie met drie vrouwen, 1924.

