Uithuizen.
Uithuizen (Gronings: "Oethoezen") is de hoofdplaats van de gemeente Eemsmond in de provincie Groningen in Nederland. Tot 1979 was Uithuizen een zelfstandige gemeente, in dat jaar werd het met de voormalige gemeente Uithuizermeeden samengevoegd tot Hefshuizen. Deze laatste gemeente werd in 1990 uitgebreid met de gemeenten Usquert, Warffum en Kantens. In 1992 werd de naam van de gemeente veranderd in Eemsmond.
De plaats ligt aan het uiteinde van het Boterdiep en heeft een station aan de spoorlijn van Groningen naar Roodeschool.
De naam betekent: "huizen uit de wierde", dat wil zeggen de eerste huizen die niet op, maar naast de wierde Brunwerd zijn gebouwd. Brunwerd kreeg hierdoor de naam Oldorp (het oude dorp).
Bij Uithuizen hebben de steenhuizen en borgen Almersma, Aylbada, Engersum, Ringeweer en Takuma gestaan. De belangrijkste borg was echter de nog altijd bestaande Menkemaborg.
Voormalige gemeente.
De gemeente Uithuizen bestond tot 1979 uit de dorpen, gehuchten en buurtschappen: Bovenhuizen, Katershorn, 't Lage van de Weg, Moeshorn, Oldorp, Oudedijk en Valom (gedeeltelijk).
