 NIBStrating Fin. Markets wijzigt naam. 
 AMSTERDAM, 18 feb (Reuter) - NIBStrating Financial Markets NV heeft meegedeeld dat zij per 1 maart haar naam zal wijzigen in NIB Financial Markets NV. 
 Ook bij alle dochters, zoals NIBStrating Secturities, zal vanaf die datum de toevoeging "Strating" komen te vervallen. 
 Volgens NIBStrating wordt met deze volledige naamsaansluiting bij moederconcern Nationale Investeringsbank (NIB) een ontwikkelingsfase afgerond. Het oorspronkelijke, vooral op de locale aandelenmarkt gerichte commissionairshuis is inmiddels omgebouwd tot een breed opererende effectenbank. 
 Naast handelsactiviteiten in aandelen en obligaties verricht NIBStrating nu activiteiten op het gebied van fundmanagement en vermogensbeheer, alsmede diverse kapitaalmarkttransacties. 
 De toenmalige Strating Effecten NV werd in 1991 volledig eigendom van de NIB. Later werden de activiteiten gecombineerd met de kapitaalmarktactiviteiten van de NIB binnen de nieuw opgerichte vennootschap NIBStrating Financial Markets. 
 Bij de vanaf 1 maart NIB Financial markets geheten onderneming en haar dochtervennootschappen werken 45 mensen. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
