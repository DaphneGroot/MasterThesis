	BR5-49 beheerst alle trucs om rockabilly tot leven te brengen
	BR5-49. O42, Nijmegen op 31 maart. Nog te zien: Paard, Den Haag (2), Paradiso, Amsterdam (3), Tivoli, Utrecht (4) Rotown, Rotterdam (5) en Effenaar, Eindhoven (6 april).
De ritmesectie komt uit een B-film met een flink budget voor styling. Een hillbilly uit het volkstuintjescomplex vertolkt de rol van muzikale duizendpoot. En de twee frontmannen zijn echte urban cowboys, voorzien van hoed met smalle rand. De een - Chuck Mead - is het type Robert Redford, met zorgvuldig opgeborstelde kuif. De ander - Gary Bennett - is meer een handelsreiziger in stofzuigerhulpstukken. Vijf jongemannen met kuiltjes in hun wangen en een scheiding als een scheermes - kom daar nog maar eens om op de Nederlandse podia.
Tot zover de buitenkant. Die is in hun geval niet onbelangrijk. Het gaat hier namelijk om een bandje met stripverhaalkwaliteiten, dat niet alleen muziek wil maken, maar ook aan de man wil brengen.
BR5-49 komt uit Nashville, de muziekstad waar een zo conservatieve wind waait dat je al een halve revolutionair bent als er geen tien maar elf nummers op je cd staan. Elf nummers staan er op de vorig jaar verschenen debuut-cd. Maar BR5-49 liet het daar niet bij. Zijn muzikale koers is radicaal anders dan het Amerika Muziekland met duizend toetsen en violen dat bon ton is.
Een paar jaar speelden Chuck Mead en Gary Bennett in Robert's Western World en andere bars van Nashville, als levend uithangbord voor hun songs. Daar deden ze hun ervaring op, daar kwamen ze tot de ontdekking dat hun muzikale voorkeuren overeenstemmen.
De muziek van BR5-49 is helemaal te herleiden tot de vroege jaren vijftig. Het was de tijd dat grote beloften in de lucht hingen, toen in de songs van Hank Williams en andere honky-tonkers de komst van de rock 'n' roll al werd aangekondigd, maar de Sun-studio nog niet was ingericht om er z'n definitieve vorm aan te geven.
Hoe dat klinkt? De staande bas legt een elastieken vloer, die door de slagwerker met kleine spijkertjes wordt vastgeslagen. Beide frontmannen zetten met hun elektrisch versterkte jazzgitaren de patronen uit, waarna de muzikale wonderman Don Herron er met fiddle, steelgitaar of mandoline diepe groeven in trekt. Hij is met zijn heftige uithalen het welkome anachronistische element in dit stijlvaste gezelschap.
Niet alleen door de letter-cijfercombinatie is het Nijmeegse O42 de ideale omgeving voor BR5-49. Op het kleine podium wordt de band noodgedwongen teruggebracht tot de proporties van een levende jukebox. Vanaf het Howdy y'all denderen in ruim anderhalf uur dertig liedjes uur voorbij, bij toerbeurt gezongen door beide voormannen. De snik, de blue yodel, de uithaal, de keelstem van staal - ze beheersen alle trucs die nodig zijn om dit repertoire van rockabilly en een enkele wals tot klinken te brengen. Van Hank Williams, Jimmie Rodgers en Gram Parsons worden covers gezongen. Maar veruit de meeste songs zijn van eigen hand, scherpgeslepen en opgepoetst tijdens eindeloos veel optredens.
Dat is de proef op de som: telkens als je je afvraagt van wie die classic ook weer was, blijkt het om een zelfgeschreven nummer te gaan. Hier staat een bandje dat z'n metier tot in de finesses beheerst.
Ariejan Korteweg

Foto
	BR5-49 in actie bij 042 in Nijmegen. FOTO NORBERT VOSKENS

