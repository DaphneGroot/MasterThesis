	Start in alle vroegte vanuit een grote kooi
De Elfstedenrijders gaan zaterdag om 05.30 uur van start. Uit een kooi, die in een grote tent staat, vertrekken zo'n 300 deelnemers richting de Zwette. Alvorens de schaatsen te kunnen onderbinden, moeten de deelnemers eerst 1900 meter hardlopen.
De marathonschaatsers die aan de KNSB-competitie deelnemen, zijn allemaal startgerechtigd. Het gaat daarbij alleen om A-rijders. Zij hoeven geen lid te zijn van de Vereniging De Friesche Elf Steden.
Henk Gemser, Bart Veldkamp en Fausto de Marreiros vertegenwoordigen het langebaan-schaatsen. Gemser komt ervoor uit het trainingskamp in Inzell, Veldkamp verbleef de afgelopen dagen in Davos.
De Fries Gemser kreeg speciale toestemming van kernploeglid Ids Postma, die met de privé-rijders Rintje Ritsma en Falko Zandstra het EK rijdt, om naar Leeuwarden af te reizen. 'De schaatsers kennen mijn gestoordheid in deze.'
Veldkamp regelde donderdag een vlucht vanuit Zürich om zaterdag in Leeuwarden te kunnen starten. 'Eigenlijk wilde hij zich liever voorbereiden op het EK', aldus vader Hans Veldkamp. 'Maar hij durfde het niet aan om de mogelijke laatste keer dat hij een Elfstedentocht kan rijden, te laten schieten.'
Op de landelijke lijst staan drie schaatsers met een buitenlands paspoort: Fausto de Marreiros (Portugees-Nederlander), de Fin Lauri Paalasma en Andrei Krivosjejev. De Rus won in Hamar de tien kilometer van de wereldbekerwedstrijd. De Noren Koss en Karlstad nemen deel aan de toertocht.
Voor de landelijke B-rijders en veteranen is het wel noodzakelijk om lid te zijn van de Elfsteden Vereniging. Wie niet in de categorie rijdt, rijdt ook niet mee.
De inschrijving begint vrijdagochtend om 09.00 uur. Zowel wedstrijd- als toerrijders kunnen tot zeven uur 's avonds terecht in het VEC, de evenementenhal in Leeuwarden.

