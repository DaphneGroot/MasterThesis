Gendt.
Gendt voorzien van een gracht in 1620. Rechts op de kaart Kasteel Poelwijk (Huis Welij) en linksonder de ruïne van Kasteel Gendt.
Gendt is een plaats met historische stadsrechten. Het is een voormalige gemeente in de Over-Betuwe in de Nederlandse provincie Gelderland. Het stadje ligt vijf kilometer ten noordoosten van Nijmegen aan de rivier de Waal. Het had op 1 januari 2009 7141 inwoners.
Op 1 januari 2001 is Gendt samen met gemeenten Huissen en Bemmel opgegaan in een nieuwe gemeente. Op 1 januari 2003 kreeg die de naam Lingewaard.
Geschiedenis.
Gendt verkreeg in het jaar 1233 stadsrechten van de Graaf van Gelre. In deze tijd was Gendt bekend door Kasteel Gendt en Kasteel Poelwijk. Kasteel Gendt is in de zestiende eeuw gesloopt en van Kasteel Poelwijk is alleen nog een toren aanwezig.
Tweede Wereldoorlog.
Gendt was in oktober 1944 nog een van de bruggenhoofden op de linker Rijnoever die in handen waren van de bezetter. Op 13 oktober werd de bevolking naar de Liemers geëvacueerd. Pas in april 1945 kon Gendt worden bevrijd. Tegenover het gemeentehuis werd in 1950 het monument Herrijzend Nederland gemaakt door Ed van Teeseling en Charles Estourgie jr. opgericht.
In 2009 werd in de Waal bij Gendt een Duitse minionderzeeboot uit de Tweede Wereldoorlog gevonden. Met dergelijke boten ondernam men in januari 1945 aanvallen vanuit Emmerik op de bruggen.
Onderwijs.
Gendt heeft twee basisscholen die ook een peuterspeelzaal hebben, IKC De Vonkenmorgen en IKC de Tichelaar.
Muziek.
Er zijn in Gendt twee muziekverenigingen: Harmonie St. Caecilia en Show- en Marchingband St. Sebastianus.
Voetbal.
De plaatselijke voetbalvereniging heet VV De Bataven en speelt op Sportpark Walburgen.
Gendtse kermis.
De jaarlijkse Gendtse kermis duurt van zaterdag tot en met dinsdag. Elke avond is er feest in een speciale feesttent, soms met bekende artiesten. Op de eerste kermisdag wordt op de vogel geschoten om te bepalen wie dat jaar schutterskoning van schuttersgilde St. Sebastianus wordt.
Kersenfeest.
Schuttersgilde Sint Sebastianus, Harmonie Sint Caecilia, VV de Bataven, volleybalvereniging Tweestroom SV, de Gendtse Winkeliersvereniging of een andere in aanmerking komende vereniging.
Elk jaar wordt een kersenkoningin met hofdames gekozen. Er zijn feesten in de feesttent en het lunapark is open. Het kersenfeest duurt van vrijdag tot en met zondag.
