	Halloween brengt halleluja voor beleggers
	De zomerzon is slecht voor de aandelen. Tussen 1 mei en 1 november kunnen beleggers beter de effectenbeurs mijden en hun geld op een spaarrekening zetten. Dit blijkt uit een onderzoek waarop universitair docent Ben Jacobsen van de Universiteit van Amsterdam komende week hoopt te promoveren.
Jacobsen heeft het wetenschappelijk bewijs gevonden voor de aloude beurswijsheid Sell in may and go away. 'Particuliere beleggers kunnen beter op 1 mei hun aandelenportefeuille liquideren. Daarna zetten ze hun geld zes maanden op een spaarrekening. Op 1 november moeten ze dan weer aandelen kopen. De beleggers die dat doen, zouden in de afgelopen 23 jaar in bijna alle landen ter wereld een substantieel hoger rendement hebben gehaald dan de mensen die het gehele jaar door beleggen', zegt Jacobsen.
Wie in 1973 duizend gulden in Nederlandse aandelen had gestoken, zou eind 1996 een vermogen van bijna achttienduizend gulden hebben vergaard. Iemand die in die periode zijn geld op de bank had gezet, zou het bedrag van duizend gulden hebben zien uitgroeien tot 5500 gulden. Maar het beste resultaat zou de belegger gehad hebben die in de zomer spaart en in de winter zijn geld in aandelen belegt. In dat geval zou het bedrag van duizend gulden zijn aangegroeid tot 29.500 gulden.
Jacobsen spreekt in het laatste geval van de Halloween-strategie. Het spaargeld wordt weer belegd op de eerste beursdag na Halloween-avond 31 oktober: het heidense feest waarop de zielen van de gestorvenen worden herdacht. 'Ik doe het zelf ook. En dit jaar ging het opnieuw goed. De AEX-index steeg op de eerste beursdag van november meteen met 23 punten', zegt Jacobsen.
Volgens de Amsterdamse beleggingsdocent kunnen vooral particuliere beleggers van deze wetenschap profiteren. 'Voor grote instituten is het moeilijk om van de ene op de andere dag uit aandelen te stappen. Particulieren kunnen dat op 1 mei wel doen.'
Behalve op de beurzen van Hongkong en Zuid-Afrika levert de Halloween-strategie overal een hoger rendement op. 'Gemiddeld loopt het extra rendement ten opzichte van de marktindex op tot liefst 6,7 procent. Geen enkel beleggingsfonds ter wereld weet een dergelijke outperformance te realiseren. Sterker nog, het gemiddeld rendement van de meeste beleggingsfondsen ligt lager dan de marktindex.'
Bij zijn onderzoek heeft Jacobsen gebruikt gemaakt van de marktindexen die het bureau Datastream sinds 1973 publiceert. 'Maar ik heb eveneens gekeken over een langere periode. Indien de indexen worden genomen vanaf 1953 - zoals bijvoorbeeld het CBS die bijhoudt - , dan blijkt in zes van de zeven onderzochte landen dat het rendement op aandelen in de zomer lager is dan in de winter.'
Hij meent dan ook dat de Halloween-strategie een bewijs is dat bewegingen op de aandelenmarkten wel degelijk kunnen worden voorspeld. 'Dit is wetenschappelijk een opzienbare conclusie, omdat het strijdig is met de efficinte markthypothese die stelt dat het niet structureel mogelijk is de marktindex te verslaan.'
Jacobsen is niet verbaasd dat zo weinig beleggers er gebruik van maken. 'Iedereen kent de uitdrukking Sell in may, maar weinigen profiteren hiervan. Als het 1 mei is, dan kijken beleggers al weer naar actuelere indicatoren.'
Opvallend is dat de Halloween-indicator vooral goed werkt in Europa. In Itali is het voordeel zelfs meer dan 6 procentpunten per jaar. 'In de VS is het voordeel maar enkele tienden van procentpunten. Dat is statistisch niet erg significant. Het is ook niet zo vreemd dat Amerikaanse onderzoekers nooit een bewijs hebben gevonden voor de wijsheid Sell in may and go away. Overigens luidt het tweede deel van de spreuk: . . . but remember to come back in september. Jacobsen raadt beleggers aan om pas op 1 november weer in te stappen. 'Ik koos voor een periode van zes maanden. Maar bekend is dat september de slechtste beleggingsmaand van het jaar is. Overigens zouden de conclusies niet veranderen als we de crash van oktober 1987 wel als aandelenbelegging in de cijfers hadden meegenomen.'
Jacobsen heeft geen wetenschappelijke verklaring voor het feit dat de beleggingsresultaten op aandelen in de winter beter zijn dan in de zomer. In de VS is wel eens aangetoond dat de koersen met zonnig weer sneller stijgen dan met regenachtig weer. 'Maar dat lijkt eerder in tegenspraak met onze conclusie.'

Foto
	TABEL: Halloween-indicator aandelenmarkt

