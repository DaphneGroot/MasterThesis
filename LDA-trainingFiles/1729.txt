	Softwarehuis Baan verdubbelt winst tot 67 miljoen
	Van onze verslaggever
AMSTERDAM
Het Nederlandse softwarebedrijf Baan, met hoofdkantoren in Ede en het Californische Menlo Park, heeft in het vierde kwartaal een winst behaald van 15,8 miljoen dollar (29 miljoen gulden), meer dan de 15,3 miljoen dollar winst die over 1995 werd behaald. De jaarwinst kwam uit op 36,3 miljoen dollar, omgerekend ruim 67 miljoen gulden.
Baan, waarvan de aandelen sinds mei 1995 zowel worden verhandeld op de beurs van Amsterdam als op de elektronische beurs Nasdaq in de VS, maakte de resultaten gisteravond bekend na sluiting van de Amerikaanse beurzen.
De winstcijfers over 1995 waren nog opzienbarender. Toen behaalde het in Ede gevestigde bedrijf een verdertienvoudiging van de nettowinst ten opzichte van 1994 en een omzetgroei van 76 procent.
Baans rechterhand Tom Tinsley, chief operating officer, meldde trots dat het vierde kwartaal het beste was uit Baans geschiedenis. De bruto winstmarge steeg van 63 naar 68 procent. Baan levert software voor internationaal opererende concerns. Het bedrijf, dat in 1978 werd opgericht, is actief in 59 landen.
Vorig jaar behaalde Baan een omzet van 388 miljoen dollar (718 miljoen gulden). In het laatste kwartaal verdubbelde de omzet bijna van 75,5 naar 124 miljoen dollar (229 miljoen gulden). Het is het zevende achtereenvolgende kwartaal dat Baan zijn omzet weet te verhogen.

