	Aardse verklaringen voor het bovenaardse
	In 1986 explodeerde, middenin een gepassioneerde preek en ten overstaan van de verzamelde gemeente, de Weense pastor Franz Lueger. Zomaar.
Vier jaar later spatte op een operatietafel in Los Angeles spontaan patinte Angela Hernandez uiteen. In 1966 vond men van John Bentley in Pennsylvania alleen een nasmeulend onderbeen in zijn badkamer terug. En in 1985 ontvlamde scholiere Jaqueline Fitzsimon op de trappen van haar school. Ook zomaar, leek het.
Onbegrepen ongelukken of zelfmoordpogingen? Een onbekend natuurverschijnsel? Broodjes aap? De Britse populair-wetenschappelijke auteur Michael White, vermeldt de vreemde voorvallen in zijn nieuwe boek The Science of the X-files met scepsis noch bronvermelding. Hij wil slechts weten of het kan: spontaan in brand vliegen. Volgens White zou het kunnen.
De Amerikaanse televisieserie The X-files (in Nederland elke donderdag bij Veronica) beleeft de laatste drie seizoenen een onwaarschijnlijke populariteit. De avonturen van FBI-agenten Mulder en Scully, ingezet waar zich maar bovennatuurlijke fenomenen voordoen, trekken een miljoenenpubliek. In merchandise bestaat een levendige handel, op Internet delen fans hun liefde en inzichten.
De basis voor de verhalen is eenvoudig: er is meer tussen hemel en aarde en daar weet de Amerikaanse regering meer van dan ze wil toegeven, ook tegenover haar eigen nijvere speurneuzen. Dat verklaart al veel van de populariteit. Het is het klassieke mythische samenzweringsdenken, dat in de vrijheidminnende VS wijdverbreid is.
The X-files is fantasie, science fiction, maar de scenaristen putten uit de uitgebreide overlevering van paranormale verschijnselen en gebruiken veel moderne technologie. Per aflevering blijft doorgaans voor de kijker, net zo goed als voor beide FBI-agenten, onduidelijk of er werkelijk iets aan de hand was of dat het allemaal suggestie is geweest.
White, eerder auteur van onder meer twee heel behoorlijke populaire biografien van Einstein en Hawking, ziet zichzelf nadrukkelijk niet als gelovige in het paranormale. Als schooljongen, bekent hij, was hij weliswaar heftig gegrepen door het bovennatuurlijke. Maar dat is over. Na een periode van allesverzengende scepsis probeert hij nu vooral een open oog te hebben voor het natuurwetenschappelijk onverklaarde in deze wereld. Je weet immers maar nooit.
Ook zijn boek ademt die sfeer. De natuurwetenschappen kunnen meer verklaren dan hun beoefenaren vaak denken. Biochemische processen zouden genoeg energie kunnen leveren om een lichaam te laten smeulen. Het is zeker niet onwaarschijnlijk dat er buiten de aarde ander leven bestaat, zelfs relatief dichtbij. Sterke krommingen in ruimte en tijd zouden telepathie kunnen verklaren en zelfs reizen in de tijd, of mogelijk geestverschijningen.
Op zichzelf zijn Whites speculaties over wat natuurwetenschappen te zeggen hebben over zogenaamd bovennatuurlijke verschijnselen, zeker lezenswaardig. Moderne kosmologie voorspelt dat ruimte en tijd sterk verwrongen kunnen raken. Quantumtheorie voorziet in blijvende verbondenheid tussen ooit gescheiden systemen. Statistiek laat vreemdere samenlopen van omstandigheden toe dan menigeen denkt. En zinsbegoocheling is eigen aan de menselijke hersenen. Van de meeste paranormale fenomenen concludeert White dan ook dat ze helemaal of nagenoeg helemaal te verklaren zijn via een natuurwetenschappelijke benadering.
Gek genoeg leest het boek, ondanks alle nuchterheid, als dat van een gelovige. Wat ontbreekt zijn voldoende vraagtekens bij de gerapporteerde verschijnselen zelf. Hoeveel ufo-meldingen zijn verzonnen, grappen, onbegrepen natuurverschijnselen of slechts verhalen van horen zeggen? Waarom weigeren lepelbuigers en andere telekinetici zich vaak in een lab te laten observeren? Bestaan er serieuze observaties van spontane verbranding?
Het feit dat sommige verhalen wellicht toch binnen de kaders van de gevestigde wetenschap passen, maakt ze nog niet waarschijnlijker. Serieus onderzoek begint immers met solide casustiek. Mythologie kan geen basis zijn voor natuurwetenschappelijk onderzoek.
The Science of the X-files is geen boek voor X-files-haters, maar het is evenmin een boek voor de fans van Mulder en Scully. White heeft het zelden over concrete gevallen uit de serie, terwijl die voor een beetje nuchter mens toch schreeuwen om hetzij nadere documentatie, hetzij sceptische kanttekeningen.
Misschien heeft het te maken met de problemen die 20th Century Fox maakt over gebruik van materiaal uit de serie, iets waar fans met X-files-sites op Internet van mee kunnen praten, maar White doet geen van beide. Het is alsof hij al jaren een boek over het paranormale in zijn hoofd had en in de televisieserie eindelijk de aanleiding vond om ermee naar een uitgever te stappen.
Gaandeweg krijgt de lezer zelfs het onbehaaglijke gevoel dat hij het te druk had met zijn deadline om nu en dan een aflevering te bekijken. Parasiteren op een hype, heet zoiets in gewoon Nederlands.
In het zojuist verschenen essaybundel Deny All Knowledge, reading the X-files van David Lavery, Angela Hague en Maria Cartright wordt de hype zelf onderwerp van onderzoek, en eigenlijk levert dat een wel zo interessant boek op. Diverse auteurs bespreken de serie vanuit uiteenlopende perspectieven en zoeken steeds een verklaring voor de ongekende populariteit. De samenzweringstheorie kan veel verklaren, maar er zijn ook andere factoren denkbaar.
In Mulder, een zachtzinnige dromerige man die op zijn gevoel vaart, en Scully, een harde sceptische vrouw die harde gegevens eist, zijn de traditionele rollen op een onbewust intrigerende manier omgekeerd. En is het toevallig dat een aanzienlijk deel van de grote schare fans via Internet communiceert, ook al zo'n jaren-negentig high tech fenomeen? Of is de tegenwoordige tijd in de afleveringen een extra aantrekkelijke vorm van science fiction?
Dat zijn boeiende kwesties. Het enige merkwaardige aan deze stortvloed van intellectuele overpeinzingen blijft dat het toch echt allemaal maar over een televisieserie gaat. Daar moet je ook weer niet te veel achter zoeken. Daar moet je onderuit op de bank naar kijken als je niks beters hebt te doen.
Martijn van Calmthout
Michael White: The Science of the
X-files
Legend Books, import Van Ditmar;  37,15
ISBN 0 099 18572 5
David Lavery e.a.: Deny All Knowledge, reading the X-files
Faber & Faber, import Nilsson & Lamm;  33,65
ISBN 0 571 19141 X

Foto
	De acteurs David Duchovny (links) en Gillian Anderson als de FBI-agenten Mulder en Scully in de serie The X-files. FOTO KIPPA

