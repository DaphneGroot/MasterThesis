	Verdachte van twee moorden vrijgelaten
	ANP
AMSTERDAM
Justitie in Amsterdam heeft de afgelopen week de 61-jarige Zaandammer R. van A. op vrije voeten gesteld. Hij wordt verdacht van betrokkenheid bij twee moorden. De man zat sinds eind vorig jaar in voorlopige hechtenis en is nog wel verdachte. Het is nog niet bekend of justitie hem alsnog zal vervolgen.
In 1992 verdween de Peruaanse vriendin van Van A. Ze woonde in Amsterdam en is als vermist opgegeven. De verdachte zou ook betrokken zijn bij de moord op een man. De politie arresteerde de Zaandammer naar aanleiding van een getuige die verklaringen aflegde over wat Van A. hem zou hebben verteld.
De politie verrichtte de afgelopen periode op diverse plekken graafwerk, maar vond geen lijken. Van A. heeft steeds alle aantijgingen ontkend.

