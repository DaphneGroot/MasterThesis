	PLATEN: JAZZ
	Mingus Big Band spettert uitgelaten uit de speakers
Mingus Big Band: Live In Time. Dreyfus Jazz FDM 36583-2.
In 1959 schreef bassist Charles Mingus zijn Open Letter To Duke, een ambitieus stuk jazz waarmee hij de door hem vereerde Ellington wilde aanzetten tot grotere durf bij het uitbreiden van zijn muzikale vocabulaire. Zelf bleef Mingus er onophoudelijk naar streven zijn hartstochtelijke uitingen in te bedden in gelaagde composities, met avontuurlijke harmonien, ongebruikelijke ritmes en eigenzinnige constructies die de solo's moesten sturen, en het geheel een betekenis geven die verder ging dan je uitleven in een stukje blues of Broadway-melodie.
Sinds de laatste omwenteling in de jazz, het afwerpen van het bebop-keurslijf in de jaren zestig, zijn veel musici de verworven vrijheden weer gaan inpassen in uitgeschreven structuren. Het werk van deze nazaten van Mingus en Ellington behoort tot het beste wat de jazz van nu te bieden heeft.
Vanwege zijn stormachtige temperament en de vaak ontoereikende technische bagage van zijn werknemers slaagde Mingus er maar zelden in zijn orkestrale werk goed gespeeld te krijgen. Dat is op zich al een rechtvaardiging van de diverse ghost bands die zich na zijn dood op dit repertoire hebben gestort. De meest gezaghebbende is de Mingus Big Band, een losvast gezelschap gerecruteerd uit een pool veelal jonge New-Yorkse muzikanten. Soms zijn er twee tegelijk actief, n op tournee en n op de thuisbasis, het Time Cafe in Manhattan. Wat hen bijeenhoudt zijn de arrangementen, en de geest van Mingus' muziek.
Na twee studio-cd's is er nu een tot de rand gevulde dubbele live-cd uitgebracht, met een uitgelaten sfeer die uit de boxen spat. Desondanks wordt een aantal doorgecomponeerde stukken, waaronder relatief obscure als This Subdues My Passion en Children's Hour of Dream, met precisie neergezet. Sy Johnson, die voor Mingus heeft gewerkt, maakte een flink deel van het vaak rommelige of summiere basismateriaal speelbaar, wat er bij Number 29 op neerkwam dat een trompetpartij, expres zo moeilijk mogelijk gemaakt om uitslovers een lesje te leren, over drie man verdeeld moest worden.
Tussen alle zinnelijke melodien en akkoorden, en de kolkende swing, is er veel ruimte voor smakelijke solo's. Het enige dat je mist is de onvervangbare bas van Mingus zelf.
Gerry Hemingway Quintet: Perfect World. Random Acoustics RA 019.
Ook slagwerker Hemingway reikt in zijn composities verder dan thema's waarop een solist improviseert, ondersteund door een ritmesectie. Zijn muziek is driedimensionaler, en omdat hij een van de hedendaagse jazzmusici is die zich laten inspireren door Charles Ives, gebeurt er in zijn volle geluidsbeeld bijzonder veel tegelijk, in verschillende maat- en toonsoorten, alsof er meerdere klankwerelden in elkaar geschoven zijn.
De wereld uit de titel, een ironische verwijzing naar Hemingway's neiging te veel hooi op zijn vork te nemen, is er n van nog maar net bedwongen chaos en tegenstrijdigheden, die doorzichtig en invoelbaar blijft dank zij het vormgevoel van de leider en de individuele kwaliteiten van rietblazer Michael Moore, cellist Ernst Reijseger, bassist Mark Dresser en trombonist Wolter Wierbos, unieke muzikale persoonlijkheden met intelligentie en gevoel voor lyriek.
Ze komen uitgebreid aan het woord in de lange ballad Little Suite, spaarzaam ondersteund met door percussie gestuurde samples, wat momenten van bijna onwereldse schoonheid oplevert. De sensuele kant van dit kwintet komt nog sterker tot uiting in Village of the Virgins, een weinig bekend maar charmant stuk exotica van Duke Ellington, en de wiegende kwela die deze gevarieerde pracht-cd afsluit.
Bobby Previte with Weather Clear, Track Fast: Too Close to the Pole. Enja ENJ 9306 2.
Nog een schrijvende drummer, en nog een meesterlijke plaat waarop meer aan de hand is dan op drie doorsnee-cd's in meer geijkte jazzstijl. Vanaf de bruisende openings-fanfare, met overgedubde trompet, sleurt het septet je mee in een stroom dansende rock, funk of swing uit Prevites lekker ratelende slagwerk, doorschoten met prikkelende tegenritmen, die pakkende melodien dragen en via verrassende kronkelingen uitmonden in sterke solo's, vooral van baritonsaxofonist Andy Laster.
Zelfs een thema uit een opera van Tsjaikovski wordt moeiteloos opgenomen in het levenslustige geheel. Het gulle karakter van de muziek blijkt ook uit de zestien extra minuten die zijn verstopt in een onvermelde zevende track.
Frank van Herk

Foto
	Mingus Big Band  Bobby Previte

