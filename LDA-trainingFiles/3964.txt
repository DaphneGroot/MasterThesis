	Mickey Mouse beheert de uitstervende dieren
	Van onze verslaggever
Eric van den Berg
 AMSTERDAM
Het dierenrijk is een kom rice crispies, n hap tijdens het ontbijt en de oceaan is alleen nog water en de woestijn slechts zand. Want zo simpel zien we de natuur, of het uitsterven ervan. 'Natuur' is de schattige panda van het Wereld Natuur Fonds, niet de worm die we vanochtend misschien hebben doodgetrapt.
'De mens heeft een vertekend beeld van de natuur', zegt Mark Dion. En dus zette de Amerikaanse kunstenaar Mickey Mouse op de bureaustoel van Baron Georges Cuvier (1769-1832), de Franse zoloog die als eerste vaststelde dat planten en dieren uitsterven of al zijn uitgestorven. Mickey beheert in M. Cuvier 'Discovers' Extinction de werkkamer, diersoorten zijn teruggebracht tot inkomende of uitgaande post, de kom 'crispies' (tientallen minuscule felgekleurde dieren) staat er om te worden leeggelepeld.
De muis die niet eens op een muis lijkt, figureert ook in de installatie The Taxonomy of Non-endangered Species. Mickey als conservator van dieren op sterk water, maar dan wel dieren die hun voortbestaan voorlopig zeker zijn: Woody Woodpecker, de Roze Panter en Babar.
'Disneyficatie: als een echte plek, echt ding of dier verandert in een onechte, schone, pretpark-achtige commercile versie van het origineel, voor toeristische consumptie', schrijft Dion in zijn verklarende woordenlijst bij Natural History and Other Fictions, een overzichtstentoonstelling in De Appel in Amsterdam. Bambi staat er ook in, evenals Darwin, de bom op Hiroshima, en Martini ('cocktail van gin of wodka met droge vermouth, met verstand van zaken en bekwaam geproduceerd').
Het omslag van de catalogus bij de expositie, die eerder was te zien in Birmingham en Hamburg, doet denken aan een oud wetenschappelijk werk. On the Origin of Species by Means of Natural Selection van Charles Darwin (1809-1882) ligt het meest voor de hand. 'Iedereen is nog steeds druk bezig deze theorie te weerleggen, dus er moet toch veel waarheid in zitten', zegt Dion.
Het lijkt een bekentenis. De 36-jarige Dion - ooit kunstenaar geworden omdat de faculteit visuele kunsten van Hartford, Connecticut, eerder op zijn aanmelding reageerde dan de faculteit antropologie - heeft het niet zo op wetenschappers. 'Ik begrijp dat we moeten categoriseren en classificeren, maar biologen stralen zo'n zekerheid uit. Alsof ze alle conclusies al hebben. D¡t is de natuur. Zover zullen we vermoedelijk nooit komen. Er bestaan dertien miljoen soorten organismen en daarvan zijn er nog geen anderhalf miljoen ontdekt.'
Regelmatig krijgt Dion de vraag of hij toch niet liever wetenschapper was geworden, iets met biologie. 'Een kunstenaar heeft meer mogelijkheden. Ik hoef nu geen feiten te reproduceren, ik kan iets zeggen waarmee een toeschouwer het eens of oneens kan zijn.'
En, Dion heeft geen 'slecht betaald, saai baantje'. Hij woont de helft van de week downtown Manhattan, de andere helft op een verlaten boerderij in Pennsylvania. Een atelier heeft hij niet, hij bouwt zijn installaties - soms met honderden beestjes, schelpen, systeemkaarten, vlinders, takken of knuffeldieren - ter plekke. Dion reist als een heuse onderzoeker. Hij maakt kunstwerken met de vissen en schaaldieren die hij koopt in Chinatown, met organisch materiaal uit de Orinoco, of met Venetiaanse modder, zoals is te zien op de Binnale.
Overal waarschuwt Dion voor versimpeling. 'Voor New-Yorkers zijn Central Park en de Bronx Zoo d natuur geworden. En het Museum of Natural History, maar daar zie je monsters, rariteiten, uitzonderingen. Het is beter dan niets, maar het is een beperkt beeld van de natuur. Een museum is een Ark van Noach. Twee van elk soort.'
Van simplificatie is Dion zelf niet snel te beschuldigen, toeschouwers geeft hij niet veel cadeau. Darwin mag dan bekend worden verondersteld, van Cuvier zullen weinigen een werk in de kast hebben staan.
En wie is Wallace? Wel, bij Dion is hij de vos in de hangmat van The Delirium of Alfred Russel Wallace. De Engelse auteur, onderzoeker en zoloog ligt in Maleisi te mijmeren over een brief die hij naar Darwin zal sturen. Daarin doet hij uit de doeken wat hij in de wildernis heeft bedacht: de evolutieleer. Niet wetend dat de geadresseerde daar al jaren mee bezig is geweest in zijn studeerkamer maar de theorie nog niet rijp voor publicatie acht. Darwin schrikt en maakt snel zijn vindingen openbaar, Wallace zou nooit echt uit zijn schaduw treden.
De Scala Naturae is een ode aan Aristoteles. De buste van de Griekse filosoof staat bovenop de trap, onder hem de hirarchie in de natuur die hij zo'n 2300 jaar geleden ontdekte. Dion begint onderaan met voorwerpen die duiden op ontdekking en verovering (pijl, kaars, dagboek), en klimt omhoog via paddestoelen, een kastanje, schelpen, vlinders en een poes 'naar de top van de berg Olympus'.
Al lang voor Dion kunstenaar werd, toen hij opgroeide in New Bedford, Massachusetts, verzamelde hij alles wat om hem heen vloog en onder hem zwom. Het zoutmoeras aan de kust was zijn klaslokaal, ver van de industrile zeehaven. Waren het destijds de vlinders en vissen die hem fascineerden, in Amsterdam is het nu vooral de quagga, een zebra-achtig dier dat tot de vorige eeuw in Zuid-Afrika leefde. De allerlaatste quagga, die in 1883 stierf in Artis, is voor Dions expositie verhuisd van het Zologisch Museum naar De Appel.
'Mooi h?', vraagt Dion. 'Het is de fragiliteit van de natuur. Die huid, met wat scheurtjes. Gek, maar de techniek is waarschijnlijk zo ver gevorderd dat we binnenkort weer een levende quagga kunnen hebben. Ze kunnen een stukje DNA uit de huid halen en misschien de genen van een zebra manipuleren.'
Toch heeft Dion liever dat de aandacht van wetenschappers en natuurorganisaties niet louter uitgaat naar diersoorten maar naar 'complete omgevingen'. Een stukje jungle redden, en niet alleen de leeuw. De poolgebieden beschermen, en niet alleen de ijsbeer. Vroeger een symbool van kracht en gevaar, nu lief en zacht, op een poster in een meisjeskamer. Alleen dat bewaren wat we liefhebben, dat is te makkelijk.
Mark Dion: Natural History and Other Fictions. De Appel, Amsterdam, tot en met 19 oktober.

Foto
	Mark Dion bij de laatste quagga.FOTO GUUS DUBBELMAN - DE VOLKSKRANT

