	Clubs nemen toernooi om nationale zaaltitel amper serieus Veldhockey in een Nijmeegse hal
	Van onze verslaggeefster
Tynke Landsmeer
 NIJMEGEN
 Het moest vooral een gezellige hockeyzondag worden in Nijmegen en gezellig werd het. De Dorpse Dweilers uit Wijchen schalden een carnavalsdeuntje door de Jan Massinkhal en Marijke Fleuren, hoofd competitie van de hockeybond, deinde lekker mee. 'Zaalhockey is helemaal geen ondergeschoven kindje. Iedereen is enthousiast, het spel is leuk en we hebben een leuk orkestje hier.'

Dat in Nederland nauwelijks nog in de zaal wordt gespeeld, weerhoudt de hockeybond er niet van jaarlijks een nationaal kampioenschap uit te schrijven. Maar de meeste clubs spelen slechts één kwalificatietoernooi voorafgaande aan het kampioenschap, zodat er gisteren vooral veldhockey in de zaal te zien was.
Hoe belangrijk is zaalhockey nog voor clubs die op kunstgras gemakkelijk kunnen overwinteren. 'Onbelangrijk', antwoordde Rob Bianchi, coach van verliezend finalist Kampong. 'Als voorbereiding op de veldcompetitie is het aardig, maar we hebben er niet speciaal voor getraind.'
Bianchi vond het dus wel best dat de titel naar Oranje Zwart ging, de ploeg die volgens de Utrechtse coach het beste zaalhockey liet zien. 'Het was te gek geweest als wij hier hadden gewonnen, maar eigenlijk iets tè gek. Als dit toernooi vlak voor de competitie was gepland, hadden we niet eens meegedaan.'
Op verzoek van de clubs werd zes jaar geleden de zaalcompetitie van de kalender gehaald en werd niet langer deelgenomen aan internationale wedstrijden. De belangrijkste redenen waren de hoge zaalhuren en het overvolle programma van de internationals. Hoofdklasseteams hadden amper tijd voor de zaal.
Sindsdien gaat daarom slechts één kwalificatietoernooi aan het NK vooraf. In vijf van de zes districten (Noord-Holland uitgezonderd) werd gestreden om een plek op het finaletoernooi. Zo kon het gebeuren dat uit Oost-Nederland, een regio met slechts één hoofdklasseclub, een tweede-klasseteam uit Deventer werd afgevaardigd.
Dat het team vervolgens al haar duels verloor mocht de pret niet drukken, vond Robert Hartog. De speler van hoofdklasser EAV speelde met zijn oude club mee, omdat in Enschede helemaal niet in de zaal wordt gehockeyd. 'Wij zijn met EAV alweer met de voorbereiding op het veldseizoen begonnen.'
Voor Hartog was het toernooi dan ook vooral een leuk weerzien met zijn vrienden. Toch is hij van mening dat ook EAV in de vrije weekeinden best een paar wedstrijden in de zaal had kunnen spelen. 'Natuurlijk heb je ook rust nodig, maar een combinatie is zeker mogelijk. Het is hartstikke leuk om zo'n toernooitje te spelen.'
In tegenstelling tot het veldhockey wordt in de zaal met slechts vijf spelers en een keeper gespeeld. De bal mag niet worden geslagen en mag niet hoog worden gespeeld. Door de kleine ruimte - het veld heeft dezelfde afmeting als een handbalveld - is het spel sneller dan op gras en wordt er vaker gescoord. Dat maakt het voor het publiek aantrekkelijk om naar te kijken.
'Vooral voor de jeugd is het een perfecte manier om te overwinteren', meent oud-international Marieke van Doorn. 'In de zaal moet je sneller bewegen en heb je een snel spelinzicht nodig. Bovendien ben je veel vaker aan de bal dan op het veld. Zo leer je tactisch en technisch beter hockeyen. Het zou voor het Nederlandse hockey in het algemeen beter zijn.'
De voormalig coach van HGC, die als invalster met het eerste team meespeelde en de helft van de treffers voor haar rekening nam, pleit dan ook voor een uitgebreidere competitie voor de jeugd. 'De bond heeft het zaalhockey op het tweede plan gezet, maar nu is het net niks. Je ziet dat nauwelijks in de zaal wordt getraind, want ik heb hier weinig looppatronen of technische hoogstandjes gezien. Ik ben niet onder de indruk.'
Marijke Fleuren was het wel. 'Ik heb leuk hockey gezien en iedereen is enthousiast. Noord-Holland doet dan wel niet mee, maar in de andere districten wordt volop en serieus in de zaal gespeeld. Ik weet niet of het zaalhockey minder belangrijk is dan op het veld.'
De vrouwen van Groningen profiteerden van het feit dat de hoofdklasseclubs het zaalhockey slechts als bijprogramma of helemaal geen programma zien. Het team prolongeerde zijn titel en neemt in februari deel aan de Europa Cup in Italië. Het is voor de speelsters uit de overgangsklasse een zeldzame mogelijkheid om kennis te maken met internationaal hockey.
Speelster Hanneke Bol, in polonaise langs de Wijchense carnavalsband: 'Als alle topteams aan het NK zouden meedoen, dan hadden we daar niet gestaan. Maar we zijn hier het enige team dat serieus warmloopt voor een wedstrijd.'

Foto
	De Jager (Oranje Zwart) kon ondanks een flinke hoofdwond toch in de finale tegen Kampong aantreden. Hij passeert verdediger Pierie. FOTO MARCEL VAN DEN BERGH

