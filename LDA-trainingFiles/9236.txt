Gaasterland (streek).
Gaasterland vanaf één van de hoogste punten
Gaasterland (Fries: "Gaasterlân") is een streek in de Zuidwesthoek in de Nederlandse provincie Friesland. De voormalige gemeenten Gaasterland-Sloten en Nijefurd zijn deel van Gaasterland.
Beschrijving.
Gaasterland ligt in Nationaal Landschap Zuidwest Fryslân. De streek is, anders dan het overwegend vlakke weidekarakter van Friesland, juist glooiend en bosrijk. Deze reliëfs heetten vroeger gaasten. Het zijn in de Saalien-ijstijd opgestuwde keileemruggen, overdekt met een laag zand. Vanwege de zandverstuivingen hier en elders in Nederland heeft Staatsbosbeheer het gebied rond 1900 beplant met bos. De keileemruggen waren een natuurlijke zeewering tegen het water van de Zuiderzee en zijn dat nu nog voor het IJsselmeer. Een ervan is het Mirnser Klif ("Murnser Klif"). Het hoogste punt van Gaasterland is 12,70 meter boven NAP ten zuidwesten van Oudemirdum aan de rand van het Jolderenbos. Hier staat luchtwachttoren 6H3 - Oudemirdum. Hij is gebouwd in 1953, ten tijde van de Koude Oorlog, om onder het bereik van de radar vliegende vijandelijke toestellen te kunnen waarnemen. Vanaf de toren heeft men een weids uitzicht over land en zee. In het Rijsterbos ("Rysterbosk"), eigendom van het It Fryske Gea, is een stenen overblijfsel gevonden van de trechterbekercultuur. Een aantal plaatsen in het gebied zijn: Oudemirdum, Rijs, Sondel en Bakhuizen.
Natuurgebieden.
Natuurgebieden in Gaasterland: Balksterbos, Bremer wildernis, Wijckelerbos (Van Coehoornbos), Elfbergen, Harichsterbos, Jolderenbos, Lycklamabos, Nijemirdumerheide, Oudemirdumer Klif, Reitpollen, Roekebos, Rijsterbos, Sondelerleien, Starnumanbossen, Steile Bank, Wijckelerhop, Wijde Rijn, Wyldemerk, IJsselmeerkust, Het Zwin.
