	'Philips georganiseerd als bord spaghetti'
	Van onze verslaggever
AMSTERDAM
In ongekend harde bewoordingen heeft Cor Boonstra, de nieuwe bestuursvoorzitter van Philips, gisteren afgerekend met het beleid van zijn voorganger Jan Timmer. Volgens Boonstra heeft het electronicaconcern 'geïnvesteerd in nieuwe activiteiten zonder duidelijk uitzicht op een gezond resultaat'. Ook is Philips te lang doorgegaan 'met activiteiten die niet winstgevend zijn en geen aantrekkelijke groeimogelijkheden bieden'.
Boonstra zei dat gisterochtend in Eindhoven tijdens de zogeheten Customers Day 1997 tegen zo'n 120 duizend Philips-employés in 25 landen. Met de speech en de 'klantendag', dit jaar voor de derde keer wereldwijd gehouden, wil de Philips-top het voor elkaar krijgen dat de werknemers de wensen van de klanten beter beantwoorden.
Veel rust om over die wensen na te denken, krijgen die werknemers niet, maakte Boonstra hen via een satelliet-verbinding duidelijk. 'U vindt misschien dat wij onze portie wel gehad hebben de afgelopen jaren, maar het was zeker niet voldoende. Gezien de huidige situatie zijn nog veel meer radicale veranderingen nodig; veranderingen die fundamenteel en diepgaander zijn, met resultaten die krachtiger en langer doorwerken.'
Over het beleid van de onlangs tot commissaris benoemde Timmer was Boonstra bijzonder kritisch. Operatie Centurion, de drastische sanering die Timmer doorvoerde, heeft de klant bij Philips weliswaar weer centraal geplaatst, maar het effect is volgens Boonstra onvoldoende gebleken.
Met name vorig jaar, het laatste waarin Timmer de scepter zwaaide, stelden de resultaten keer op keer teleur. 'Sinds het laatste kwartaal van 1995 zijn onze resultaten onbevredigend', hield Boonstra zijn werknemers voor. In de eerste drie kwartalen van vorig jaar verdiende Philips slechts 359 miljoen gulden tegen 1,9 miljard een jaar eerder.
Op korte termijn moet de winstgevendheid van het concern hersteld worden. Philips is een fase ingegaan van 'drastische veranderingen'. Boonstra kondigde aan 'alle maatregelen te nemen die nodig zijn om dit doel te bereiken. De financiële gezondmaking heeft de hoogste prioriteit'. De productiviteit moet omhoog, de kosten omlaag, luidt Boonstra's credo. Philips blijft achter bij concurrenten. 'De opbrengst per werknemer is lager dan bij de meeste concurrenten. Daar ben ik niet trots op.'
Volgens Boonstra groeien de kosten bij het concern sneller dan de omzet. Een groot deel van die kosten bestaat uit lonen. 'Wij hebben ons laten leiden door te optimistische groeiverwachtingen. Wij hebben onze budgetten niet afgestemd op de werkelijkheid', luidde de nauwelijks verholen kritiek op Timmer.
Wat Boonstra verstaat onder 'financiële gezondmaking' heeft hij de afgelopen maanden al met daden duidelijk gemaakt. Sinds zijn aantreden gaat er geen week voorbij of Philips maakt bekend bedrijfsonderdelen, al dan niet verlieslijdend, te saneren, te sluiten of te verkopen. Zo trok Philips zich terug uit Sport 7, wat leidde tot de ondergang van de sportzender; werd de videoketen Videoland verkocht aan het management, worden de banden met het Duitse Grundig doorgesneden en de kabelactiviteiten in de etalage geplaatst.
Die lijst zal langer worden. Nog dit jaar wordt een punt gezet achter alle verliesgevende activiteiten die geen uitzicht bieden op succes. 'De gevolgen daarvan kunnen hard zijn. Het kan betekenen dat productie-onderdelen worden gesloten of verplaatst', aldus Boonstra.
Groei moet vooral uit aantrekkelijke regio's als het Verre Oosten, Latijns-Amerika en Oost-Europa komen, al werd gisteren duidelijk dat Philips vorig jaar in Nederland minder slecht heeft gedraaid dan elders in de wereld. Op basis van cijfers die de directie van de Nederlandse Philips-bedrijven heeft verstrekt, concludeert de centrale ondernemingsraad in het Philips Magazine dat de winstdaling hier beperkt bleef tot 19 procent.
Philips moet een overzichtelijke organisatie worden, wat nu allerminst het geval is. De verantwoordelijkheid voor een bepaald product of een groep producten is nu over teveel afdelingen verdeeld. 'Onze manier van organiseren kun je vergelijken met een bord spaghetti. Het valt niet mee om één sliert spaghetti van je bord te nemen. In plaats van spaghetti zie ik liever een bord met asperges. Want één asperge van je bord nemen is erg eenvoudig. Daarom moeten wij onze productgroepen klein en zelfstandig maken.'
Boonstra noemt Philips 'een topzware organisatie', waar de overhead- en inkoopkosten te hoog zijn, waar de besluitvorming 'traag' verloopt, waar 'inefficiënt' gewerkt wordt en waar marktgerichter gewerkt moet worden.
'Let's really make things better', luidde de variant op de eigen reclameslogan die Boonstra de Philips-werknemers gisteren voorhield. Dat had ook 'Let's keep things simple' kunnen zijn. Boonstra tijdens de opening van Customers Day: 'Mijn vader werkte in de zuivelhandel. Van hem heb ik al heel jong geleerd dat succes afhangt van tevreden klanten. Als onze melk niet vers was, haalden de mensen die wel ergens anders. Wij wisten dat er zonder klanten geen omzet en groei mogelijk was.'

