	Productie DAF gedrukt door concurrentie
	Van onze verslaggever
BRUSSEL
DAF Trucks heeft vorig jaar bijna 25 duizend vrachtwagens verkocht, ruim vijfhonderd minder dan in 1995. Door de sterke concurrentie in Europa bleef de omzet van de Eindhovense truckfabriek net onder de drie miljard gulden.
DAF maakte de cijfers gisteren bekend bij de presentatie van de nieuwe DAF 95XF in Brussel. Bestuursvoorzitter C. Baan maakte bij die gelegenheid duidelijk dat het bedrijf geen exacte winst- en omzetcijfers meer zou publiceren, nu het sinds eind vorig jaar is overgenomen door het Amerikaanse Paccar.
DAF heeft de tweede helft van 1996 veel last ondervonden van de ruimte die de Europese Gemeenschap vrachtwagenproducenten heeft gegeven om trucks te verkopen die nog niet aan de sinds 1 oktober wettelijk verplichte standaard voldoen. 'Een aantal concurrenten kreeg de gelegenheid hun voorraad nog enigszins weg te werken, voor uiterst slechte prijzen uiteraard', stelde Baan.
Begin 1996 produceerde DAF wel vijfhonderd trucks meer dan vorig jaar. Dat was nodig om de orders uit 1995 af te werken. In de loop van het jaar zakte de produktie echter in van 95 trucks per dag naar zestig.
Toch was Baan pessimistisch over de markt dit jaar. De totale markt voor vrachtwagens boven vijftien ton, DAF's belangrijkste markt, daalt naar verwachting vier tot vijf procent. 'In een dalende markt zal ongetwijfeld sterke concurrentie ontstaan', aldus Baan. 'Wij zullen er zwaar aan moeten trekken.'
Met de nieuwe truck 95XF hoopt DAF zijn positie in Europa uit te kunnen bouwen. De nieuwe truck, waaraan volgens Baan 2,5 jaar is gewerkt, heeft een investering gekost van 190 miljoen gulden. 'Relatief gezien een bijzonder laag bedrag', aldus Baan. De 95XF bevat een volledig nieuwe 12,6 liter motor, die vier procent minder brandstof verbruikt.
De nieuwe motor zal niet gebruikt worden voor de trucks van Paccar, de Peterbilt, de Kenworth of de Foden. Wel bekijken DAF en Paccar de mogelijkheden tot gezamenlijk inkopen. Samenwerking bij de ontwikkeling van motoren of assen zal volgens Baan nog jaren duren.

Foto
	De nieuwe DAF-truck bij de presentatie in Brussel woensdagavond.  FOTO GEERT VAN KESTEREN

