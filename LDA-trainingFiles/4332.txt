	Beklemde passie in Frans stadje
	DE BOEKEN VAN Eric Holder zijn in hoge mate provinciaal. Bijna al zijn verhalen spelen zich af in dorpen en stadjes, ver van de grote wereld. Alleen op marktdag valt er wellicht iets te beleven. Zijn personages zijn geen hoogvliegers. Ze leiden een leven zonder kraak of smaak. Maar bij nader inzien heeft dit provinciale decor iets beklemmends.
Veel van Holders personages koesteren de wens te ontsnappen aan de dagelijkse sleur. Door de een of andere gebeurtenis realiseren ze zich plotseling hoe weinig bewegingsvrijheid ze hebben. Angstvallig houden de mensen elkaar in de gaten. Wie eens wat vrolijker uit zijn ogen kijkt, wordt onmiddellijk gewantrouwd.
Ook in zijn jongste roman Mademoiselle Chambon behandelt Holder, zo schijnt het, geen grote thema's. In de eerste hoofdstukken schetst hij treffend het kleinburgerlijke decor waarin het onvermijdelijk zal gaan gisten. Dat voel je al op de eerste bladzijde, hoe rustig Holder ook inzet.
Montmirail heet het stadje. Er heerst werkloosheid, maar de dingen gaan er - nog - als vroeger. Holder introduceert Antonio, metselaar van Portugese afkomst. Hij is al jong getrouwd met Anne-Marie. Samen hebben ze een zoontje Kevin, dat op school zit in de klas van juffrouw Vronique, juffrouw Chambon voor de volwassenen.
Als Antonio zijn zoontje Kevin eens naar school brengt, beseft hij bij de aanblik van juffrouw Chambon dat zijn leven voorgoed is veranderd. Hij houdt weliswaar van Anne-Marie, maar die belichaamt alles wat het leven gewoon maakt: de supermarkt op zaterdag waar niemand tijd heeft voor een ander; de eeuwige barbecue in de achtertuin, de treurigheid van de avonden, doorgebracht voor de televisie.
Die scnes in de supermarkt hebben bijna iets visionairs, het is Fellini op dorpsniveau. Holder beschrijft kwetterende moeders, arm in arm met hun moeder, en mannen die zich voortdurend machinaal op het hoofd krabben. Flarden van verhalen over ziekte, overspel en dood drijven voorbij. Alles wat door mannen in het karretje wordt gestopt, wordt door hun aanminnige echtgenotes weer in de rekken teruggezet. Kinderen krijsen tussen de stapels conserven.
Ook juffrouw Chambon leidt een leven zonder veel hoogtepunten. Ze leek ooit veelbelovend als violiste, maar terwijl haar (vroegere) vriendin triomfen viert als pianiste, speelt zij voor schooljuffrouw. Nog nooit had ze iets met een man. Dat knaagt zozeer aan haar dat ze haar (beperkte) schoonheden het liefst verbergt. Ze woont in een bescheiden appartement, in de wetenschap dat al haar stappen door de plaatselijke bevolking worden gevolgd. Als schooljuffrouw is haar geen enkel plezier gegund - het zou de kinderen immers kunnen bederven! Maar als juffrouw Chambon de blik van Antonio over haar lichaam voelt gaan, weet ook zij dat ze op een keerpunt in haar leven is beland.
Langzaam zoeken de twee toenadering. Antonio zet een volstrekt overbodig dubbel raam in haar flat. Zij speelt viool voor hem en geeft hem een cassette met muziek van Dvorak. Van die componist heeft hij nog nooit gehoord, maar de muziek stemt hem romantisch. Hij bekijkt Montmirail met nieuwe ogen. De wereld lijkt fleuriger en zonniger. Opgewekt gaat Antonio naar zijn werk. De racistische verhalen van een van de andere bouwvakkers kan hij niet langer verdragen, net zomin als de criminele voorstellen van zijn baas.
De (verboden) liefde maakt hem tot een beter mens, al voelt hij zich schuldig tegenover Anne-Marie. Anne-Marie voelt dat er iets met haar man is gebeurd. Ze raadt al snel ook de oorzaak. Door eveneens vriendschap te sluiten met Vronique probeert ze wat op handen is te neutraliseren.
Maar de passie wordt, zolang die niet in de verlangde handelingen wordt omgezet, almaar heftiger. Zowel Antonio als Vronique vertoont de verschijnselen van de ziekte die verliefheid heet, schitterend gediagnosticeerd door Roland Barthes. Het is een hunkeren en wachten, een dromen en hopen waar Madame Bovary - de vergelijking dringt zich ook al door de titel op - nog een punt aan kan zuigen.
Tot een ontlading komt het echter niet. De grote liefde blijkt een onmogelijke liefde. Het fatsoen en het toeval staan het geluk in de weg. Op dat punt aangekomen blijkt Holder ook grotere thema's aan te snijden. Terwijl Antonio zich na het vertrek van Vronique ogenschijnlijk weer in het normale patroon voegt, blijkt zijn leven veranderd. Buitengewoon subtiel, slechts door het aan te duiden, maakt Holder aannemelijk dat Antonio zich alsnog aansluit bij het half-criminele, half-racistische milieu van zijn collega's. Uit onvrede en teleurstelling verandert hij van een - in principe - fatsoenlijk man in een van die mensen die worden beheerst door haat en ressentiment.
Uiteindelijk gaat Holders roman over het verstikkende klimaat op veel plaatsen in Frankrijk en de verleiding die daarom uitgaat van het Front National. Sinistere vragen hieromtrent stelt Holder niet - daarvoor is hij te zeer schrijver - maar hij roept wel de atmosfeer op waarin ze gesteld kunnen worden. Dat maakt deze roman bijzonder. Zo argeloos als-ie begint, zo veelbetekenend eindigt hij.
Henk Prpper

Eric Holder: Mademoiselle Chambon.
Flammarion, import Nilsson & Lamm; 174 pagina's;  35,-.
ISBN 2 08 067334 3.

