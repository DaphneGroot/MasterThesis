	Tango als leidraad voor machtsspel tussen man en vrouw
	Van onze verslaggever
Peter van Bueren
 VENETIE
De tango. Dat grillige beweeg van man en vrouw, dat spel van lange benen, waarin de macho leidt en zijn agressie loslaat op zijn partner, die volgt en ontwijkt. De paringsdans die wel de daad verraadt maar deze toch aan de lijn houdt van een ritmische beheersing. De gruwel van valetaspecialisten, de combinatie van souplesse en het plotseling afbreken van een ingezette glijmanoeuvre.
Het is niet de eerste dans die je associeert met Sally Potter. Deze feministische, gereserveerde Engelse regisseuse brak vijf jaar geleden door met Orlando. Met twee Oscarnominaties, talloze festivalprijzen en een Felix voor de beste jonge talent, bleek dit het wonderbaarlijke succes van de Europese film. Vijf Europese producenten, onder wie Matthijs van Heijningen, hadden zich verenigd in een productie die nu eens niet als Euro-pudding  behoefde te worden omschreven, maar een mooie, artistieke bewerking bleek van Virginia Woolfs boek over een man die vier eeuwen leefde en halverwege een vrouw werd.
Vijf jaar duurde het voor Potters nieuwe film af was. Ook dit keer breed-Europees opgezet met producenten uit vier Europese landen (ook weer Van Heijningen) en tevens steun uit Japan en Argentini출. Het idee ontstond twee jaar geleden, toen Potter tijdens het schrijven van een Amerikaanse film, getiteld Rage, even pauze nam en een reisje maakte naar Argentini출. Daar werd zij begeesterd door de tango.
Sally Potter heeft een dansverleden. Ze studeerde choreografie en trad op, maar na haar tangolessen, was het toch een grote stap om zelf de hoofdrol te spelen in deze film. The Tango Lesson heeft een bijna documentair uitgangspunt: een filmmaakster, Sally geheten, zit te worstelen met het scenario voor een nieuwe film, raakt geobsedeerd door de tango en neemt lessen van de befaamde, in Parijs wonende Argentijnse danser Pablo Veron. Sally en Pablo krijgen een verhouding en aan de draad van de film komen thema's te hangen als de contrasten tussen man en vrouw, de Engelse en Latijns-Amerikaanse cultuur, over leiden en volgen en over het machtsspel tussen twee individu출n.
Het was voor Potter riskant zichzelf te regisseren. Ze moest het rolpatroon doorbreken van de voyeur die een regisseur is en de actrice die zich laat bekijken. Maar ze laat zich zonder enige reserve begluren. Sterker nog, de film heeft een licht nymfomaan kantje - nogal opmerkelijk voor iemand die zich niet gemakkelijk openstelt en een begroetingskus van een bekende soms beantwoordt met een siddering.
The Tango Lesson is een originele film, met twee zwakheden. De aangesneden thema's zijn niet verrassend. Verder is de hele film verdeeld in twaalf hoofdstukjes; Les Een, Les Twee, enz. En wat gebeurt? Bij de derde les reeds beweegt Potter zich alsof zij de tango al jaren onder de knie heeft. Een worsteling om de finesses van die dans der dansen onder de knie te krijgen, is er niet. Een echte ontwikkeling ontbreekt in de film, die ook tamelijk moeilijk naar een afronding groeit.
Het sterkste van The Tango Lesson is nog dat Potter in elk geval haar fascinatie weet over te brengen voor de tango, de ware hoofdrolspeler van de film.
De eerste dagen van het 54e filmfestival van Veneti출 had afgezien van The Tango Lesson niet veel bijzondere films in de aanbieding. Het leukste blijft voorlopig de openingsfilm, Deconstructing Harry van Woody Allen. De neurotische komiek speelt dit keer een schrijver, wiens naam Harry Block verraadt in welke situatie hij verkeert: de writer's block. Mooi uitgangspunt voor weer zo'n verwarrende reeks psychologische ontwikkelingen die nog het meest lijken op een therapeutische zitting.
Het komt merkwaardig over dat Woody Allen deze week beweerde de psychoanalyse te hebben afgezworen. Misschien bedoelde hij dat hij zelf geen therapie meer nodig heeft, want hij kwakt zijn hele hebben en houden in deze film, die onnavolgbaar door de werelden van werkelijkheid en fantasie dwarrelt. Zijn de romanfiguren van Harry Block getekend naar de werkelijkheid of zijn de mensen die Block omringen romanfiguren? De film stikt van bekende sterren die even langs komen, van Kristie Alley, Demi Moore, Richard Benjamin, Billy Crystal tot Robin Williams - als zichzelf en toch weer niet.
Deconstructing Harry is pakweg de 27e film van Woody Allen en hij blijft energiek, dus leuk. De ene mop na de andere rolt nonchalant over het scherm. De flauwste en de hardste grappen doorelkaar. Niet schreeuwend als Paul de Leeuw, maar bijna mompelend ontsnappen Allen de meest gruwelijke opmerkingen. 'Natuurlijk weet ik dat er in de oorlog zes miljoen joden vermoord zijn. Maar ik weet ook dat iemand dat record zal breken.' Anderhalf uur topvermaak.

Foto
	The Tango Lesson.

