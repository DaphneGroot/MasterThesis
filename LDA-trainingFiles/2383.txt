	'Toegepast onderzoek is de dood in de pot'
	EEN RIJTJESHUIS is een iets te klein woord voor de woning van Rob Schilperoort (58) in Leiden. Maar de bakstenen gevel verraadt toch nauwelijks dat hier de biotechnoloog woont die internationaal patent op patent stapelt. Wereldwijd worden genetisch gemanipuleerde gewassen gemaakt met een techniek die hij verzon.
Meneer Schilperoort houdt duidelijk ergens geld aan over, maar wat doet hij ervan?
Rob Schilperoort betaalt er zijn eigen onderzoek van, delen van het onderzoek althans, dat plaatsvindt in zijn vakgroep moleculaire biologie aan de Universiteit van Leiden. Als hij het niet financierde, zou daar geen geld voor zijn. Nu staat er n extra medewerker in het lab, binnenkort worden dat zeker nog meer.
Vijftien jaar na dato beginnen de patenten, zeven wereldwijd en nog eens tien wat beperkter, geld in het laatje te brengen. De hoogleraar, tevreden: 'Juist nu iedereen zich, de minister voorop, bemoeit met je onderzoek en je voor de voeten gaat lopen, hebben wij eigen geld. Geld om mee te onderzoeken wat ons goeddunkt. Daarmee is de wetenschap beter gediend dan met politiek toegekende middelen, waaraan voorwaarden kleven die niets met wetenschap te maken hebben.'
Schilperoort steekt op dezelfde manier de inkomsten die hij overhoudt aan adviseurschappen bij een flink aantal bedrijven uit de agrobusiness in zijn eigen onderzoek. Zo is hij nauw betrokken bij het biotechnologische bedrijf Mogen in Leiden. 'Zulke contacten zijn uitermate nuttig, ook in wetenschappelijk opzicht. Je leert er mensen door kennen, inclusief je naaste wetenschappelijke concurrenten. En je houdt goed zicht op wat er in de industrie gaande is.'
Daarnaast zwaait Schilperoort de scepter over twee vooraanstaande wetenschappelijke tijdschriften in zijn vakgebied en bekleedt hij tal van internationale bestuursfuncties in geleerde gezelschappen. Hij adviseert ministeries en banken en publiceert ook nog minstens twee artikelen per jaar.
De witte laboratoriumjas draagt hij zelden meer. Hij stippelt de routes uit voor zijn groep, bewaakt de kwaliteit, presenteert, representeert, zoekt financiering. 'Ik ben domweg te duur om handwerk in het lab te verrichten. Dat zou, hoe jammer het ook is, een inefficinte omgang met de schaarse middelen zijn.'
Maar, laat hij eerlijk wezen, zelf had hij dat nooit zo zien aankomen. 'In eerste instantie werden we zelfs volledig voor gek versleten vanwege ons idee dat een bacterie erfelijke veranderingen teweeg kon brengen in een plant. Grenzen tussen een bacterie en een plant worden niet overschreden, stond er toen nog in de leerboeken. Dat kon hooguit een virus, dacht men.'
Schilperoort, toen promoverend in Leiden, had echter zijn crown galls, kleine gezwellen aan plantenstengels op de plaats waar ze uit de grond steken. En hij had een theorie over hoe die gezwellen ontstaan.
Door het schurende zand, vermoedde hij, ontstaan wondjes in de stengel. Daar kruipt een bacterie in, agrobacterium tumefasiens, die door de celwanden heen DNA injecteert in de plantencel. Die bouwt dat in zijn eigen erfelijke materiaal in. Hierdoor groeit een gezwel van abnormale cellen dat stoffen produceert die de bacterie gebruikt.
In 1969 ontrafelde Schilperoort aan de hand van experimenten in zijn tegendraadse proefschrift dit natuurlijke manipulatieproces. De basis voor een glanzende wetenschappelijke carrire was gelegd. Maar een beetje geluk was dat achteraf wel, bekent hij. 'Mijn eigenwijzige stelling hield stand, maar naderhand werd duidelijk dat bewijs maar net kielekiele was geweest.'
Jaren later slaagde Schilperoort erin de bacterietruc ook nog zo te manipuleren dat de genfecteerde plant eigenschappen bezit die voor de mens interessant kunnen zijn. Hij besloot daarop begin jaren tachtig patent aan te vragen, het eerste biotechnologische octrooi in Nederland. De overrompelde universiteit mocht de contracten mede-ondertekenen, op voorwaarde dat eventuele inkomsten het onderzoek ten goede zouden komen. Men tekende.
Schilperoort: 'Niemand had in die tijd verstand van patenten. Ik weet nog wel dat ik bijna avond aan avond met een octrooigemachtigde aan tafel zat. Hij overhoorde mij in patentrecht, ik tentamineerde hem de moleculaire biologie. Het was pionierswerk dat mij in eerste instantie zelfs een hoop geld gekost heeft. En dan hebben we uiteindelijk nog geluk gehad. Slechts n op de tien patenten levert werkelijk wat op.'
Om geld ging het in die jaren nog niet eens. Schilperoort wilde vooral weten of het aanvragen van patenten de wetenschappelijke geloofwaardigheid niet zou schaden.
Daarvan, zegt hij, is nooit iets te merken geweest. Hij kon met zijn resultaten doorgaans tot in topbladen als Cell en Nature terecht, terwijl de octrooiraad daartegen geen bezwaar maakte. Dat maakte veel achterdocht op de universiteit weer goed. Want het bedrijfsleven, daar liet je je lange tijd als serieus onderzoeker niet mee in.
Hypocriete onzin, vond en vindt Schilperoort. 'Als je even kunt, moet je als universitair onderzoeker je eigen broek ophouden, zeker als je er het Nederlandse bedrijfsleven ook nog eens mee steunt. Je mag altijd nadenken over eventuele toepassingen van je werk, dat doet toch geen kwaad? Ik vind dat heel stimulerend, het idee dat je werk kan bijdragen aan maatschappelijke ontwikkelingen. De ivoren toren staat gewoon in de samenleving, denk ik dan.
'Alleen betekent dat niet meteen dat je maar toegepast onderzoek - onderzoek gericht op een bepaald resultaat - moet gaan verrichten aan de universiteiten. Het ministerie denkt dat, maar dat is dood in de pot, kortzichtigheid. Waar je naar streven moet, is kwaliteit waarin het bedrijfsleven wil investeren. Ik heb nu en dan tweederde van ons geld uit contracten gehaald en niettemin nog nooit een minuut toegepast onderzoek gedaan.'
Wetenschappelijk onderzoek, zegt Schilperoort, hangt op malle, tegendraadse mensen, die paden zoeken waarvan niemand weet waarheen ze leiden. 'Dat vereist koppigheid en creativiteit, veel zweet en een beetje geest. En creativiteit is de enige grondstof die in Nederland tot in lengte van dagen aanwezig blijft. Over veertig jaar zijn onze olie en gas op. Ons vernuft is het enige wat we zelf kunnen aanmaken.
'Universiteiten moeten vernuft kweken en niets anders. De laatste jaren heeft de politiek die belangrijke missie volledig ondermijnd. Het is een chaos geworden, boesoek zoals ze in Indonesi zeggen, verrot. Er is onderhand een soort Deltaplan nodig om de zaak weer gezond te krijgen.'
In de jaren tachtig al was zijn groeiende ergernis over de 'lichtzinnigheid' van de Haagse onderwijspolitiek aanleiding voor Schilperoort om een eigen weg te zoeken. Samen met zaadveredelingsbedrijven en Gist Brocades probeerde hij Green Gene op te zetten, het eerste Nederlandse bedrijf voor moderne biotechnologie.
De aankondiging van zijn vertrek uit Leiden werd een rel tot buiten de poorten van de universiteit. In de Tweede Kamer kreeg de toenmalige minister Deetman vragen of dergelijke kapitaalvernietiging zomaar kon. De minister vond van niet.
Maar het boterde niet tussen de partners en op het laatste moment zag de hoogleraar toch maar af van het buitenuniversitaire avontuur. Zij het met het vaste voornemen binnen de universiteit zoveel mogelijk zijn eigen weg te gaan. Dat was tien jaar geleden.
Het heeft zijn tijd, in alle opgewektheid, geduurd. En over een paar jaar is hij zestig, dan zitten er veertig dienstjaren op en lijkt het hem tijd om ruimte te maken voor nieuw talent.
Eenmaal in de vut, zegt hij met zichtbare voorpret, gaat hij namelijk met een goeie computer en een kast naslagwerken in zijn schuurtje in de achtertuin zitten. Om te spitten in de genetische gegevens die juist deze jaren zo overvloedig beschikbaar komen.
Speuren naar de moleculaire achtergronden van de klassieke indeling van het planten en dierenrijk. Moleculaire evolutie, heet dat. 'Volstrekt hobbyisme, zoals alles in mijn leven eigenlijk hobbyisme is. Ik wil weten of ideetjes van me werken of niet. En wie weet wat ik dan nog voor bruikbare inzichten vindt.'
Martijn van Calmthout

Foto
	Rob Schilperoort: 'Wetenschappelijk onderzoek hangt op malle, tegendraadse mensen.' FOTO WIM RUIGROK - DE VOLKSKRANT

