Pijnacker.
Pijnacker is een plaats in de provincie Zuid-Holland. Het dorp ligt tussen Rotterdam, Den Haag, Delft en Zoetermeer. Bij het dorp ligt de buurtschap Vlieland.
Het is sinds 2002 onderdeel van de gemeente Pijnacker-Nootdorp; voor deze tijd was Pijnacker een zelfstandige gemeente.
Geschiedenis.
Het eerst nu bekende voorkomen van de naam Pijnacker ("Pinacker") is van 1222. Het is een samenstelling van het Germaanse "pin" (lat: pinus), pijnboom en "akra", akker.
In 1812 werd de gemeente Pijnacker opgericht uit de volgende heerlijkheden: de vrije heerlijkheid Ackersdijk en Vrouwenregt, de hoge heerlijkheid Tempel, en de ambachtsheerlijkheden Abtsregt, Biesland, Ruyven en Hof van Delft. In 1817 werden Abtsregt, Ackersdijk en Vrouwenregt, Biesland, Ruiven, Tempel en een deel van Hof van Delft afgesplitst tot afzonderlijke gemeenten. In 1846 werd Ruyven weer aan Pijnacker toegevoegd.
Plaatsen in de omgeving.
Tot de gemeente Pijnacker-Nootdorp behoren ook de dorpen Nootdorp, Delfgauw en de buurtschap Oude Leede.
Openbaar vervoer.
Pijnacker ligt centraal tussen de steden Rotterdam, Delft, Den Haag en Zoetermeer. Buslijn 55 rijdt tussen Zoetermeer en Delft via Pijnacker en Delfgauw. Buslijn 174 rijdt tussen station Rotterdam-Noord en station Delft via Berkel en Pijnacker-Zuid.
Verder beschikt Pijnacker over twee metrostations aan de Rotterdamse Metro Metrolijn E. De metrostations zijn: Pijnacker Centrum en Pijnacker Zuid.
Sport.
In Pijnacker is er een korfbalvereniging, genaamd "Avanti", twee voetbalverenigingen, namelijk "DSVP" (Door Samenwerking Verkregen Pijnacker) en "Oliveo" (Onze Leus Is Vooruit En Overwinnen), twee turnverenigingen: "K&V" (Kracht en Vlugheid) en "Oliveo Gymnastiek". Ook is er een hockeyvereniging, genaamd "HCP" (Hockey Club Pijnacker), een handbalvereniging "Oliveo", een ijsvereniging, genaamd "YVP" (IJsvereniging Pijnacker) en twee sportscholen, genaamd "Sportinstituut Pijnacker" waar verschillende budosporten, spinning, fitness en andere zaalsporten kunnen worden beoefend, en tot slot De Viergang, een complex waar men ook kan fitnessen, spinnen en zwemmen. Daarnaast zijn er in Pijnacker ook een waterpolovereniging, een zwemvereniging, een tennisvereniging "TVP" (Tennis Vereniging Pijnacker), een jeu-de-boulesvereniging (Fol√¢tre), een badmintonclub, een tafeltennisclub, een scouting, een dansschool "De Dansacker", een volleybalclub "Netwerk" en twee paardrijverenigingen: "Blauw Gele Vendel" en "RCP" (Ruiterclub Pijnacker). Daarnaast zijn er twee bij de Nederlandse Bridge Bond (NBB) aangesloten bridgeverenigingen en wel de Pijnackerse Bridge Club (PBC) en B.C. Multibridge.
