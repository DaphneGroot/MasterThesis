	Korter werken bij ABN Amro levert duizend banen op
	Van onze verslaggever
AMSTERDAM
De arbeidstijdverkorting heeft ook bij ABN Amro tot een forse banengroei geleid. De bank heeft in 1996 duizend nieuwe banen geschapen in Nederland. Het grootste deel is het gevolg van de 36-urige werkweek. Eerder meldde de Rabo al een groei van de werkgelegenheid met 2500 banen, eveneens mede als gevolg van de kortere werkweek.
Volgens personeelsdirecteur Rob Kleyn van ABN Amro zijn er achthonderd banen bijgekomen als gevolg van de arbeidstijdverdeling. Daarnaast zijn er tweehonderd banen gecreÃ«erd als gevolg van groei van verschillende bankactiviteiten. Dit zijn verzekeringsactiviteiten, investmentbanking en de automatiseringsafdeling.
Niet alle betrekkingen zijn vaste contracten. 'Een deel van de banen die volgen uit de 36-urige werkweek zijn flexibel of tijdelijk', zegt hij. De bank-cao heeft een eenmalig effect gehad dat volgend jaar niet meer terugkomt.
Maar Kleyn is optimistisch over de banengroei in de andere sectoren. De verzekeringstak van ABN Amro wordt steeds belangrijker, terwijl de computers van de bank klaar moeten worden gemaakt voor de Europese eenheidsmunt. 'Dat zal komende jaren nog heel veel werk betekenen', zegt hij.
Ook de investment banking-arm van de bank draait op volle toeren. Dat leidt niet alleen tot forse uitbreidingen in het buitenland maar heeft ook tot gevolg dat de ondersteuning op het hoofkantoor moet worden uitgebreid.
Ook bij de Rabobank is de werkgelegenheid het afgelopen jaar sterker gegroeid dan verwacht. Vorige week maakte Rabobank-topman H. Wijffels bekend dat het aantal werknemers vorig jaar met 2500 is gestegen tot 39.900. In mei ging hij nog uit van een groei van zeshonderd banen.
Overigens had de banengroei bij de Rabo niet uitsluitend te maken met werktijdverkorting. De sterke groei werd daar ook veroorzaakt door de grotere vraag naar bankproducten bij Rabobank en de volgens Wijffels vergrote slagkracht van de bank.

