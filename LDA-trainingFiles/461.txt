	Bondsleden moeten in bedrijf rol spelen bij uitwerking cao
	Van onze verslaggever
AMSTERDAM
Vakbondsleden moeten worden betrokken bij het uitwerken van cao-afspraken in bedrijven. Hierover zijn nationale vakcentrales en werkgeversverbonden het woensdag eens geworden.
In steeds meer cao's wordt de uitwerking van afspraken over bijvoorbeeld de gemiddeld 36-urige werkweek overgelaten aan afdelingen binnen bedrijven. Hierbij kunnen bondsleden voortaan een rol spelen.
Bij de uitwerking van cao-afspraken kunnen volgens het akkoord niet alleen bondsbestuurders en kaderleden worden betrokken, ook de ondernemingsraad kan een rol spelen. De werkgever kan bovendien met individuele werknemers afspraken maken.
Vakcentrales en werkgevers benadrukken in het akkoord dat in de cao duidelijk moet worden afgesproken wie wordt betrokken bij de uitwerking van de cao. Ook moet in de cao helder worden omschreven hoe conflicten worden opgelost.
L. de Waal, cao-co√∂rdinator van de FNV, ziet het akkoord als een doorbraak. 'Tot nu toe werd in nationale afspraken een rol voor kaderleden uitgesloten. Steeds gingen de alarmlichten branden als de rol van de vakbond in de bedrijven aan de orde kwam. Nu wordt die expliciet genoemd. Dat is de doorbraak. Het akkoord behelst verder een procesbeschrijving van hoe de uitwerking van cao's aan bedrijfsafdelingen kan worden overgelaten. De echte uitwerking moet in cao's gebeuren.'
Het is volgens De Waal belangrijk dat de rol van vakbondsleden nu expliciet wordt genoemd. 'Onwillige werkgevers kunnen we voorhouden dat hun eigen VNO het akkoord heeft gesloten.'

