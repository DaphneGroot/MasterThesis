	Leider Nigeria wil Frans als tweede officiele taal
	AFP
LAGOS
Nigeria zal binnenkort Frans als tweede officiële taal naast het Engels invoeren. De militaire leider van het land, generaal Sani Abacha, heeft dit volgens het Nigeriaanse staatspersbureau NAN dinsdag in de hoofdstad Abuja gezegd tegen de nationale onderwijscommissie.
Begin december vorig jaar maakte Abacha zijn opwachting op de Frans-Afrikaanse top in Ouagadougou, de hoofdstad van Burkina Faso, en sprak daar met de Franse president Chirac. Op de francofone top overlegt Frankrijk van oudsher met haar oud-koloniën. Abacha is een paria in het Britse Gemenebest waarvan Nigeria als rijkste Britse oud-kolonie in Afrika een prominent lid was. Het militaire regime verhinderde de overgang naar de democratie en heeft vele oppositieleiders gevangen gezet.
Volgens NAN wees Abacha erop dat in alle buurlanden Frans de voertaal is en dat de kennis van het Frans gunstig zal zijn voor de handel.

