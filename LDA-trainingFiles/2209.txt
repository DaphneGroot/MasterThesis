	Pertinente opinies in paars tijdperk
	Ooit behoorde het tot de vaste zondagse rituelen van de Nederlandse conservatief: luisteren naar mr. G.B.J. Hiltermann op de radio en daarna Ferry Hoogendijk lezen in Elsevier. Het visitekaartje van het gelijknamige uitgeefconcern bood zijn lezers in de jaren zeventig het soort onversneden behoudende opvattingen waaraan ondernemend Nederland zijn hart kon ophalen. Om er zeker van te zijn dat hij de juiste toon aansloeg, liet de toenmalige hoofdredacteur Ferry Hoogendijk zijn commentaren eerst lezen aan VVD-politici.
Twintig jaar later staat Elsevier onder leiding van een hoofdredacteur met PvdA-sympathien: Hendrik-Jan Schoo, aangetreden in 1993. De politieke voorkeur van de redactie, zo'n 45 man sterk, past in het paarse tijdperk: PvdA en VVD krijgen evenveel stemmen, CDA en D66 spelen nauwelijks een rol. In het blad valt regelmatig een pleidooi voor een betere, soms zelfs sterkere overheid te lezen. De redacteuren mogen dan The Economist bewonderen om de diepgang, zij houden zich verre van het heilige geloof in de vrije markt dat het Britse weekblad nog altijd belijdt.
De aantrekkingskracht van het politieke midden wordt niet alleen door Elsevier, maar door alle Nederlandse media ervaren, constateert hoofdredacteur Schoo vol afkeer. 'Er is sprake van een armtierig opinieklimaat, waarin wij allen pal staan voor paars en waarin er nauwelijks andere dan veilige main-stream-meningen aan bod komen.'
Dat is lastig voor een opinieblad dat spraakmakend wil zijn en een bijdrage wenst te leveren aan, zoals Schoo het formuleert, 'de choc des opinions, de concurrentie van ideen, die zo belangrijk is voor een democratie'. Het ideaal dat hij daarmee voor Elsevier verwoordt, is beduidend pretentieuzer dan dat van een ander opinieblad, HP/De Tijd. Hoofdredacteur Bert Vuijsje wil daarvan bovenal 'het best gehumeurde weekblad' maken. 'Dat is een vrolijke improvisatie die ik me niet kan en niet wil permitteren', reageert Schoo.
Op al te veel vermaak hoeven de lezers van Elsevier onder Schoo dan ook niet te rekenen. Hij laat nauwelijks ruimte toe voor wat hij denigrererend 'moppige stukjes' noemt. Interviews met showbizz-figuren komen er simpelweg niet in. 'Dat zou heel armoedig zijn. Het is onze taak een andere wereld te brengen dan dewelke door de televisie wordt bestreken. De mensen die dat willen lezen, moeten maar Vrij Nederland kopen.'
Liever ziet Schoo het breed opgezette, sociologisch getinte verhaal, waarvan hij er zelf in de jaren zeventig, als medewerker van de Haagse Post, enkele schreef. Tevreden wijst hij op het omslagverhaal 'Rangen en Standen in het Land van de Gelijkheid', waarin wordt uitgelegd waarom Nederland, ondanks alle pogingen tot camouflage, nog altijd een klassenmaatschappij is. Ook moet Elsevier erin slagen af en toe met een onthulling te komen, vindt Schoo. Dat gebeurt te weinig. 'In het afgelopen jaar hadden we wel als eerste het verhaal over de onjuiste voorstelling die de autoriteiten gaven van de Herculesramp. Maar verder doen we hier, net als bij HP en VN, te weinig aan onderzoeksjournalistiek.'
Elsevier heeft, anders dan die twee weekbladen, wekelijks een uitgebreide sectie over de economie. 'Wij maken nog altijd primair een blad voor de marktsector, voor de economisch vitale Nederlanders.' De sectie cultuur daarentegen is onder Schoo in omvang verkleind.
Volgens Schoo moet de culturele journalistiek in ieder geval beduidend anders zijn dan wat kranten en weekbladen er nu van bakken. 'De gemiddelde kunstjournalist laat zijn agenda bepalen door instituties als musea en gezelschappen. Ieder optreden van een bewegingstheater in een oud pakhuis wordt gerecenseerd. Dat levert een eindeloze deining op van ongenspireerde itempjes. De culturele journalistiek is nog volgzamer dan de sportjournalistiek.' Hoe het dan wel moet, is nog onderwerp van intern beraad. Voorlopig moet de lezer het doen met minder cultuur.
Een eigen koers, tegendraads, gezaghebbend en soms gevreesd, 'contrair aan die lauw-warme consensus die de politiek en het debat beheerst' - dat is het credo van Schoo. Als geslaagd voorbeeld haalt hij een in november verschenen verhaal 'Het gelijk van Chirac' aan, waarin het Nederlandse drugsbeleid op de hak wordt genomen. Politici bewieroken de superioriteit van de eigen, unieke aanpak en de media gaan daarin mee, zonder om bewijzen te vragen en maken de buitenstaander Chirac tot mikpunt van spot. Een alarmerende stijging van hasjgebruik onder jongeren wordt genegeerd. 'We lopen elkaar te feliciteren met de eigen voortreffelijkheid, maar we zijn niet genteresseerd in de feiten.'
Te midden van die lauwheid moet de weekbladjournalist in de ogen van Schoo toeslaan. Na een gedegen onderzoek komt hij met 'pertinente opinies, want die zijn het zout in de pap'.
Staat dat niet haaks op de bescheidenheid, die een journalist volgens een van zijn voorgangers, Andr Spoor, juist zou moeten sieren? 'Nee, ik zie die spanning niet. Je moet bescheiden zijn tegenover de feiten en tegenover je eigen rol, maar een verhaal zonder eigen stellingname is mij te vrijblijvend. Je moet als journalist het struikgewas van de werkelijkheid instruinen met tenminste een eigen werkhypothese. Anders kun je de feiten niet eens waarnemen. Als je dan met iets anders terugkomt dan je van tevoren had bedacht, is dat niet erg. Meestal maakt dat het verhaal alleen maar interessanter.'
Behalve met een lauw opinieklimaat, waarin tegendraadse opvattingen per definitie schaars zijn, heeft Schoo rekening te houden met nog twee factoren die een al te controversile opstelling bemoeilijken: het succes van Elsevier en de kleurloosheid van de Nederlandse journalistiek.
'Groot zijn en blijven', luidt volgens hem de 'eerste missie' van Elsevier, een noodzakelijke voorwaarde voor de bijdrage aan het politieke debat. Met die doelstelling gaat het heel aardig, want in het afgelopen jaar groeide Elsevier met 2 procent naar een oplage van ruim 126 duizend en met een straatlengte voorsprong op de stagnerende nummer twee, VN (negentigduizend). Ook de adverteerders wisten, na enkele moeilijke jaren, het blad in 1996 weer massaal te vinden. Al te provocerende stellingnames zouden een averechts effect kunnen hebben op de adverteerder en de nog altijd overwegend behoudende lezers, al neemt het aantal PvdA- en D66-stemmers onder hen toe.
Voor de dagelijkse praktijk van Elsevier is de kleurloosheid van de gehele Nederlandse journalistiek een groter probleem. Toonaangevende journalisten die in staat zijn de pertinente opinies te brengen die Schoo wenst, zijn in zijn ogen schaars. Als voorbeeld haalt hij NRC Handelsblad aan. 'Voor mensen als Hofland en Kousbroek zijn geen opvolgers en als straks Heldring weg is, valt er nog een motief weg om die krant te lezen. Van de jongere generaties hebben er zich nog maar weinigen aangediend, een enkele witte raaf als Bas Heijne daargelaten, om de fakkel over te nemen van de oude of intussen stokoude namen.'
En hoe zit dat bij Elsevier? 'Wij hebben een goede, professionele redactie die ook betrekkelijk gezichtsloos is. We hebben iemand als Hugo Camps, maar ik zou nog graag twee of drie van dat soort namen binnenhalen.' Schoo trok allesweter Pim Fortuyn als columnist aan - opnieuw een poging om tegendraads te zijn? 'Fortuyn wordt heel onwelwillend gepercipieerd, waardoor mensen niet meer de ernst zien waarmee hij het debat aangaat. Hij begeeft zich op terreinen die deskundigen graag onderling verdelen. Die deskundigen gaan niet op zijn argumenten in, maar noemen hem ongediplomeerd. Dat zou in een meer volwassen opinieklimaat niet gebeuren.'
Wie de versterkingen bij Elsevier zouden moeten zijn, valt niet eenvoudig aan te geven. Schoo kan het komende jaar zijn redactie uitbreiden, maar aarzelt. Meer handen betekent nog niet automatisch meer kwaliteit. 'Het gevaar van uitbreiding is dat we met zijn allen iets minder hard gaan werken.'
Fokke Obbema

Foto
	Hendrik Jan Schoo FOTO BERT VERHOEFF

