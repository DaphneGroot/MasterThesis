	Brazilië onderschept Nederlandse xtc-pillen
	Van onze correspondente
Ineke Holtwijk

RIO DE JANEIRO
Volgens de Braziliaanse politie worden Nederlandse extasy-pillen sinds kort geëxporteerd. Woensdag arresteerde de politie in Rio de Janeiro twee Braziliaanse vrouwen en een Nederlandse die discotheken van de stad bevoorraadden. Donderdag werd in de kustplaats Fortaleza een Amerikaanse gearresteerd.
De arrestaties zijn verricht door de kinderpolitie (DPCA) van Rio, een efficiente divisie van de Policia Civil die regelmatig patrouilleert in nachtclubs met een leeftijdsgrens. De DPCA werd een maand geleden getipt over een snel toenemend gebruik van extasy in de clubs van de Zona Sul, de kustwijken van Rio.
De politie ontdekte dat de twee Braziliaanse vrouwen de clubs afgingen met pillen die zij betrokken van de 26-jarige Nederlandse designer E. S. In de flat van E. S. vond de politie duizend extasy-pillen. De twee Braziliaanse vrouwen hadden thuis nog eens vijftig pillen. Volgens de politie maken die deel uit van een zending, in december, van vijfduizend stuks. Er zouden zeker twee zendingen van Nederlandse pillen geweest.
E. S. verbleef sinds december in Rio. Het was haar tweede bezoek aan Brazilië, haar basis is Singapore en ze reisde voortdurend tussen steden in Zuidoost-Azië.
De Nederlandse is nu in afwachting van verhoor door de onderzoeksrechter overgebracht naar de vrouwengevangenis in Niteroi, een voorstad van Rio. De Braziliaanse wet maakt geen verschil tussen drugs. De gevangenisstraf voor drugshandel varieert van minimaal drie tot maximaal vijftien jaar. De straf kan oplopen als verkoop aan minderjarigen of het opereren binnen een bende worden bewezen.

