	Geen bijbel om uit voor te lezen
	Met een onmiskenbaar gevoel voor woordspelerigheid ligt sinds kort een cd-rom in de winkels met de titel MultiMedema Bijbel. De cd-rom is gemaakt door uitgeverij Medema in samenwerking met het Rembrandthuis Museum in Amsterdam, dat voor 174 bijbelse illustraties heeft zorggedragen.
Harm Jonker van uitgeverij Medema in het Gelderse Vaassen: 'We hebben natuurlijk een naam op te houden op het gebied van christelijke software sinds we in 1989 de eerste computerbijbel op ms dos uitgaven. Later kwam het Windows-95-gebeuren en wilden we toch eens kijken of we geen gebruikersvriendelijke bijbel op cd-rom konden ontwikkelen.'
De multimediale Bijbel bevat de Schrift in meerdere vertalingen: de Statenvertaling, de vertaling uit 1951 van het Nederlands Bijbelgenootschap, de Telosvertaling van het nieuwe testament en de Engelstalige King James Version.
Daarnaast bevat het schijfje kanttekeningen, commentaren, verwijzingen en meditaties die betrekking hebben op de bijbelteksten. De overige informatie bestaat vooral uit reclame voor de uitgeverij en voor het Rembrandthuis.
De cd-rom mag dan door de uitgever gebruikersvriendelijk worden genoemd, en dat ook in redelijke mate zijn, het is geen schijfje voor beginnende Bijbellezers, hoogstens voor beginnende Bijbelstudenten. De kopers zullen al een behoorlijke kennis van in ieder geval de structuur van de Bijbel moeten hebben, om er gemakkelijk de weg in te kunnen vinden. Zo ontbreekt bijvoorbeeld een goede zoekfunctie. Wie wil weten waar ook al weer stond dat Mozes met de stenen tafelen de berg Sina afdaalde, zal dat niet met het indrukken van enkele toetsen en weinig geduld kunnen vinden.
Aan de andere kant is 75 gulden voor zo veel informatie weinig geld. Geldt de Bijbel als het meest verkochte boek ter wereld, de status van meest verkochte cd rom zal hij waarschijnlijk niet bereiken, al was het alleen al omdat bijbellezen een zekere vorm van contemplatie vereist. En dat gaat nu eenmaal moeilijk achter een beeldscherm. Laat staan dat er makkelijk uit kan worden voorgelezen.
Gijs Zandbergen
MultiMedema Bijbel. Uitgeverij Medema. Prijs:  75,00.

Foto
	Rembrandt etste in 1655 'Het offer van Abraham'. FOTO REMBRANDHUIS

