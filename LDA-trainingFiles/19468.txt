Tom Cruise.
Tom Cruise, volledige naam "Thomas (Tom) Cruise Mapother IV", (Syracuse (New York), 3 juli 1962) is een Amerikaans acteur.
Carrière.
In 1981 heeft Cruise zijn eerste filmrol in "Endless Love". Daarna volgt een aantal grotere rollen en in 1983 breekt hij door met de films "Risky Business" en "All the Right Moves".
Een echte superster wordt hij door zijn rollen als Lt. Pete "Maverick" Mitchell in de kaskraker "Top Gun" (1986) en als jonge poolspeler in "The Color of Money" naast Paul Newman.
In 1988 volgen "Rain Man" met Dustin Hoffman en de minder gewaardeerde film "Cocktail" met Elisabeth Shue en Gina Gershon.
De successen in het vervolg van zijn carrière waren "Born on the Fourth of July" (1989), hiervoor kreeg hij zijn eerste Oscar-nominatie voor beste acteur. Tien jaar later kreeg hij voor "Magnolia" (1999) zijn tweede nominatie voor een Oscar. Veel succes had hij ook met de rol van luitenant en beginnend advocaat Daniel Kaffee in het militair rechtbankdrama A Few Good Men met
Jack Nicholson en Demi Moore (1992).
In 2006 speelde hij in "Mission: Impossible III" voor de derde keer de rol van Ethan Hunt. Eén van zijn volgende projecten zou "The Few" worden, waarin hij de rol zou vertolken van Billy Fiske, een bekende Amerikaanse piloot die vocht in de Tweede Wereldoorlog. Eind augustus 2006 werd Cruise echter ontslagen door de filmmaatschappij Paramount. Volgens dat bedrijf was het gedrag van Cruise buiten de studio (zijn relatie met Katie Holmes en zijn voorliefde voor Scientology) reden voor de breuk met Cruise' productiemaatschappij.
Biografie.
Cruise komt uit een gezin met gescheiden ouders en een jong overleden vader.
Cruise heeft relaties gehad met de actrices Mimi Rogers (getrouwd van 9 mei 1987 tot 4 februari 1990), Nicole Kidman (getrouwd van 24 december 1990 tot 8 augustus 2001), Penélope Cruz (relatie van 2001 tot 2004) en Katie Holmes (verloofd in 2005). Met Nicole Kidman adopteerde hij een dochter Isabella (1992) en een zoon Connor (1995). Samen met Holmes kreeg hij een dochter. Cruise en Holmes trouwden op 18 november 2006. Op 29 juni 2012 maakte de advocaat van Holmes bekend dat het stel ging scheiden.
