	'Dat hebben we wel vaker meegemaakt, dat we de eerste waren' ING grijpt kans op bewegende markten
	Van onze verslaggever
Gerard Reijn

AMSTERDAM
Cees Maas, bestuurder van ING Groep, is erg in zijn nopjes met de aanstaande overname van BBL.
'Het is de eerste grote cross-borderfusie of -overname in Europa in deze bedrijfstak. We hebben dat wel vaker meegemaakt, dat we de eerste waren. Toen we in 1995 Barings kochten, waren we ook de eersten. En het kwam niet door het toeval hoor, niet omdat Barings omviel en wij het toevallig opraapten. Wij hadden in 1991 al als strategie uitgezet dat we een zakenbank wilden overnemen.'
'Anderen durfden niet die hele bank te kopen, maar wij wel. En kijk nu eens: bijna alle zakenbanken zijn intussen opgekocht. Zo hadden we ook als strategie uitgezet dat we een tweede thuismarkt in Europa wilden hebben. Met BBL zullen we die hebben, en dan zijn we weer de eersten.'
Waarom is die tweede Europese thuismarkt zo belangrijk?
'Als straks de euro wordt ingevoerd, krijg je een hele keten van nieuwe ontwikkelingen. Op de korte termijn veranderen dan de geld-, kapitaal- en valutamarkten. Die worden allemaal transparanter. Iedere bank die nu nog denkt een aardige positie te hebben, blijkt straks erg klein. Neem de markt in obligaties. Wij hebben 20 procent in de guldenmarkt, maar in de Europese markt minder dan 1 procent. Dat geldt voor iedereen.'
'Op de iets langere termijn gaan we het merken bij het vermogensbeheer. De markt voor beleggingsfondsen wordt transparanter. Straks wordt het veel makkelijker om vanuit Milaan een beleggingsfondsje in Nederland te kopen.'
'En op de nog iets langere termijn volgt het betalingsverkeer. Bedrijven beginnen al in 1999 met betalingen in euro's, maar voor de retail-klanten speelt het pas na 2002.'
'Bij elk van die stappen zal blijken dat de banksector in Europa ontzettend versnipperd is. Dan komt er onvermijdelijk een tendens tot concentratie, schaalvergroting.'
'Met de koop van BBL hebben we op een paar punten duidelijk sterkere posities bemachtigd. Neem het Europese betalingsverkeer. BBL is daar sterk in. En in de Europese obligatiemarkt zijn zij sterk, daar stellen wij niks voor.'
ING heeft jarenlang nauwelijks iets overgenomen en dit jaar plotsklaps drie miljardentransacties.
'De verklaring daarvoor ligt niet bij ons. We hebben het wel eerder geprobeerd, maar dan lukte het steeds niet. Het heeft vooral te maken met de markten. Die zijn meer in beweging dan ooit. Niet alleen in Europa, maar ook in de VS.'
ING zegt dat met BBL niet alleen een belang in Belgi wordt gekocht, maar ook een brug naar Frankrijk. Wordt daar spoedig een bank overgenomen?
'We hebben alle banken in Frankrijk al eens aangeboden gekregen. Banken zijn er wel te koop, maar ¢f goed en dan duur, ¢f goedkoop en dan slecht. De meeste banken in Frankrijk zijn van die laatste soort.'
'Er is daar een hoop beweging, maar dat komt vooral omdat de Fransen hun eigen zaakjes niet op orde hebben. Je zult Franse banken en verzekeraars elkaar zien overnemen. Al weet je niet hoe de markt reageert op onze stap. Vooral in Belgi wordt dat interessant. Wat gaat de Generale Bank doen? Maar als je, zoals wij met BBL, iets toevoegt, dan wordt je positie sterker. Dan wordt het voor ons in Frankrijk een ander ball game.'

ING lijkt nauwelijks belang te stellen in Duitsland.
'In Duitsland is niet veel beweging. Overal wordt vooruitgelopen op de invoering van de euro, maar in Duitsland reageren ze nooit zo snel. Daar moeten ze altijd eerst een hele nieuwe structuur opzetten. Ze zitten daar altijd erg met structuren. Nederlanders zijn ondernemender.'

Foto
	Cees Maas FOTO GUUS DUBBELMAN-DE VOLKSKRANT

