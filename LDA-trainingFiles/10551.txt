Gamelan.
Een Balinese danseres met een masker van Rangda de heks-weduwe tijdens een Calon Arang dansvoorstelling met gamelanorkest, Tropenmuseum
Gamelan is de benaming voor zowel de muziekstijl, de muziekinstrumenten als de bespelersgroep ervan in Indonesië.
Een gamelanorkest bestaat voornamelijk uit slaginstrumenten zoals drums, kulintangs, gongs en xylofoons, maar ook bijvoorbeeld fluiten. Vooral op Java en Bali is de gamelan heel populair. Het is kenmerkend voor de Indonesische volksmuziek.
Begrippen.
De naam gamelan is afgeleid van "gamel", een Oud-Javaans woord voor handgreep, omdat de meeste instrumenten van een gamelanorkest slaginstrumenten zijn. De Indonesische term "karawitan" is de verzamelnaam voor zowel de Javaanse als de Balinese gamelanmuziek.
Muzikale kenmerken.
De gamelan hanteert een microtonale toonschaal die afwijkt van de in het Westen gebruikelijke gelijkzwevende stemming en maakt gebruik van complexe ritmische structuren. De twee belangrijkste stemmingen zijn pelog en slendro.
Instrumenten.
Een gamelanorkest kan bestaan uit vijf tot veertig instrumenten, waaronder de "rebab" (tweesnarige luit), de "suling" (bamboefluit), de "kendhang" (houten trommel), de "bonang", de "gender", de "saron" (xylofoon) en de "gambang" (xylofoon). Bronzen, koperen en ijzeren slaginstrumenten dateren al van de prehistorie. Wanneer het eerste gamelanorkest is ontstaan, is niet duidelijk. Het hart van de gamelanmuziek wordt gevormd door de grote bronzen gongs, die tot op kilometers afstand te horen zijn.
Uitvoering en gezang.
De orkesten zorgen vaak voor de muzikale begeleiding van dans-, theater- en met name wajangvoorstellingen. Sinds de 19e eeuw komen er ook, vooral vrouwelijke ("pesinden"), zangpartijen voor in de gamelan. De teksten van de gezangen zijn in een archaïsche of literaire taal geschreven en daardoor zelfs voor de Indonesiërs moeilijk te begrijpen. Er wordt geen bladmuziek gebruikt, maar de meeste composities of "gendhing" zijn nauwkeurig vastgelegd.
Kenmerken van de Balinese gamelan.
De Balinese gamelanmuziek verschilt sterk van de Javaanse. De Balinese vorm kent schrille tonen en levendige ritmes, de Javaanse vorm daarentegen heeft langzame, afgemeten klanken. Balinese gamelanmuziek typeert zich door met name syncopische ritmes in een hoog tempo. Kenmerkend is het "sangsit"-spel. Sangsit-spelers spelen hetzelfde patroon maar dan net wat later dan de melodiespeler. De melodiepartij wordt verdubbeld. Het instrumentarium wordt vervaardigd in de districten (Kabupaten) Klungkung en Buleleng. De grote gongs worden meestal geïmporteerd vanuit het Javaanse Solo (Surakarta).
