	Weemoedige geneugten van de Nostalgibop Jazzpianist Rein de Graaff blikt terug op een 'levensgevaarlijke roeping'
	DE FOTO OP de achterkant maakt veel duidelijk over wat voor boek dit is. Twee vijftigers houden vol trots wat zeldzame lp's omhoog: bebop, de moderne Amerikaanse jazz van vlak na de oorlog. Het zijn Rein de Graaff, pianospelend jazzfanaat, en Coen de Jonge, die deze monografie schreef over hem en de weemoedige geneugten van de 'Nostalgibop'. De Graaff organiseerde tien jaar lang concerten met Amerikaanse gastsolisten, onder de noemer Stoom- en Vervolgcursus Bebop. Het jubileum, dat tegelijk een afscheid is, wordt vrijdag en zaterdag gevierd met concerten en de presentatie van dit boek.
Het begin van De Graaffs verhaal zal vooral voor generatiegenoten een feest der herkenning zijn. Overal in Nederland sloeg in de jaren veertig en vijftig de bebop-koorts toe, via incidentele radio-uitzendingen en schaarse langspeelplaten (met stevige kartonnen hoezen, 'lekker zuur stinkend'); mysterieuze en opwindende flarden uit een andere, bijna mythische wereld. Ook de huidige politiecommissaris Nordholt was niet immuun, blijkens een in dit boek afgedrukte foto uit 1958, waarop hij piano speelt bij het 'Double S Combo'. De Graaff werd besmet in Veendam, waar hij in 1942 geboren is. De beschrijving van zijn jeugd, van zijn beginnende verzamelwoede en belevenissen in allerlei jazzbandjes levert een charmant tijdsbeeld op, met leuke illustraties: Rein op de jongenskamer met een grote zonnebril op zijn magere hoofd, of geschminkt en vermomd als Thelonious Monk achter het klavier.
Voor velen werd de bebop-passie iets dat tegelijk met de jeugd voorbijging, maar niet voor De Graaff. Hij was net iets fanatieker dan anderen, maar bovendien bleek hij al jong een natuurtalent op de piano. Dat ontwikkelde hij op de manier zoals jazzmusici dat destijds noodgedwongen deden, door platen grijs te draaien en oudere collega's uit te horen. Hij ontwikkelde zich tot een gerespecteerde, stijlvaste solist en begeleider, een soort 'Nederlandse Barry Harris'. Maar omdat hij al snel zag hoe slopend en goor het muzikantenbestaan kon zijn, bleef hij met n been in de burgerwereld staan, om precies te zijn in de zaak van zijn vader, een groothandel in 'alles waar een stekker aan zat'.
De minder romantische kanten van het jazzleven zag hij vooral tijdens een verblijf in New York, herfst 1967. Aanvankelijk was dat voor de spierwitte Groninger of hij een sprookjesboek binnenstapte: dankzij veel geluk en doortastendheid kwam de ene droom na de andere uit. Kort na aankomst zag hij toevallig trompettist Kenny Dorham over straat lopen, hij sprak zijn idool aan en binnen de kortste keren speelde hij met de aanbeden tenorsaxofonist Hank Mobley en zat hij bij Art Blakey thuis op de bank tv te kijken.
Maar hij zag ook de armoedige, louche omgeving waarin veel van zijn helden moesten werken, en de destructieve gewoonten waarmee ze de harde realiteit buitensloten. De grote bassist Paul Chambers bijvoorbeeld, toen pas 32 maar al volledig aan lager wal en niet meer bij machte fatsoenlijk muziek te maken. Zoals Barry Harris, met wie hij in een club speelde, tegen Rein verklaarde: 'Paul looks like an old man and he plays like an old man.'
Terug in Nederland begon De Graaff aan een bestaan waarin jazz een 'luxe' was, een hobby, maar dan wel een op hoog niveau. Hij richtte een kwartet op met saxofonist Dick Vennik, dat vijfentwintig jaar zou bestaan en waarmee soms uitstapjes werden gemaakt naar wat moderne jazzvormen, om toch altijd weer terug te keren naar de eerste liefde, de bebop. In die tijd begon ook de activiteit die naast zijn pianospel De Graaffs grote verdienste zou uitmaken: het naar Nederland halen (en vaak bij hem thuis onderbrengen) van de Amerikanen die de vereerde muziek hadden uitgevonden.
Op dit punt aangeland wordt het boek wat opsommerig, want de hoofdpersoon heeft zijn stijl en levensvervulling gevonden, en in wezen verandert er niet veel meer. Er trekt een lange stoet grote en obscure namen voorbij, die allemaal in ons land optraden, begeleid door het Rein de Graaff Trio. Johnny Griffin, Lee Konitz, Clifford Jordan, Teddy Edwards, maar ook relatief onbekenden als Buck Hill, de 'Swingin' Postman', en Billy Root, die eruitziet als een 'huur-Sinterklaas in burger'. Over hun muziek wordt weinig inhoudelijks meegedeeld, die wordt bekend verondersteld, het gaat meer om hun kleine menselijke trekjes. Want dit is vooral een smulboek voor insiders, de spellers van gekoesterde platenhoezen, die naar de concerten gaan als zijn het sacrale bijeenkomsten van het Nostalgibop Genootschap.
Het is in elk geval smullen van de vele, zelden of nooit eerder geziene foto's, vaak uit de priv-verzameling van de hoofdpersoon. Er zijn zelfs wat zeldzame bij van Charlie Parker: met Sarah Vaughan signerend in een platenwinkel, de clown uithangend met een vliegtuigpropeller. Verder wordt de chronologie doorspekt met een groot aantal aardige anekdoten. Over de hevig snurkende tenorgigant Dexter Gordon, met wie De Graaff toerde als pianist annex 'babysitter, politieagent en verpleegster', die van de drank moest worden weggehouden en bij het ontwaken wel eens vroeg of Reins vrouw een kopje thee kon zetten, om dan te horen dat ze ergens in Duitsland waren: 'Man, this tour is going too fast.' In Arnhem zag hij 'Gordon Blue' op een menukaart staan, en bestelde dat natuurlijk meteen. Of over de excentrieke zanger Babs Gonzales, die in huize De Graaff de telefoon placht op te nemen met een schallend 'North Pole'.
Er is ook veel sappige roddel, veel ellende die meewarig maar soms ook met een zekere verlekkerdheid wordt opgedist. De meest aangrijpende passage is misschien die over saxofonist Johnny Griffin, die in zijn woning in Bergambacht tegen Gonzales verzucht: 'Everybody's dead and we're sitting here in Holland. . .' En zin waarin een wereld van miskenning en ontheemdheid doorklinkt, een wereld waarin de jazzmusicus een vreemdeling is met een levensgevaarlijke roeping.
Muziek uit zwarte getto's in Groningen, het is een onnatuurlijkheid die ook de periode in de Nederlandse jazz typeert waar dit boek over gaat. Een tijd waarin een zo getrouw mogelijke kopie van Amerikaanse voorbeelden het hoogste goed was. De Graaff beschouwt opmerkingen als 'You sound like a black man' als een groot compliment, want jazz is volgens hem puur Amerikaanse muziek, wie ze ook wil spelen moet imiteren, en als hij dat goed doet wordt hij beloond met de 'brothers-groet'.
Dat fanatieke streven naar een nooit bereikbaar ideaal heeft iets tragisch, net als het tot norm verheffen van een voorgoed afgesloten tijdperk, waarvan bijna alle vertegenwoordigers overleden zijn. Er staat natuurlijk veel tegenover: talloze optredens van onvervangbare individuen, die in levenden lijve lieten horen hoe het moest. Jazz is inmiddels een meer internationale muzieksoort geworden, ook in Nederland zijn er belangwekkende stilisten die op de ondergrond van de traditie iets eigens hebben opgebouwd. Het hoge niveau hiervan is voor een deel te danken aan mensen als Rein de Graaff.
Bij een boek als dit, dat ten dele ook geschiedschrijving beoogt, is het altijd jammer als de eindredactie wat slordig is. Als er geklaagd wordt dat de saxofonisten Jack Montrose en J.R. Monterose vaak door elkaar gehaald worden, moeten die namen wel goed gespeld worden, evenals die van Eddie Daniels (zonder trema) en Lonnie Hillyer (en niet Hillier). Komische noot: de samensteller van het persoonsregister zag de bijnaam van de legendarische club Sheherezade mogelijk aan voor die van een wrede jazzmarkies, want de index besluit met 'Zade, De'.
Coen de Jonge: Belevenissen in Bebop. Uitgeverij Passage,  39,90.
Rein de Graaffs jubileumconcerten, met als gasten Benny Bailey, Herb Geller, Ferdinand Povel, Ronnie Cuber en Dave Pike: 18 april in de Oosterpoort, Groningen, 19 april in Vredenburg, Utrecht.

Foto
	Rein de Graaff met saxofonist Dexter Gordon, jaren zeventig: 'You sound like a black man.'FOTO UIT 'BELEVENISSEN IN BEBOP'

