	Duitse wanhoop over falend drugsbeleid
	Na het gedonder over het Nederlandse gedoogbeleid ten aanzien van soft drugs, zou Frankrijk zich binnenkort gedwongen kunnen zien zijn pijlen op Duitsland te richten. Deze week zal in de bondsdag een debat worden gehouden over experimentele verschaffing van hard drugs nadat twintig commissarissen van politie van grote Duitse steden dat hebben geëist.
In een 13 pagina's tellende coverstory inventariseert en analyseert het weekblad Der Spiegel - nooit te beroerd om een knuppel in een hoenderhok te gooien - de groeiende wanhoop en frustratie bij politie en justitie over het huidige, falende drugsbeleid.
Aanleiding tot de verrassende oproep van de politiebazen is het kort na elkaar overlijden van vijf junks in Bremen. Gewend aan doses met een percentage zuivere heroïne van 10 à 20 procent, werden zij slachtoffer van een plotseling op straat verhandelde partij die 60 procent zuivere heroïne bevatte. Een ongewenste overdosis dus.
Geschrokken en begaan met het lot van de naar schatting drieduizend junks in de stad waarschuwde de politie via pamfletten voor het ongewoon sterke gif. Hetgeen niet wil zeggen dat het christen-democratische stadbestuur van Bremen de opvatting van vele andere Duitse politiecommissarisen is gaan delen. Wel kunnen junks tot woensdag hun heroïne bij een laboratorium op zuiverheid laten testen. Dat hebben er maar zeven gedaan, waarschijnlijk uit vrees voor problemen met de politie.
Terwijl Bremen nog volop met het dilemma gezondheidszorg en/of repressie worstelt, ijvert de sociaal-democratische burgemeester van Hamburg voor een radicale wijziging van het drugsbeleid. Volgens Henning Voscherau houden verbod en repressie de markt voor drugs in stand en is de enige uitweg het 'kapot maken van de markt' door gecontroleerde verstrekking van 'schone' drugs aan hopeloze verslaafden.
Op de vraag waarom Hamburg junks wel schone naalden verschaft maar het gebruik van drugs verbiedt, wijst de burgemeester op de wet die de bondsdag (vooralsnog) niet wil wijzigen. Maar hij blijft optimistisch en denkt dat de landelijke politiek op afzienbare termijn het falliet van het huidige beleid zal inzien.
Een enquête van Der Spiegel leert dat twintig van de dertig politiecommissarissen van Duitse steden met meer dan 250 duizend inwoners voorstander zijn van experimenten om heroïne te verschaffen aan ongeneeselijk verslaafde junks. Zij het onder strikte voorwaarden, zoals goede controle, medisch toezicht en sociale zorg. Van 'legalisering' of 'liberalisering' willen deze pragmatische ordehandhavers niet horen.
Tien andere politiecommissarissen zien niets in een aanpak die de nadruk legt op controle en beheersing. Ook al constateren hun collega's dat het vangen van kleine handelaars - 'de grote vissen zijn ons te vlug af' - en het opjagen van junks niet helpt. Commissaris Schnizler van Bonn: 'Zelfs als we vier keer meer agenten zouden inzetten, helpt dat niet. De prijzen zouden alleen maar hoger worden en de drugsbendes rijker.' En zijn collega in Frankfurt meent dat de junks dan harder moeten 'werken' om het geld voor hun shot met criminele activiteiten (inbraak en straatroof) te vergaren.
Hun collega in Dortmund wijst op de ontwrichtende gevolgen van de georganiseerde criminaliteit die leeft van de drugshandel en miljarden zwart 'risicokapitaal' oplevert dat de maatschappij ernstig kan verstoren. Ook naar economische normen is het drugsbeleid falliet. Twee economen becijferen de maatschappelijke kosten van het mislukte drugsbeleid op minimaal 13 miljard mark per jaar.
Ondanks deze feiten verwacht het weekblad niet 'dat er in de bondsdag een wonder zal geschieden en het drugsbeleid zal worden bevrijd uit het keurslijf van partijpolitiek en ideologische verbetenheid'. Der Spiegel wijst erop dat het starre drugsbeleid onder Amerikaanse druk is vastgelegd in de strategie van de Verenigde Naties. Wat politiecommissaris Wenner uit Bochum tot de verzuchting brengt dat 'de georganiseerde misdaad geen middel zal schuwen om te zorgen dat alles blijft zoals het is, want dat is de garantie voor haar succes'.
Joris Cammelbeeck

