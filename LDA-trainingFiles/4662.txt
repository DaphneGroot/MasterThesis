	Zijdewevershersenen
	'Paul Bocuse, France', staat in twee kleuren geborduurd op het koksbuis - kek streepkraagje in blauwwitrood - dat achteloos op een geruit tafelkleed is gelegd, werd gefotografeerd en de dubbele titelpagina mag beslaan van De ware keuken van Frankrijk - Authentieke recepten van het goede Franse land (Kosmos-Z&K;  49,90).
Bocuse's goede Franse land omvat de Lyonnais, de Provence, de Bordelais, de Prigord, Bretagne-Normandi en de Elzas. 'Waar ik (. . .) op wil wijzen', schrijft de Lyonese kok - ooit de biologische vader van de nouvelle cuisine - in zijn voorwoord, 'is dat de traditionele keuken, ondanks tal van nieuwigheden en revoluties in de techniek van voedselbereiding, nog nooit zo in trek is geweest.'
De streekgerechten zijn vrij eenvoudig en Bocuse geeft de receptuur door zonder opsmuk: kool-, prei-, uien- en pompoensoep, cocq au vin, gevulde kool, macaroni uit de oven, notentaart, kalfsragot, Baskische kip, cassoulet uit Toulouse.
Bretonse makrelen in witte wijn (zes personen). Nodig:
24 kleine verse makrelen (schoongemaakt), 1 fles droge witte wijn (Muscadet), 2 wortelen, 2 middelgrote uien, 1 onbespoten citroen, 3 takjes tijm, half laurierblad, 1 kruidnagel, enkele peperkorrels, zout.
Spoel de makrelen schoon en dep ze droog. Maak de wortelen en uien schoon en snijd ze in dunne plakjes. Snijd ook de citroen in plakjes. Leg in een langwerpige vuurvaste schaal 'waar de makrelen in passen' een bedje van de helft van de plakjes wortel, ui, en citroen. Leg er de makrelen kop aan staart op.
Bedek de vissen met de rest van de groenten. Strooi er de peperkorrels en wat zout over. Leg er de takjes tijm, het halve laurierblad en de kruidnagel op. De witte wijn erover gieten en op een zacht vuur aan de kook brengen. Laat 1 minuut heel zacht sudderen.
Haal voorzichtig de vissen uit de schaal en leg ze in een terrine.
Laat het vocht en de kruiderijen op een hoog vuur vijf minuten inkoken. Giet het ingekookte vocht over de makrelen in de terrine. Laat de terrine afkoelen en zet haar minstens een uur in de koelkast. Dien de terrine op met geroosterd brood en gezouten boter.
Als dessert (het kan ook een voorgerecht zijn) cervelle de canut ('hersens van de zijdewever'). Nodig: 400 gram roomkwark of verse kaas, 4 sjalotjes, 1 teen knoflook, 10 takjes bieslook, 10 takjes kervel, 6 takjes dragon, 8 takjes peterselie, 2 eetlepels wijnazijn, 2 eetlepels olijfolie, zout en peper.
Kwark of verse kaas in een kom doen. Haal de blaadjes van de peterselie, dragon en kevel. Hak de kruiden afzonderlijk fijn. Pers met de knijper het vocht uit de knoflookteen. Maak de sjalotjes schoon en hak ze klein.
Klop de azijn door de kwark of de verse kaas en vervolgens de olijfolie. Op smaak brengen met zout en peper. De gehakte sjalotjes, het knoflookvocht en de groene kruiden erdoor werken en het mengsel minstens twee uur in de koelkast zetten.
Adriaan de Boer

