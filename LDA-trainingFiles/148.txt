	Europees klimaatbeleid missie voor De Boer
	Van onze verslaggever
DEN HAAG
'Kijk eens, zonder hoop kan niemand leven. Ik kan u hier geen garanties geven', bast de minister van Volkshuisvesting, Ruimtelijke Ordening en Milieubeheer. De irritatie geldt de twijfel over het ambitieuze programma waarmee minister De Boer als voorzitter van de Europese Milieuraad aan de slag gaat.
De Boer wil veel, maar lukt het ook? 'Als ik geen hoop zou hebben, hoeven we niet eens meer te beginnen', wijst ze woensdag haar critici op een persbijeenkomst terecht. De minister wil haar Europese collega's op één lijn krijgen over klimaatbeleid, iets wat in vijf jaar geen van haar voorgangers lukte.
Een gezamenlijk beleid is nodig omdat in het najaar in het Japanse Kyoto wereldwijd wordt onderhandeld over het klimaat. Vijf jaar geleden ging Europa zwaar verdeeld naar de top over economie en duurzame ontwikkeling in Rio de Janeiro, De Boer wil dit nu voorkomen.
Dat betekent om te beginnen veel werk in Europa. Nederland is voorstander van een reductie van de uitstoot van broeikasgassen als CO2met 1 à 2 procent per jaar, maar krijgt om uiteenlopende redenen weinig steun. Frankrijk en Zweden wijzen vérgaande reductie af. Die landen gebruiken veel kernenergie en hebben dus weinig CO2-uitstoot. Het kost handenvol geld die geringe uitstoot nog verder terug te dringen. Groot-Brittannië en Duitsland hebben veel kolengestookte centrales: zij kunnen hun uitstoot gemakkelijk verminderen. Zuidelijke EU-landen als Spanje, Portugal en Griekenland willen eerst hun achterstand ten opzichte van de noordelijke lidstaten inlopen en profiteren van de economische groei, vóór ze over beperking van de uitstoot beginnen.
De Boer: 'Portugal wil misschien wel iets minder groeien, maar dan gaat het om 40 procent in plaats van 50 procent, meer niet.' Die houding leidt er volgens De Boer weer toe dat de Britse regering zegt: 'Als Spanje en Portugal niets hoeven doen, waarom wij dan wel?'
De Nederlandse minister van Milieubeheer wil deze kruiwagen vol kikkers zo ver krijgen, dat er één standpunt komt. 'De taakstelling is lastig, maar ik wil uit de impasse komen.' Ze hoopt te komen tot een verdeelsleutel voor CO2-reductie die aan specifieke omstandigheden van alle landen recht doet. Dat zal nog moeilijk genoeg zijn, denkt ze.

