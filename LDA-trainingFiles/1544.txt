	Getronics sluit eerste cao af in zijn bestaan
	Van onze verslaggever
AMSTERDAM
Automatiseringsbedrijf Getronics heeft voor het eerst in zijn bestaan een cao afgesloten. Na jarenlange onderhandelingen met de vier vakbonden is het bedrijf eindelijk door de bocht met een principeakkoord. De zeggenschap van de zesduizend medewerkers wordt daarmee aanzienlijk uitgebreid.
Het akkoord voorziet in een loonsverhoging van 1,25 procent vanaf 1 januari plus maximaal 3,5 procent prestatiebeloning. De onderlinge afspraken die Getronics tot dusver maakte met de werknemers worden onderdeel van de cao. De collectieve arbeidsovereenkomst geldt voor alle werknemers tot een salaris van 92.500 gulden.
Getronics heeft zich lange tijd verzet tegen een centrale arbeidsovereenkomst. Het bedrijf geloofde heilig in prestatieloon en deed nauwelijks aan inspraak. Directeuren van werkmaatschappijen konden eigenhandig ingrijpen in de arbeidsvoorwaarden zonder ruggespraak met de ondernemingsraden.
'Daaraan is nu een einde gekomen. De rechten die werknemers hebben, worden vastgelegd in de cao', zegt FNV-onderhandelaar Rob Daamen. Voorts gaat 'pay-for-performance' deels op de helling. Getronics-medewerkers die naar mening van het bedrijf niet goed presteren, konden tot op heden fluiten naar een loonstijging. Ook overtollig personeel kreeg er niets bij.
Na jarenlange animositeit tussen Getronics en de bonden, kwamen de cao-onderhandelingen plotseling van de grond toen Getronics en Roccade ruim een jaar geleden aankondigden dat zij gezamenlijk Raet zouden overnemen. Roccade en Raet hadden al eigen cao's. Die zou Getronics dus voor een deel importeren naar het eigen bedrijf, waarmee het de facto al was gezwicht voor een arbeidsovereenkomst.
Belangrijker nog was dat Getronics met een eigen cao goede sier kan maken bij de overheid die op het punt staat om het voormalige rijks computercentrum Roccade te verkopen. De veiling van dat bedrijf, die nog in volle gang is, hangt af van een aantal voorwaarden. De Tweede Kamer bepaalde dat de stem van de werknemer moet worden gerespecteerd door het nieuwe moederbedrijf. Er moet rekening worden gehouden met de belangen van Roccade en werknemers moeten kunnen participeren.

