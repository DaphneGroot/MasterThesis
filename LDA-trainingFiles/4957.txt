	KNVB wil als tussenoplossing geld lenen
	Van onze verslaggever
Noël van Bemmel AMSTERDAM
De KNVB overweegt geld bij de bank te lenen als de uitzendrechten niet voor 1 februari verkocht zijn. De clubs kunnen in dat geval rekenen op een half miljoen gulden ter overbrugging van de komende drie maanden. Het demissionair bestuur van de voetbalbond is namelijk niet van plan haast te maken met de verkoop van de rechten. De eerste wedstrijden voor de KNVB-beker zullen daardoor mogelijk niet op televisie te zien zijn.
'Mijn taak is zo veel mogelijk geld te bemachtigen voor de televisierechten', aldus demissionair bestuurder H. Kesler. Volgens hem handelt de KNVB niet in het belang van de clubs als hij snel een overeenkomst sluit met de NOS. 'We gaan eerst spreken met zo veel mogelijk binnen- en buitenlandse zendgemachtigden.'
Al die partijen worden maandag uitgenodigd binnen tien dagen een bod uit te brengen op alle, of een deel van de voetbalrechten. Welke partijen dat zijn wil de KNVB niet zeggen. Maar volgens een betrokkene staan naast de Nederlandse stations NOS, HMG, SBS 6 en FilmNet, ook de Duitse uitgever Bertelsmann en de Britse betaalzender BskyB op de lijst. De algemene ledenvergadering van de KNVB beslist uiteindelijk.
De KNVB denkt het benodigde overbruggingskrediet gemakkelijk van een bank te kunnen krijgen. In het geval van een half miljoen per club gaat het om achttien miljoen gulden dat geleend kan worden met de voetbalrechten als onderpand. Eind deze maand eindigt de laatste betalingstermijn van het in surseance verkerende Sport 7. De verwachting is dat daarna veel clubs in financiële problemen zullen geraken.
Dat gaat niet op als de rechter deze maand beslist dat de aandeelhouders van Sport 7 een deel van de bankgarantie (totaal 180 miljoen) alsnog moeten betalen.

