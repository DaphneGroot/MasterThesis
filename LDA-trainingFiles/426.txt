	Grote kabelbedrijven krijgen in hun branche veel meer te zeggen
	Van onze verslaggever
AMSTERDAM
De zes grootste kabelexploitanten krijgen aanzienlijk meer te zeggen binnen hun branchevereniging Vecai. In het verenigingsbestuur krijgen zij voortaan de helft van het aantal zetels. Nu is dat nog eenderde. Ook komen er op aandrang van de grote exploitanten aparte afdelingen ('kamers') voor telecommunicatie en tv-productie. Het Vecai-bestuur wil zo voorkomen dat de grote kabelbedrijven hun heil buiten de vereniging zoeken.
Voor de overige Vecai-leden, bijna tachtig kleinere en middelgrote kabelexploitanten, betekenen die wijzigingen dat zij zich in een ondergeschikte rol moeten voegen. Nu hebben de kleine en de middelgrote leden ieder nog eenderde van het aantal stemmen in het bestuur, net als de grote exploitanten. De kleintjes hebben ook geen belang bij de nieuwe 'kamers', waar de groten hun telecommunicatiestrategie uitstippelen.
De wijzigingen binnen de Vecai weerspiegelen de sterke concentratietendens binnen de branche. Als gevolg van overnames door de groten is het aantal leden in enkele jaren met de helft teruggelopen tot 85. De top-zes, aangevoerd door het rond Den Haag en Utrecht opererende Casema en het Amsterdamse A2000, hebben nu de zeggenschap opgeÃ«ist die past bij hun bijdrage aan de Vecai-kas.
De grote kabelbedrijven investeren honderden miljoenen in het geschikt maken van hun netten voor telefonie. De kleintjes houden zich daar helemaal niet mee bezig. Overleg daarover in de Vecai kan beter beperkt blijven tot de belanghebbenden, vinden de grote bedrijven.
Datzelfde geldt voor het zelf aanbieden van televisieprogramma's, waar de grote kabelexploitanten mee begonnen zijn, zij het voorlopig zonder erg veel succes. Casema doet dat via Max-TV en A2000 probeert het via een pluspakket. Sommige grote kabelexploitanten willen ook zelf tv-programma's gaan produceren. Ook daarover wil men onderling kunnen overleggen.
Voor de kleintjes resteert het 'basislidmaatschap' van de Vecai, bestemd voor exploitanten die zich beperken tot hun oude activiteit, het doorgeven van kabelsignalen voor radio en tv aan hun abonnees.

