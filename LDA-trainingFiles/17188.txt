Francisco van Jole.
Francisco van Jole (Rotterdam, 30 juni 1960) is een Nederlands journalist die zich heeft gespecialiseerd in internet. Hij is hoofdredacteur van de VARA-website Joop.nl. Daarvoor was hij een vaste medewerker van "de Volkskrant", werkte hij voor de TROS-radio, maakte hij een programma voor LLiNK en had hij van januari 2005 tot september 2009 een column bij het VARA-televisieprogramma "De Leugen Regeert". Daarnaast heeft hij een eigen weblog. Van 10 oktober 2005 tot 23 december 2005 was hij medepresentator van het televisieprogramma "De Wereld Draait Door". Van mei 2007 tot en met juni 2007 presenteerde hij voor de VARA het tv-programma "Is dat eigenlijk wel zo?".
Radio en televisie.
Zijn radiocarrière begon Van Jole bij de VARA. Van 1995 tot 2010 was hij medewerker van TROS Radio Online. "Radio Online" werd in 2001 genomineerd voor de Marconi-award. Voor dat programma, waarvan hij naast presentator ook eindredacteur was, achterhaalde hij in 2004 via internet voortijdig de winnaar van de Libris Literatuur Prijs. Later dat jaar versprak de zogeheten DDoS-hacker Eric de V. zich bij Van Jole tijdens een live radio-uitzending, wat tot een bekentenis leidde. De hacker werd in maart 2005 veroordeeld. Verder presenteerde Van Jole in de jaren negentig een interviewprogramma op de Rotterdamse zender StadsTV. Ook was hij presentator van het lunchprogramma "de VIP-show" bij Radio Rijnmond.
Vanaf oktober 2005 was Van Jole, afwisselend met Matthijs van Nieuwkerk, presentator van het VARA-programma "De Wereld Draait Door". Na drie maanden stopte hij daarmee. Rond september 2005 startte hij met een radioprogramma voor de omroep LLiNK, getiteld "De Geitenwollensokkenshow". Daarnaast presenteerde hij van september 2006 tot 2008 op woensdagavond samen met Dieuwertje Blok op Radio 5 het politiek-culturele programma Desmet Live. Met Dieuwertje Blok verzorgt hij ook de Floorshow, een maandelijkse talkshow van de Rotterdamse Schouwburg. Sinds september 2008 leidt hij wekelijks gesprekken met een wisselend panel in het opinieprogramma Deining op Radio 1.
Krant en tijdschrift.
Van Jole begon begin jaren tachtig als fotojournalist. Later stapte hij over op het schrijven van artikelen voor onder meer "Het Vrije Volk", waarvoor hij in 1986 een serie verhalen over de taxioorlog maakte. Hij was medewerker van weekblad "De Tijd" en het weekblad "Delta" van de Technische Universiteit Delft, schreef eind jaren tachtig voor "Personal Computer Magazine" en sinds 1990 voor "de Volkskrant", aanvankelijk als wetenschapsjournalist. Verder was hij medewerker van het eerste uur voor het blad "Blvd" en levert hij bijdragen aan uiteenlopende media. Zo was hij van 1994 tot 1996 hoofdredacteur van "De Dagkrant" van het Film Festival Rotterdam.
Internet en daarvoor.
Van Jole was in de tweede helft van de jaren tachtig medeoprichter en systeembeheerder van De Zwarte STer, een bulletin board system (bbs) dat zich richtte op hackers en alternatieve cultuur. In 1995 begon hij voor Planet Internet de "Daily Planet", een dagelijkse nieuwsbrief die door het internetpubliek in 1996 en 1997 werd verkozen tot populairste e-zine. De "Daily Planet" maakte furore met opzienbarende onthullingen. Zo bewees Van Jole dat de destijds veel besproken Amerikaanse website "ourfirsttime.com" frauduleus was. Veel opzien baarde ook de opsporing van een Leidse kinderpornoverspreider.
Daarnaast exploiteerde hij de FvJcam-list, een persoonlijke nieuwsbrief en startte hij in 2000 de "2525/nieuwsgids", een wekelijkse kroniek van de teloorgang van de dotcom-hype. In deze laatste publicatie toonde Van Jole onder meer op basis van statistieken aan dat het sterk in de publiciteit tredende bedrijf "letsbuyit.com" in werkelijkheid nauwelijks omzet draaide. Het ging kort daarop failliet.
Theater.
Begin jaren negentig was Van Jole een van de drie drijvende krachten achter de 'megamultimedia'-show ZieNN, een satirische persiflage op de media die twee seizoenen draaide in het theater van Nighttown te Rotterdam.
Internetjournalistiek.
Van Jole behoort tot de journalisten die vanaf omstreeks 1993 aandacht besteden aan de ontwikkelingen op het gebied van internet.
Joop.
Sinds november 2009 is Van Jole hoofdredacteur van de nieuws- en opiniewebsite Joop ('Jouw Online Opiniepagina').
BitMagic.
Van Jole begon in juni 1998 met zijn voormalige baas bij Planet Internet, Michiel Frackers het internetbedrijf BitMagic. Een half jaar later werd de samenwerking beëindigd en ging Frackers alleen verder. Over zijn ervaringen schreef hij de sleutelroman "Blink". BitMagic ging in 2001 failliet wegens gebrek aan adverteerders. Het bedrijf kreeg in de hoogtijdagen van de dot com-periode ruim 4 miljoen euro aan startkapitaal van onder andere Roel Pieper en Maurice de Hond, de toenmalige bestuurder van Newconomy. Michiel Frackers schreef later het boek "Op zoek naar de heilige graal".
Truus de Wit.
Truus de Wit is een alias op Usenet dat wordt toegedicht aan Francisco van Jole, hoewel dit door beiden altijd wordt ontkend. Op het eerste lustrumfeest van XS4ALL op 22 april 1998 bekende Van Jole dat Truus hem in het begin van het Nederlandse Internet had geholpen en dat hij dankzij haar iets over Unix had geleerd. Van Jole heeft Truus ook geïnterviewd.
Weblogs.
Sinds 2004 is Van Jole regelmatig het onderwerp van spot op provocerende weblogs zoals GeenStijl.nl, Retecool.com en VolkomenKut.com. Van Jole leverde kritiek op dergelijke weblogs omdat er vaak felle, op de persoon gerichte stukken op verschijnen waarvan de makers zelf anoniem blijven. Hij stelde in een op verzoek van Geenstijl gehouden debat in het tv-programma "B&W" dat de makers van dergelijk weblogs de aanstichters zijn van treitercampagnes.
