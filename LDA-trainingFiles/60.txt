	Verdachten van inbraak LRT-pand in Zeist opgepakt
	
ANP
UTRECHT
De politie van Utrecht heeft maandagmorgen vier mensen aangehouden die verdacht worden van de inbraak in het pand van het Landelijk Recherche Team in Zeist. Daarnaast is nog een man aangehouden op verdenking van heling van gestolen LRT-goederen.
De aanhoudingen werden verricht tijdens een grote huiszoekingsactie op acht verschillende plaatsen, voornamelijk in Utrecht. De inbraak in het LRT-pand vond plaats in de nacht van 15 op 16 december. Tot de buit behoorden enkele laptop-computers met daarop geheime gegevens, waarover justitie nog geen enkele mededeling heeft willen doen.
Vorige week woensdag werden ook al vier mannen aangehouden in verband met de inbraak. Twee van hen zijn vorige week vrijdag vrijgelaten. Volgens justitie waren zij niet belangrijk genoeg om langer vast te houden. De andere twee zitten nog vast op verdenking van heling.
Het Openbaar Ministerie wilde maandagmorgen geen enkel commentaar geven op de invallen. Officier van justitie mr. B. Steensma weigerde in te gaan op de vraag of gestolen goederen zijn teruggevonden. Hij wilde evenmin kwijt of er nog meer aanhoudingen zijn te verwachten.
Eind vorige week ontstond tumult over een bericht in De Telegraaf dat de gestolen computers gevoelige informatie zouden bevatten over een onderzoek van de LRT naar de Hakkelaar. Justitie ontkende dat het LRT bij het onderzoek naar de Hakkelaar was betrokken.

