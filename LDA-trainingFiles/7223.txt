Pornografie.
Pornografie, ook wel afgekort tot porno, is het weergeven van menselijk seksueel gedrag met het doel om seksuele opwinding te creëren. Dit kan bijvoorbeeld zijn door mensen in opwindende houdingen op foto's of film (pornofilm) af te beelden, maar ook door getekende beelden, geschreven of gesproken tekst, of zelfs door geluiden. Pornografie in tijdschriften combineert meestal geschreven tekst met fotomateriaal. De kijker, lezer of luisteraar van pornografie kan dan bijvoorbeeld, masturberen.
De originele betekenis van het woord porno komt uit het Grieks en betekent "schrijven over prostituees". Het woord "pornografie" duidt op het beschrijven van of tekenen over alles wat met seksualiteit te maken heeft, en daarna werd het ook uitgebreid naar andere media. De term pornografie heeft vaak een negatieve bijklank, en wordt daarin gesteld tegenover de erotiek, maar dit heeft meer te maken met 'extreme' pornografie.
Er wordt vaak een onderscheid gemaakt tussen "zachte" en "harde" pornografie. "Zachte pornografie" omvat materiaal waarin naaktheid en suggestieve scènes voorkomen. "Harde pornografie" omvat explicieter materiaal dat weinig te raden overlaat, inclusief directe opnamen van geslachtsdelen en alle soorten geslachtsgemeenschap.
Deels wordt pornografie commercieel geproduceerd en tegen betaling ter beschikking gesteld (een onderdeel van de seksbranche). Daarnaast is er "amateurpornografie", ook op internet. Wanneer dit zonder toestemming gebeurt, valt het onder de noemer bonnasses.
Beschikbaarheid.
Er zijn wereldwijd miljoenen erotische websites te vinden. Door middel van erotische foto's en video's krijgen websites veel bezoekers. Websites die geld vragen om pornofilmpjes online te kunnen bekijken maken doorgaans deel uit van een V.O.D.-platform, ofwel Video On Demand platform. Op de websites kan men doorklikken naar een betaald gedeelte, waar door middel van creditcard betaald kan worden voor dvd's, foto's of een live chatsessie. Volgens de Alexa ranking van best bezochte websites ter wereld was xvideos.com de meest bezochte pornosite ter wereld in 2015. Het was daarmee de 53 grootste site wereldwijd. Een andere veelbezochte pornosite was Pornhub.
In relatieve zin is het aandeel pornografische websites vrij gering: slechts rond de 1 % van alle websites is pornografisch. In de Arabische wereld biedt slechts Libië een relevante hoeveelheid pornografische websites, maar veel bezoekers uit deze regio maken gebruik van buitenlandse websites. Zo bleek bijvoorbeeld uit Google Trends dat veel pornografische zoektermen wel degelijk van IP-adressen uit Arabische en islamitische landen afkomstig zijn.
Geschiedenis.
Legale pornografie werd vroeger in kiosken en boek- en tijdschriftenwinkels en platenwinkels verkocht, deels in seksshops. Verder werden pornografische dvd's verhuurd in videotheken, en vertoond in seksbioscopen. Ook worden pornografische films op speciale kanalen van de kabeltelevisie uitgezonden. Vaak zitten deze alleen in uitgebreide pakketten, of er moet apart voor betaald worden. Hotels bieden eveneens de mogelijkheid om via betaalde tv-kanalen pornofilms te bekijken. Uit discretie worden de aparte kanalen en filmtitels op de factuur meestal niet gespecificeerd.
Wetgeving.
Tussen landen bestaan grote verschillen in wetgeving wat betreft pornografie. In veel landen is er een vorm van toegestane pornografie die in tijdschriften of onder bepaalde voorwaarden ook op televisie kan worden getoond. Kinderpornografie is daarentegen bijna overal verboden en strafbaar. Veel landen hebben een verbod op pornografie waarin geweld of dieren een rol spelen. In veel landen wordt geprobeerd om minderjarigen de toegang tot de "harde pornografie" te ontzeggen, dit om een niet-realistisch beeld van de seksualiteit tegen te gaan.
In sommige landen moeten producenten en verspreiders van pornografie documentatie bewaren die bewijst dat de modellen minstens 18 jaar waren op het moment van fotograferen of filmen. Zo zijn er in de VS de "2257 Regulations". In Nederland is voorgesteld (Motie Gerkens/Arib) ook iets dergelijks in te voeren, de zogenaamde vergewisplicht. De minister van Justitie heeft dit afgewezen. Eén reden is dat pornografie met een persoon die eruitziet als een minderjarige altijd verboden is, ook als bewezen is dat deze persoon 18 jaar of ouder was. Een andere reden is dat het beeldmateriaal waar het om gaat volgens de minister vaak afkomstig is uit een dubieuze bron, waarbij vaak met reden kan worden getwijfeld aan de juistheid van de bewering dat het model 18 jaar was. Juist in de landen waar deze afbeeldingen veelal worden gemaakt is volgens de minister een vals identiteitsbewijs eenvoudig te krijgen, terwijl dit achteraf vaak niet meer is aan te tonen.
Indonesië.
Indonesië kent sinds 2008 een strenge wet die pornografie verbiedt. In januari 2011 werd op grond van die wet de in Zuidoost-Azië bekende popzanger Nazril Irham veroordeeld tot 3½ jaar cel omdat op internet een video verscheen waarop te zien was hoe hij met twee vriendinnen vrijde.
Nederland.
In Nederland is naast kinderporno sinds 2010 ook dierenporno verboden, ook bestaan er restricties tegen het uitzenden van de Hardcore Porno t.o.v mensen jonger dan 18.
In Nederland maakte de "wijziging van artikel 240 van het Wetboek van Strafrecht en van enige andere bepalingen" van 1985, ingaand 1986, pornografie met personen vanaf 16 jaar legaal, nadat al een aantal jaren veel seksshops gedoogd werden. Van pornografie met personen onder de 16 jaar werd in 1998 voor het eerst ook het bezit ervan strafbaar. In 2002 werd dit uitgebreid met een even uitgebreid verbod op pornografie met personen van 16 en 17 jaar.
Zie ook de geschiedenis van de kinderpornowetgeving.
Maatschappelijke invloed.
Porno (en bezwaar hiertegen) is van alle tijden. Franse cartoon tegen "La Grande Epidemie de Pornografie", 19e eeuw
Over de invloed van pornografie op onze samenleving bestaat weinig consensus. Veelal wordt pornografie, al dan niet terecht, als een negatieve invloed beschouwd. Pornografie zou aanzetten tot losbandig seksueel gedrag, seksverslaving of (maatschappelijk) ongewenste seksuele activiteiten zoals verkrachting, pedofilie, incest, bestialiteit, barebacking, snuff etc. Daartegenover wordt pornografie door sommigen gezien als een seksuele uitlaatklep, waardoor ongewenst gedrag nu juist binnen de perken zou blijven.
Porno genoteerd op de effectenbeurs.
De grootste Europese producent van pornofilms, het van oorsprong Zweedse onderneming Private werd in 1965 in Stockholm opgericht door Berth Milton Sr. Halverwege de jaren 90 is de onderneming overgenomen door zijn zoon Berth Milton Jr., verhuisde de onderneming van Zweden naar Spanje en maakte ze haar entree op internet. In 1999 was deze onderneming de eerste, en tot nu ook de enige onderneming in de erotiekwereld die een notering kreeg op de NASDAQ-beurs. De onderneming is op NASDAQ genoteerd als PRVT. De firma van Beate Uhse ging in hetzelfde jaar naar de Duitse beurs.
Genres.
Pornografie kan op verschillende wijzen gecategoriseerd worden.
Een van de meest gehanteerde wijzen is het onderscheid tussen hard- en softcore.
Fetishpornografie is pornogratie waarbij seksueel fetisjisme een rol speelt. Hiervan bestaan zeer veel verschillende soorten zoals laarzen, rubber, leer, bondage, voeten, tepels, borsten, squirting, BDSM, urine, ontlasting, medische fetisjen, etc.
Daarbij bestaan er verschillende soorten incestpornografie, waarbij seksuele relaties tussen familieleden worden uitgebeeld. Uiteraard zijn de acteurs geen familie van elkaar maar worden ze zodanig geselecteerd dat ze als zodanig kunnen doorgaan. Vermoed wordt dat het taboe op incest dit extra spannend maakt, waardoor incestpornografie gretig aftrek vindt.
De volgende categorieën zijn in de meeste landen verboden. Zowel makers, handelaars en bezitters kunnen strafbaar zijn.
