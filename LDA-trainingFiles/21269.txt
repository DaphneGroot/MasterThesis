Scorpions.
Scorpions is een Duitse hardrockband uit Hannover.
Biografie.
De band werd opgericht in 1965, een jaar na hun naamgenoot uit Engeland. Het eerste album van Scorpions kwam echter pas uit in 1972. De band werd internationaal bekend in 1984 met het album "Love at First Sting". Op dit album stond de bekende single "Still loving you". Met het nummer Wind of Change haalde de band in 1991 nog een nummer 1-hit in Nederland. Het nummer "Wind of Change" werd geschreven over de veranderingen in Oost-Europa in die tijd.
Scorpions was na Uriah Heep één van de eerste westerse bands die in de voormalige Sovjet-Unie mocht optreden. Op 21 juli 1990 was Scorpions samen met veel andere bands bij de voorstelling "The Wall" van Roger Waters in Berlijn.
In 2010 besloten ze om hun laatste album op te nemen met de naam Sting in the Tail. Daarna volgde een 3 jaar durende afscheidstoernee. In 2013 hebben ze echter hun pensioenplannen afgezegd en besloten om door te gaan.
Voormalige bandleden.
In deze lijst ontbreekt nog Christian Kolonovits, die in 2000 zijn moment of glory beleefde, toen hij namens de Scorpions het Berliner Philharmoniker mocht dirigeren. Van dat gezamenlijke optreden kwam de CD "Moments of Glory" uit. Het was overigens geenszins de eerste keer dat hij een orkest dirigeerde. Hoewel Kolonovits nergens formeel als Scorpionslid vermeld staat, is hij op talloze live-optredens te zien.
Controverse.
De oorspronkelijke hoes van het album "Virgin Killer" (1976) toonde een jong meisje in een volgens sommigen pornografische pose. Een Britse internetwaakhond, de Internet Watch Foundation, oordeelde in december 2008 dat de hoes een mogelijk illegale afbeelding toonde. De hoes werd onder meer getoond in het artikel over het album in de Engelstalige Wikipedia. De IWF verzocht daarop Britse internetproviders om toegang tot die pagina te blokkeren. Door de maatregel konden veel Britse internetgebruikers niet alleen het artikel niet meer bezoeken, maar was het voor hen ook niet mogelijk Wikipedia te bewerken. Na enkele dagen werd de blokkade opgeheven; de IWF oordeelde dat de afbeelding al geruime tijd bestond en wijdverspreid was.
Het is niet het enige album dat een controversiële hoes heeft. Op de oorspronkelijke hoes van In Trance (1976) is een ontblote borst te zien die op latere uitgaven is zwartgemaakt en de hoes van Taken By Force (1978) is afgekeurd omdat er twee mannen te zien zijn die elkaar beschieten op een militair kerkhof. De hoes werd net als op Virgin Killer vervangen door een foto van de band. Ook het album Lovedrive (1979) is op latere uitgaven een andere hoes te zien. Op de originele hoes is een borst van een vrouw te zien die slechts met kauwgum is bedekt. Op de achterzijde is de borst geheel ontbloot te zien. Op latere uitgaven is de foto vervangen door een zwarte hoes met een schorpioen. Ook het album Animal Magnetism (1980) veroorzaakte enige controverse, maar niet sterk genoeg om deze te vervangen.
