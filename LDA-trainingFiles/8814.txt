Melanie Safka.
Melanie Safka-Schekeryk, bekend als Melanie (Astoria, 3 februari 1947) is een Amerikaans singer-songwriter, bekend van onder andere "Look what they´ve done to my song, ma", "Lay Down", "Ruby Tuesday" en "Beautiful People".
Biografie.
Melanie Safka werd geboren in Astoria, een wijk in Queens in New York, als dochter van Fred en Polly Safka-Altamare. Op vijfjarige leeftijd maakte ze haar eerste plaatje, het in de stijl van Shirley Temple gezongen "Give A Little Kiss".
Na de high school trad ze met haar gitaar op in 'coffeehouses' in Greenwich Village. Overdag ging ze naar de 'American School of Drama'. Bij een auditie voor een toneelstuk liep ze de verkeerde deur in, waardoor ze op de jonge producer Peter Schekeryk stuitte, die haar vroeg wat te zingen. Hij was zo onder de indruk van haar stem en liedjes dat hij haar prompt een contract aanbood. In 1968 trouwde ze met hem. Ze kregen samen drie kinderen: Leilah, Jeordie en Beau-Jarred, die alle drie later ook muzikanten werden.
Gilbert Bécaud haalde Melanie naar Parijs, waar ze tussen de kamelen en revuedanseressen in L'Olympia optrad. Ze zou hier een nummer over schrijven: "Tuning my guitar". Daarna trad ze in Nederland op bij "Singing Europe" en had ze haar eerste successen. Dezelfde zomer speelde ze op het Woodstock-festival (1969) waar het publiek kaarsen aanstak tijdens haar optreden. Het was de eerste keer dat dit gebeurde. Uiteindelijk werd dit gebruik verboden door de brandweer. "Lay Down / Candles in the Rain" werd in Nederland een zomerhit. "Look What They've Done To My Song, Ma" is een ander bekend nummer.
Melanie was niet de enige die profiteerde van haar muziek. De Britse groep The Wurzels nam in 1976 een parodie op van Melanies nummer "Brand New Key", waarbij ze haar melodie behielden. Dat behaalde onder de titel "The Combine Harvester" de eerste plaats in de UK Singles Chart.
Melanie maakt sindsdien jaarlijks een plaat of cd. De laatste jaren wordt ze door haar zoon, Beau 'Virtuoso' Jarred Schekeryk, begeleid op gitaar.
In juli 2004 kwam bij CNR haar cd "Paled by Dimmer Light" uit. Ze heeft een trouwe schare aanhangers in alle leeftijdsgroepen. Ze wordt al jaren beschouwd als een belangrijke vrouwelijke singer-songwriter.
In 2005 werd haar lp "Photograph", door velen beschouwd als haar meesterwerk, opnieuw uitgebracht als "Double Exposure", met een bonus-cd van niet eerder uitgebrachte nummers.
In 2010 kwam de laatste door haar man Peter Schekeryk geproduceerde CD "Ever Since You Never Heard of Me" uit. In oktober 2010 overleed Schekeryk plotseling.
In 2012 werd een musical geschreven over Melanies leven met haar man, onder de naam "Melanie and the Record Man". Deze musical werd een aantal weken opgevoerd in Rochester in New York, steevast voor uitverkochte zalen.
Trivia.
Omdat Melanie in 1969 een in Nederland gepland optreden wegens ziekte moest afzeggen, zag de organisatie van het evenement zich gedwongen een alternatief te verzinnen. Dit alternatief werd een popfestival in Geleen, dat later de eerste editie van Pinkpop zou blijken te zijn.
