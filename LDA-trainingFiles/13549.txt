Hans Eichel.
Hans Eichel (Kassel, 24 december 1941) was van 1999 tot 2005 minister van Financiën in de Duitse bondsregering.
Eichel studeerde vanaf 1961 Duits, filosofie, politicologie, geschiedenis en pedagogiek in Marburg en Berlijn. In 1968 haalde hij zijn eerstegraads bevoegdheid voor gymnasiumleraar, en in 1970 haalde hij zijn tweedegraads bevoegdheid. Tot 1975 werkte hij als decaan in Kassel.
Eichel is sinds 1964 lid van de SPD. Sinds 1984 is hij lid van het partijbestuur in Hessen. Van 1989 tot 2001 was hij voorzitter van de SPD in Hessen.
Op 6 oktober 1975 werd hij op 33-jarige leeftijd gekozen tot burgemeester van Kassel. Hij werd herkozen in 1981 en 1987.
In 1991 werd Eichel als belangrijkste kandidaat van de SPD in het Hessische deelstaatparlement gekozen. De SPD werd met 40,8 % van de stemmen de grootste partij, met een kleine voorsprong op de CDU die 40,2 % haalde. Eichel formeerde een rood-groene regering en werd op 5 april 1991 gekozen tot minister-president van Hessen, als opvolger van Walter Wallmann.
Bij de deelstaatverkiezingen van 1999 verloren de Groenen sterk, zodat de rood-groene deelstaatregering haar meerderheid kwijt raakte. De CDU won 4,2 %, en Roland Koch werd door CDU en FDP tot minister-president gekozen.
Eichel werd op 12 april 1999 minister van Financiën, als opvolger van Oskar Lafontaine die in maart van dat jaar al zijn functies had opgegeven. Hij bekleedde die ministerspost in de beide opeenvolgende kabinetten van kanselier Gerhard Schröder tot aan de installatie van het nieuwe grote rood-zwarte coalitiekabinet van Angela Merkel op 22 november 2005. Vanaf die datum neemt hij weer zitting als fractielid van de SPD in de Bondsdag.
