	Motor- en auto-ontwerper Charles Burki tekende het nog-niet-bestaande    Op een buikschuiver naar de toekomst
	Van onze verslaggever
Ariejan Korteweg
 ROTTERDAM
Zachtglanzend staat het racemonster op de eerste verdieping van de Rotterdamse Kunsthal. Het chroom waarin de koplamp met dimschakelaar is vervat glanst als nieuw, de onder de buddyseat bevestigde ster suggereert luxe en overdaad. Het voorwiel is gevat in een kap die vagelijk aan de helm van een Romeinse soldaat doet denken. De schokdempers zijn weggemoffeld achter in vlammende lijnen gebogen plaatwerk, waarop in schuine letters de naam: Boomerang.
Het was de tijd van 'Steunt elkaar, koopt louter Hollandse waar.' De naam was Engels, de vering Duits, de naven Italiaans. Maar overigens was de Boomerang de eerste bromfiets van volledig Nederlands fabrikaat - gebouwd door de Union fabriek in Den Hulst, aangedreven door een 2 pk leverende 48 cc tweetaktmotor van Pluvier uit Rotterdam, en ontworpen door Charles Burki, illustrator, tekenaar en bezeten van alles wat zich met behulp van een motor voortbewoog.
Deze Fokker op twee wielen, waarvan men voor  768,25 (teller, voetsteunen en kofferrek  29,75 extra) de trotse bezitter kon worden, moest de sensatie worden van de Rai-tentoonstelling van 1962.
Alles aan deze machine glanst van vertrouwen in de toekomst, die met de billen naar achter, de handen aan het sportstuur en de buik en knien geklemd tegen de reusachtige achttien liter grote tank, kan worden tegemoetgereden. Dankzij die tank zou men zelfs zonder bij te vullen naar Parijs kunnen rijden. Met de versnelling in z'n drie en de gashandle met klemhaakje wijd open zou men de geelblauwe machine daar veel eerder dan gedacht op de standaard kunnen zetten.
Op de expositie hangt een foto waarop de ontwerper demonstreert hoe dat eruit kan zien. Charles Burki, de haren strak naar achteren geplakt, de duffelse jas hoog dichtgeknoopt, zit vrijwel recht overeind op zijn brommer, het hoofd zeker een halve meter boven het minuscule voorruitje. De combinatie van beginnend embonpoint en laag, ver naar voren geplaatst stuur laat van de zo zorgvuldig uitgedokterde stroomlijn weinig over.
De Boomerang is de ultieme buikschuiver, easy tune in bromfietsgedaante. Had Michel Vaillant bromfiets gereden, dan was het op een Boomerang geweest. Maar het brommerende publiek was juist doende de zinnen te verzetten. Het heeft de schepping van Burki nooit aan het hart gesloten. Begin jaren zestig kondigde de heerschappij van de Puch zich aan, een heel wat minder ambitieus vormgegeven vervoermiddel, dat met zijn welbewust lummelige uitstraling het futurisme van de Boomerang torpedeerde.
De Boomerang is een van de weinige ontwerpen van Charles Burki die daadwerkelijk zijn uitgevoerd.
De meeste dromen en fantasien van Charles Burki kwamen niet verder dan de ontwerptafel. Omdat ze te radicaal waren, zoals de Rocket-Chair en de Duoflight, motoren met polyester carosserie en stootrand rondom, die het motorrijden op slag weer up to date zouden maken. Of omdat ze - zoals het druppelvormige autootje op drie wielen dat hij in 1950 tekende - hun tijd te ver vooruit waren.
Charles Burki werd in 1909 in Magelang op Java geboren. Al heel jong openbaarden zich bij hem de voorkeuren die zijn verdere leven zouden bepalen: tekenen, snelheid en techniek. Als zoveel Indische jongens ging Burki naar Nederland om te studeren. Bij bouwkunde in Delft maakte hij kennis met het blad Het Motorrijwiel en de lichte auto - het latere Motor. Tot 1966 zou hij aan dat blad meewerken, als schrijver, illustrator, fotograaf en cartoonist.
In Nederland leerde hij ook zijn toekomstige vrouw kennen, Sophia. Met haar in de zijspan van z'n Norton International ging hij in 1938 op huwelijksreis naar Nederlands Indi. Zo ontsnapte hij aan de oorlog in Europa, maar aan de Japanners ontkwam hij niet. Ziekenverzorger Burki werd door de bezetter veertien maanden gevangen gehouden in een kamp bij Bandoeng, waarna hij per vrachtship naar een werkkamp bij Nagasaki zou worden vervoerd.
Onder alle omstandigheden is Burki blijven tekenen. Hij zou zelfs de ondergang van de Tomahuku Maru vastleggen. Het vrachtschip dat hem naar Japan zou brengen, werd toen de bestemming in zicht was getorpedeerd door de Amerikanen; Burki was een van de weinige overlevenden. Ruim twee jaar ontplofte in Nagasaki op minder dan twee kilometer afstand van zijn werkkamp de atoombom Fat Man. Burki overleefde, met twee brandgaten in de rug van zijn jas.
Zijn schetsen doorstonden met hem de atoomaanval. Een deel ervan is opgenomen in Charles Burki, de kunst van het motorrijden. Het rijk gellustreerde boek van Vincent Denters dat de tentoonstelling in de Kunsthal begeleidt, spitst zich vooral toe op Burki als tekenaar en berijder van motoren.
'Ik maak geen aanspraak op kunst met een grote K', zou hij vele jaren later tegen een verslaggever van Het Vaderland zeggen. 'Maar ik kan het nog-niet-bestaande tekenen.' Dat niet-bestaande heeft hij de rest van zijn lange leven willen vormgeven, bij voorkeur zo verleidelijk dat een ander aan de verwerkelijking ervan zou willen bijdragen.
Na zijn terugkeer in Nederland werd Charles Burki een veelgevraagd illustrator en relametekenaar, vormgever van het naoorlogse Nederland. De expositie in de Kunsthal is doordrenkt van de geest van de wederopbouw. Hij tekende vloeibladen voor Succesagenda's met de tekst Waar zaken worden gedaan, daar is Succes.
Hij voorzag de kleine Kanarieboekje van een omslag (no. 224: Vliegende schotels. Fantasie of werkelijkheid? en no. 199: Z¢ leert u snel dammen.
Maar ook de meer geheime verlangens van de wederopbouw gaf hij vorm. Zijn romige pin-ups in de stijl van Vargas hangen nu in bordeel Yab-Yum. In de strip Brieven van Kladsky, die in het blad Motor verscheen, tekende hij een pijprokende schuinsmarcheerder, die vrouwen als edelwild betitelde en hen het liefst met karrevrachten vol in zijn archaische automobiel hees.
Als reclametekenaar werkte hij voor Philips, Fokker en DAF, uiterste nauwgezet presenteerde hij de staaltjes Hollandse techniek van hun verleidelijkste kant. Burki tekende een DAF Variomatic die keurig over een zonnige kustweg cruist. Pa stuurt met een sigaar tussen de tanden geklemd, z'n gezin kijkt lachend door de raampjes - Elegant, harmonieus, comfortabel. En bagage is nimmer een probleem.
Maar eigenlijk vond hij de DAF maar een suffig wagentje. In het boek van Denters staat een tekening van hoe Burki de DAF had willen zien. Zijn belangrijkste veranderingen: een bijtgrage grille, en pront rechtopstaande vleugeltjes aan weerszijden van de achterkant van de auto.
Burki stierf in 1994. Z'n leven lang heeft hij jongensdromen gekoesterd.
Charles Burki, uitvindingen en ontwerpen uit de toekomst van gisteren. Kunsthal Rotterdam tot en met 31 augustus.
Vincent Denters: Charles Burki, de kunst van het motorrijden. Thoth,  29,90.

Foto
	Ontwerp voor een druppelvormige auto. Burki op zijn 'Boomerang'.

