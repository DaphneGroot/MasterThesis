	Negatief
	Van de bij de media werkzamen die ook nog eens Bekende Nederlander zijn is bij mijn weten alleen Frits Spits PSV-supporter. Zo wonderlijk is het dus niet dat Zembla van vorige week geen boegeroep opriep.
In die prachtige documentaire over de skybox sprak de commentator: '1987. Er breekt een nieuwe Gouden Eeuw aan voor het Nederlands voetbal.' We zagen Ajax de Europa Cup II winnen en Oranje Europees kampioen worden. Niets van PSV. De Philip Bloemendal van Zembla vond het niet van belang dat PSV in 1988 de Europa Cup I won.
Zelf ben ik erg gevoelig voor vervalste geschiedschrijving. Ajax is God, alles in twintig eeuwen geschiedschrijving draait om God.
'O dat', murmelde een collega. 'Die maker van Zembla is een Ajax-fan. Vandaar.' Ik wist dat niet. Ik moest deze mededeling vooral ook gewoon vinden. Zaak gesloten.
Echte sportverslaggevers hebben geen enkele voorkeur voor een voetbalclub. Ik ben voor Feyenoord. Wie voor deze club is moet dat altijd uitleggen. In Vrij Nederland stond onlangs een ook al prachtig verhaal over de skybox. Boodschap: in die van Feyenoord is het het gezelligst, maar in die van Ajax en PSV serveren ze betere spijzen.
Bij Feyenoord nemen de patjepeeërs zelf hun kaasplankjes mee van huis. Zie hier waarom ik voor Feyenoord ben. Ooit zal Jozsef Kiprich van Cyprus terugkeren om hoofd-catering bij Feyenoord te worden. Sinds de verbanning heeft Kiprich' zoontje nooit meer iets anders gedragen dan een Feyenoord-shirtje. Ik denk aan Cyprus en ik...ik...Excuses.
Vandaar deze oproep aan Cox (Feyenoord-krant), Postema (Endemol), Kraay (Studio Sport), Karel (AVRO), Giphart (van alles): bericht negatief over onze liefde! Het werkt!
Zelf zal ik nu het goede voorbeeld geven: die boeven van Feyenoord, dat teringzooitje met dat Horst Wessel-achtige clublied, wil nu weer de man-van-de-doodsklap Gilles de Bilde contracteren. Sinds dinsdag is Feyenoord op trainingskamp in Argentinië. Ik zou zeggen: Haan en Van den Herik, reis nog even naar Uruquay, daar koop je voor een prikkie voetballende moordenaars.
Marcel van Lieshout

