Wiske.
Het meisje Wiske is een van de hoofdpersonages uit de serie stripverhalen van Suske en Wiske. Wiske speelt ook een rol in de stripreeks Amoras en De Kronieken van Amoras.
Wiske heeft een sterke band met haar popje Schanulleke, ze zal alles in het werk stellen om Schanulleke in veiligheid te brengen. Ook heeft Wiske een sterke band met haar geadopteerde straathondje Tobias, die in meerdere verhalen meespeelt. Wiske heeft hart voor de natuur en zal altijd opkomen voor dieren (en mensen) in nood.
Belangrijke hoofdrollen van Wiske zijn er in "De olijke olifant", "De lieve Lilleham" en "De parel in de lotusbloem".
Naamgeving.
Ze heet eigenlijk "Louise", maar net als Suske wordt ze bijna nooit bij haar echte naam benoemd. In het album "De koning drinkt" noemt ze zichzelf "...Ik!! Geboren Ludovica, bijgenaamd Wiske..." Aangezien ze bij tante Sidonia woont en er nooit over haar ouders wordt gesproken is ze hoogstwaarschijnlijk een wees.
Voor de naam van Wiske werd Vandersteen waarschijnlijk ge√Ønspireerd door de Belgische actrice Louisa 'Wieske' Ghijs (1902-1985), van wie zijn moeder naar verluidt een enorme fan was.
Louisa Ghijs (rechts) vormde de inspiratiebron voor Wiske
In het album Sooi en Sientje wordt verteld dat de dochter van Willy Vandersteen, Helena Vandersteen, model stond voor Wiske.
Familie.
Suske en Wiske zijn geen familie van elkaar. Suske werd ook geadopteerd door tante Sidonia nadat hij de vrienden ontmoet had in het avontuur "Het eiland Amoras" (1945). Suske en Wiske zijn onafscheidelijk, alhoewel de beste vrienden door hun verschillende karakters weleens botsen.
Tante Sidonia is wel de echte tante van Wiske en ze heeft ook nog een oudere broer, Rikki. Hij verdwijnt echter na het verhaal "Rikki en Wiske in Chocowakije" (1945). We zien hem pas terug in "De gevangene van Prisonov" (2003).
De Snor is de grootvader van Wiske en vader van tante Sidonia: hij komt voor in "De snorrende snor" en "De tijdbobijn". Waar de ouders van Rikki en Wiske zijn, blijft onduidelijk.
Wiske is vernoemd naar Wiske van Stiefrijke; zij is de jongste dochter van Petra Jan Estella Van Stiefrijke (de zus van de overgrootmoeder van tante Sidonia). Wiske van Stiefrijke verblijft enige jaren bij haar oom Moustache als ze lijdt aan trachoom en reist in "Sterrenrood" (2015) haar ouders achterna naar Amerika. Ze krijgt tijdens de overtocht het lappenpopje van Madeleine Scapin de Boule, een rijke 95-jarige dame die vertelt dat Wiske van Stiefrijke enorm veel op haar overleden dochter Marie lijkt. Wiske van Stiefrijke geeft het popje veel later als geboortegeschenk aan Wiske.
Ook Rosse John is familie van Wiske.
Karakter.
Wiske is vaak koppig, driftig en/of jaloers, maar ze heeft een hart van goud en speelt in veel verhalen de hoofdrol. Anders speelt ze belangrijke bijrollen of is haar verdwijning of ontvoering de reden voor het avontuur. Ze is vaker het centrum van de aandacht dan de nuchtere en bravere Suske.
Wiske zet mensen vaak op hun plaats, ze is tegen onrecht. Wiske kan ontzettend fel in de strijd zijn, ze komt op voor de onderdrukten en de natuur. Ze verliest soms alles uit het oog en kan erg onredelijk worden om iemand te helpen en het kwaad te bestrijden. Ze gaat altijd op haar gevoel af, maar twijfelt vaak lang over de dingen die ze doet.
Lambik ergert zich soms mateloos als Wiske weer met een zielig dier, zoals de aangereden Tobias, op de proppen komt. Ook tante Sidonia heeft veel over voor dieren, alhoewel zij wel wil dat haar huis netjes blijft en soms ernstig schrikt van de wezens die Wiske wil helpen.
Tante maakt liever met grote tegenzin de troep schoon dan iemand buiten de deur zetten zoals Lambik. Zij straft Wiske dan ook wel voor ongehoorzaamheid, maar meestal niet voor lang omdat ook haar hart smelt voor degene die hulp nodig heeft. Vaak staat tante helemaal achter Wiske, alhoewel ze dit niet openlijk laat merken, en houden ze de dingen geheim voor Lambik.
Het gebeurt weleens dat Wiske betoverd wordt door luxe, rijkdom of macht (of een jongen), hierdoor kan ze dan juist weer haar vrienden laten zakken en dan toont ze vele trekjes waar ze Lambik soms voor terechtwijst. Jerom is niet vatbaar voor rijkdom, alleen een leugen of magie kan hem overhalen te strijden voor iets waar hij niet achter staat.
Wiske praat vaak haar mond voorbij, en brengt iedereen zo in problemen. Maar haar nieuwsgierige aard is soms ook een uitkomst, en haar kijk op de wereld is veel scherper dan die van Lambik.
Wiske is soms brutaal en vertelt weleens leugentjes, vaak sluipt zij 's nachts het huis uit als tante Sidonia verboden heeft om bepaalde dingen te doen. Suske volgt altijd, meestal om haar te kunnen helpen en niet omdat hij ook zo nieuwsgierig is, en vaak is dit nodig omdat Wiske in grote problemen komt door haar ondoordachte gedrag.
Professor Barabas moet regelmatig de teletijdmachine repareren, omdat Wiske deze 's nachts stiekem (op verkeerde manier) heeft gebruikt.
In "De Goalgetter" (1990) wordt Wiske zo jaloers op Suske, die een kampioen in voetbal is geworden en geen aandacht voor haar heeft, dat ze haar eigen ontvoering esceneert en zelfs aanslagen pleegt om Suske te laten stoppen. In het verhaal "Amber" (1997), en vele andere verhalen, toont Wiske ook haar jaloerse trekjes als Suske aandacht krijgt van (en heeft voor) andere meisjes.
Wiske doet soms heel gemene dingen en is soms lange tijd van huis. Maar ze ziet haar verwaande gedrag zelf op een gegeven moment in en mist haar vrienden, ze toont na afloop berouw en maakt het dan weer goed met haar eventuele tegenstander(s).
Uiterlijk.
Een standbeeld van Willy Vandersteen met Suske, Wiske en Schanulleke in Hasselt
Wiske draagt meestal een rood strikje in haar blonde haar en kleedt zich in een witte jurk met een rode streep onderaan. In de "Blauwe reeks" heeft Wiske echter krulletjes en lijkt ze iets volwassener te zijn dan in de "Rode reeks".
Het hoofd van Wiske wordt wel omschreven als een "eierkopje". In vele verhalen draagt Wiske net zoals de andere hoofdpersonen, kleding die bij de locatie of bij het tijdperk past.
Na de intrede van Paul Geerts als tekenaar duikt ze echter meermalig op in een shirt en spijkerbroek, dit omdat de strip moest moderniseren. Vanaf het Suske en Wiske-verhaal "Amber" draagt ze enkele albums lang een topje met minirok, wat veel commotie heeft veroorzaakt onder de fans. Na vele verhalen werd besloten om haar witte jurkje en schoenen wat moderner te maken, maar ook hier kwam Studio Vandersteen later op terug. De bekende kleurcode bleek erg belangrijk voor de herkenbaarheid van de strip en Suske en Wiske kregen hun normale kleding terug.
In 2017 werd opnieuw een make-over doorgevoerd. Wiske krijgt een strakker gesneden jurkje met dubbele rode streep en daarover een blauw vest. Ze krijgt bruine laarsjes, een hippe rode sjaal en haar haren zijn langer. Ook krijgt Wiske, net als tante Sidonia, borsten.
Een koosnaampje voor Wiske is "Wissewis".
