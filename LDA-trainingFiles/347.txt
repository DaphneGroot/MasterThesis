	Justitie ziet af van geding tegen misdaadjournalist
	Van onze verslaggever
AMSTERDAM
Justitie ziet voorlopig af van gerechtelijke stappen om te voorkomen dat misdaadjournalist Peter R. de Vries maandag vertrouwelijke onderzoeksgegevens uit de gestolen computers van het Landelijk Recherche Team (LRT) openbaar maakt. Volgens het Openbaar Ministerie (OM) kan de uitzending echter leiden tot 'ernstige schade' voor lopende onderzoeken en politie-informanten.
De Vries kondigde donderdag aan de gegevens bekend te maken. Na lang overleg besloot het OM vrijdag even af te zien van een kort geding. Wel wordt overwogen om de journalist in een gesprek op andere gedachten te brengen.
De Vries stelt dat de diskettes uit de computers, die in december werden gestolen van het LRT in Zeist, 'zonder meer onthullend materiaal' bevatten over gebruikte opsporingsmethoden van de politie. Behalve gegevens over politie-informanten zouden ze verder informatie bevatten over een aantal advocaten en Johan V., alias de Hakkelaar.
Justitie ontkent dit laatste echter. Volgens het OM zijn in een van de twee gestolen computers gegevens te vinden van de informatiegroep van het LRT. Behalve om verslagen van gesprekken met andere opsporingsdiensten, zou het ook gaan om tips van allerlei informanten in het land. Volgens het OM kan er een bedreigende situatie ontstaan als deze 'ongewogen, onbetrouwbare informatie' in de uitzending wordt gebruikt.
De journalist wil niet zeggen hoe hij de diskettes in zijn bezit heeft gekregen. De afgelopen weken heeft de politie, zo bleek vrijdag, een politie-infiltrant ingezet om de computers en diskettes weer terug te krijgen.
De agent, bijgenaamd 'Ed', wist contact te leggen met drie helers van de computers, maar hij slaagde er niet in de laptops te achterhalen. Volgens de advocaten van het drietal zou de infiltrant zich zo intimiderend hebben opgesteld, dat ze noodgedwongen bescherming zochten bij de Utrechtse politie. Ze zijn toen meteen gearresteerd.
'Zijn gedrag was zo bedreigend dat drie volwassen kerels het bijna in hun broek deden en zich vrijwillig meldden bij de politie', zegt mr. C. Starmans, advocaat van een van de verdachten. 'Een infiltratie behoort proportioneel en zorgvuldig te zijn. Dat was deze zeker niet.'
Volgens Starmans kocht zijn cliënt een computer van de groep Marokkaanse jongens die de inbraak hadden gepleegd. De computer, zo beweert de man, zou vervolgens weer aan twee anderen zijn doorverkocht.
Van 'Ed', die in cafeë in Utrecht actief was, zou de man een voorschot van drieduizend gulden hebben gekregen om de computers terug te krijgen. 'De drie zijn daarna in paniek geraakt', aldus Starmans. 'Ze kregen de indruk dat grote criminelen hier achter zaten. Die koste wat het kost de computers wilden hebben.'
Persofficier van justitie mr. B. Steensma erkent dat er een 'pseudo-koper' is ingezet, maar hij ontkent dat deze bedreigingen heeft geuit. Volgens mr. W. den Daas, raadsman van een van de verdachten, zou 'Ed' zich enige tijd hebben bediend van dreigementen. Den Daas: 'Het was zeker niet van één dag. Hij heeft onder andere gezegd: ''Ik weet je altijd te vinden''. Deze jongens stappen echt niet zomaar naar de politie om bescherming te zoeken.'

