	Ondernemers in Europa optimistisch over export
	ANP
BRUSSEL
Ondernemers binnen de Europese Unie zijn vanwege een verwachte stijging van hun exporten iets optimistischer over de economie dan een jaar geleden. Door een achterblijvende binnenlandse afzet zal hun totale omzet echter minder toenemen dan in 1996. Dat blijkt uit de jaarlijkse enquete onder Europese bedrijven door Eurochambres, waarin de Kamers van Koophandel in de EU samenwerken. Het rapport is dinsdag in Brussel gepresenteerd.
In de Scandinavische landen en Engeland, Ierland en Nederland overheerst vertrouwen in de economie. Spanje, Griekenland en Portugal zijn wat voorzichtiger, terwijl in Duitsland en Frankrijk het pessimisme iets minder algemeen is dan een jaar geleden.
De bedrijven in de EU moeten het in 1997 vooral hebben van de stijgende export, die wordt aangewakkerd door de aanhoudende groei van de wereldeconomie.
Ondanks het verwachte gunstiger ondernemingsklimaat blijft de werkgelegenheid stagneren. In Ierland, Griekenland en Spanje liggen de geplande investeringen boven het Europees gemiddelde, terwijl de Duitse bedrijven minder investeren dan in 1996. Nederland en Frankrijk rekenen op een groei van de investeringen, maar deze ligt onder die in de meeste andere EU-landen.

