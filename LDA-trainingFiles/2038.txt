	Ideologie?
	Fred van der Spek, voormalig Kamerlid voor de PSP: 'Dat pleidooi is terecht, want er vindt momenteel in het geheel geen ideologisch debat plaats in de Kamer. Dat geldt niet alleen voor D66 en de VVD, van wie je het zou verwachten, maar ook voor CDA, PvdA, GroenLinks en zelfs de SP. De kleinere rol van de ideologie heeft volgens mij te maken met de gebeurtenissen in Oost-Europa. Ik ben blij dat die dictaturen daar verdwenen zijn, maar er is alleen maar een keihard kapitalisme voor in de plaats gekomen. Het lijkt alsof er nog maar n visie mogelijk is. Voor die tijd zorgde de dreiging van het Oostblok er voor dat de macht een heel klein beetje rekening moest houden met de mensen aan de onderkant. Mensen zeggen nu: het is toch wel een mooi systeem wat we hebben, dat kapitalisme en democratie combineert, en vergeten dan dat iemand als Pinochet juist met dat kapitalisme de democratie kapotmaakte. De PSP was de enige in de Kamer die echt een alternatief openhield. De partijen aanvaarden nu allemaal de maatschappelijke structuur in grote lijnen. Ook GroenLinks verliest zich in detailkritiek.'
Femke Halsema, kandidaat-Kamerlid voor GroenLinks: 'Dat ben ik niet met Van der Spek eens. Kijk alleen al naar het debat dat gisteren in de Kamer is gevoerd over de varkenscrisis. Met Rottenberg ben ik het volledig eens. De Kamer moet weer veel meer een politieke functie aannemen, en verder van het beleid af gaan staan. Zeker de paarse partijen, omdat ze die ambitie vooraf hebben beloofd. Die maakt ook een partij als de PvdA, waar ik lid van was, niet waar. Er moet meer commentaar op hoofdlijnen komen, meer ideologisch bevlogen kritiek. Thema's die zich daar voor lenen zijn nu de toekomst van de multiculturele samenleving, de uitgangspunten van het migratiebeleid en de gewenste ruimtelijke indeling van Nederland. '
J. van den Berg, Kamerlid voor de SGP: ' Wij vinden al lang dat ideen over de grondslagen van de samenleving op langere termijn centraal moeten staan. Het is veel te grauw geworden allemaal. Alleen vanuit klein-rechts wordt nog een fundamenteel standpunt aangedragen. Het siert Rottenberg dat hij, die toch lang van nabij de politiek heeft meegemaakt en nu de zaken van iets meer afstand heeft bekeken, met zoiets komt. Ik hoop dat de politiek de moed kan opbrengen om die uitdaging aan te gaan. Want het zal je in eerste instantie minder populair maken bij het publiek, als je minder de waan van de dag volgt.'
S. Czyzewski, directeur van het Boumanhuis voor verslavingszorg in Rotterdam, verliet onlangs de PvdA voor GroenLinks: 'Die overstap houdt daar verband mee, ja. Het pleidooi had eerder moeten komen. Nu zie je in de politiek te vaak een belangenafweging op basis van opportunisme. Bij een ideologie gaat het meer om de langetermijnvisie: waar durf je voor op te komen? Er zijn nog genoeg kwesties die ideologisch moeten worden benaderd: hoe ga je om met je natuurlijke hulpbronnen, hoe wil je de samenleving vorm geven? Je ziet nu dat een steeds kleiner deel steeds rijker wordt en steeds meer mensen als inactieven langs de zijlijn staan. Daar moet je het over hebben. In de PvdA wil men slechts applaus voor lopend beleid. Maar ook in GroenLinks ziet het er anders uit dan vroeger. Er wordt nu veel minder n model gehanteerd, het is nu meer een beleid dat met vallen en opstaan wordt gevormd. De tijd van de eenvoudige ideologien is voorbij.'
G.J. Harmsen, emeritus hoogleraar geschiedenis in Groningen: 'Ik houd niet zo van het woord ideologie. Ideologen zijn goedpraters, en mensen die in verzet komen worden dan dromers genoemd, en utopisten. Ik wil pleiten voor een dubbel dualisme: niet alleen in de verhouding parlement en regering, maar vooral ook tussen parlement en partijen. Je merkt nauwelijks nog iets van de beginselen van de partijen. Ze zouden moeten zeggen: wij hebben ons vastgelegd op dit regeerakkoord, maar we vinden eigenlijk dat; daar zetten we ons voor in. De PvdA bestaat alleen nog maar uit pragmatische bangeriken.
'Sinds de val van de Muur is iedereen vreselijk beducht om nog ideen te verkondigen. Maar het menselijk bestaan wordt daardoor wel zo plat als een dubbeltje. Het gaat alleen nog maar om materialisme. Ik zou mensen juist het idee willen bijbrengen: genoeg is genoeg. Wat heb ik nog meer te wensen dan het pensioentje dat ik krijg? Een zekere ascese zou mensen gelukkiger maken.'
Robin Gerrits


