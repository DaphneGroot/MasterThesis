	Aanslag zet PLO en Israël onder druk
	Reuter, AP, AFP
HEBRON
Een Israëlische soldaat heeft woensdag zijn automatische geweer leeggeschoten op een Palestijnse groentenmarkt in Hebron. Zes Palestijnen werden door kogels getroffen voordat de schutter, een 19-jarige dienstplichtige die met verlof was, door andere soldaten werd overmeesterd. De onderhandelingen over de Israëlische terugtrekking uit Hebron werden gisteravond evenwel hervat.

De Israëlische minister van Defensie Mordechai en de tweede man van de PLO, Mahmud Abbas, hadden een onderhoud in de residentie van de Amerikaanse ambassadeur Martin Indyk. Abbas zei te verwachten dat een akkoord over Hebron 'binnen 24 à 48 uur' wordt getekend. Volgens het kantoor van de Israëlische premier zal vandaag een top tussen Netanyahu en PLO-leider Arafat plaatsvinden.
Het overleg over de gedeeltelijke Israëlische aftocht uit Hebron, die reeds in maart vorig jaar zijn beslag had moeten krijgen, is dankzij de Amerikaanse bemoeienis in een eindfase beland. De Israëlische regering heeft laten weten dat het leger binnen een paar uur na de ondertekening van het akkoord met de terugtrekking kan beginnen.
De orthodoxe jood Noam Friedman uit de nederzetting Maale Adumim had gisterochtend de bus uit Jeruzalem genomen. Hij zei na zijn arrestatie tegen de politie te hopen dat zijn daad de overdracht van Hebron door Israël aan de Palestijnen zou torpederen.
Friedman, die een psychiatrische opname achter de rug blijkt te hebben, rechtvaardigde zijn actie met een beroep op de bijbel. 'Abraham kocht de Grot van de Aartsvaderen voor vierhonderd zilveren shekels. Niemand heeft daarom het recht de grot op te geven', zei hij voor de tv. 'Hebron is voor eeuwig van ons.' Het graf van de aartsvaderen in Hebron, de Grot van de Mahpela, is een van de belangrijkste joodse heiligdommen.
Volgens anonieme bronnen, geciteerd door de Israëlische tv, zal het incident in Hebron het overleg over de gedeeltelijke Israëlische terugtrekking wel degelijk bemoeilijken. De Israëli's vrezen dat PLO-leider Arafat meer veiligheidsgaranties zal eisen voor de ongeveer twintigduizend Palestijnen die de facto buiten de stedelijke autonomie zullen vallen. Deze groep woont in het centrum van Hebron dat grotendeels onder Israëlisch militair gezag blijft, omdat ook de 450 joodse kolonisten er domicilie hebben gekozen.
De aanwezigheid van de kolonisten nabij de Grot van Mahpela is de belangrijkste complicerende factor bij het overleg over de bestuursoverdracht. Palestijnse functionarissen namen gisteren de gelegenheid te baat om te wijzen op het gevaar dat de kolonisten vormen voor de Palestijnen. 'De enige oplossing voor Hebron is het evacueren van deze fanatici', aldus een verklaring van plaatselijke Palestijnse leiders.
'Zolang er kolonisten te midden van Palestijnen leven, zal er geen vrede zijn. Niet Israël heeft recht op meer veiligheid voor moordenaars, maar het Palestijnse volk in Hebron heeft recht op bescherming', aldus Saeb Erakat, het hoofd van de Palestijnse onderhandelingsdelegatie.
Het Israëlische leger stelde meteen na de schietpartij een uitgaansverbod in voor Hebron, waar de spanning al weken om te snijden is. Later op de dag werd de maatregel, die meer dan honderdduizend Palestijnen binnenhield, weer ingetrokken. In een communiqué beloofde de islamitische verzetsbeweging Hamas, die sterk is in Hebron, de 'misdaad van de zionisten' te zullen wreken.
De Amerikaanse gezant Dennis Ross pendelde na de schietpartij tussen Arafat en Netanyahu heen en weer. 'We weten dat dit soort daden nooit toevallig zijn', aldus Ross. President Clinton riep de partijen op zo spoedig mogelijk een overeenkomst te sluiten.
Premier Netanyahu had de terreuractie van de soldaat eerder op de dag in een telefoongesprek met PLO-voorzitter Arafat scherp veroordeeld. 'Oponthoud bij de onderhandelingen versterkt de onzekerheid en schept de voorwaarden voor dit soort incidenten. We moeten het overleg afronden. Geen misdaad kan ons daarvan weerhouden', aldus Netanyahu.
Een van de belangrijkste kolonistenleiders in Hebron, de extreem-rechtse rabbijn Moshe Levinger, riep Netanyahu op het akkoord niet te tekenen. 'Zelfs op dit ogenblik doe ik een beroep op de premier: Teken geen akkoord dat ons leven in de waagschaal stelt.'

Foto
	Een Israëlische luitenant drukt de soldaat Noam Friedman tegen de grond die zijn geweer heeft leeggeschoten op een Palestijnse menigte in Hebron. FOTO REUTER

