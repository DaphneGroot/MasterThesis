Maanvis (Pterophyllum).
De maanvis ("Pterophyllum scalare") behoort tot de cichliden (Cichlidae). Hij heeft een hoge rug, is ongeveer 10 tot 15 centimeter lang en 18 tot 25 centimeter hoog. De maanvis is geen snelle zwemmer. Hij houdt zich niet graag in open water op, maar laat zich liever door stromingen meedrijven door riet en plantenmassa's. De maanvis heeft een voorliefde voor de Vallisneria.
Aquarium.
Maanvissen kunnen met heel veel soorten samengehouden worden in een aquarium, maar niet met neontetra's, kardinaaltetra's en andere vissen van deze grootte omdat hij deze als voer zal aanzien, tenzij de maanvissen van jongs af aan met de tetra's opgroeien. Sumatraantjes zijn eveneens niet geschikt om bij maanvissen te zetten. Ze knabbelen aan lange vinnen. De maanvis zal hierdoor stress krijgen en sterven. De ideale watertemperatuur voor de maanvis is 26-27°C.
De soort komt voor in Zuid-Amerika: de rivieren van Guyana en Noord-Brazilië zijn de meest algemene vanggebieden.
Er bestaat enige verwarring over de naam van deze vis en die van de maanvis ("Mola mola"), een bij ons inheemse zoutwatervis die in het Nederlands ook bijna altijd maanvis genoemd wordt. De maanvis ("Pterophyllum scalare") wordt daarom soms ook de "gewone maanvis" genoemd.
Geslachtsonderscheid.
Dit is zeer lastig te zien. Soms is het mannetje wat intenser van kleur maar dit geeft geen uitsluitsel. Alleen tijdens de paring is het verschil duidelijk, dan heeft het vrouwtje een geslachtspapil (net voor de anaalvin)
Aquariumeisen.
Houdt maanvissen in aquaria die minimaal 40 maar liefst 50cm hoog zijn. Een geschikte lengte is minimaal 120cm. Zorg voor voldoende (hoge) beplanting, drijfbeplanting en andere schuilmogelijkheden (bijvoorbeeld in de vorm van kienhout) Maanvissen hebben een speciale voorkeur voor Vallisneria. Je zult zien dat je maanvissen vaak tussen de planten "staan." Breng het liefst een donkere bodem aan, dit laat de kleuren van de vissen beter uitkomen. Dankzij het maanvormige lijf is de maanvis zeer wendbaar. Het nadeel is dat in woelig water de vis sneller wordt meegesleurd.
Karakter.
De maanvis is een redelijk vreedzame vis die in een school gehouden moet worden. Houdt minimaal 6 exemplaren. Houdt ze niet met barbelen of heel kleine vissen (minimaal 5cm). Barbelen zullen aan de sprieten van de maanvissen gaan knabbelen, en kleine vissen (bijvoorbeeld neons of kardinalen) zullen je volgroeide maanvissen als aanvullig op de maaltijd zien. De maanvis is zeer rustig en zwemt geen grote afstanden, ze hebben een voorkeur voor de middelste waterlaag.
Voeding.
De maanvis is een alleseter, breng dus voldoende variatie aan in het menu (droogvoer, diepvriesvoer en levend voer).
Kweek.
De kweek is vrij eenvoudig mits je een goed kweekstel hebt. De eieren worden afgezet op vaak brede bladeren en bewaakt door beide ouders. Beschimmelde eitjes worden verwijderd en af en toe worden de eieren bewaaierd. De jongen worden na hun geboorte beschermd door de ouders. Een ideale kweekbak bevat Vallisneria en verticaal neergezette leisteen. De ouders zullen eerst de afzetplaats oppoetsen, waarna de eieren worden gelegd. Na het uitkomen teren de jongen op een dooierzak, als deze weg is, begin dan te voeren met artemia. Later kun je ze ook watervlooien en cyclops geven.
