	Paniek om Nutricia haalt koers onderuit
	Van onze verslaggever
AMSTERDAM
Nutricia was vrijdag de grote verliezer op een flauw gestemd Damrak. Het aandeel sloot 9,70 gulden lager op 267 gulden. Nutricia stond onder druk na het bericht dat een babymelkproduct in Engeland van de schappen moest wegens vermeende salmonella-besmetting.
Het nieuws was aanvankelijk alleen bekend in Engeland, waar het Britse ministerie van Volksgezondheid een waarschuwing afkondigde. Daarop dumpten vooral Engelse beleggers massaal hun stukken Nutricia. Even na het middaguur besloot de beurs tot een handelsverbod. De koers was inmiddels met 16,20 gulden gekelderd.
Vrij snel daarna kwam Nutricia met een eigen verklaring, waarin het bedrijf aangaf het product zelf uit de schappen te hebben gehaald. Het voedingsmiddelenconcern sprak van een voorzorgsmaatregel en ontkende ieder verband tussen de babymelk en de salmonella-besmetting.
De salmonella-affaire viel in een matig gestemde markt. De AEX, de belangrijkste graadmeter in Amsterdam, eindigde 8,34 punten lager op 676,68. De zwakke beurs werd vooral veroorzaakt door de negatieve stemming op Wall Street, waar IBM het zwaar te verduren had.
In Amsterdam gingen bijna alle aandelen op de hoofdmarkt onderuit. Het veel verhandelde Elsevier was relatief de grootste verliezer, groter nog dan Nutricia. De uitgeverij gaf 1 gulden af op 27,20. De andere uitgevers stonden ook in de min. Wolters Kluwer verloor 2,60 op 223,90 gulden, VNU zeven dubbeltjes op 37,90 en muziek- en filmuitgeverij Polygram een rijksdaalder op 80,30 gulden.
Bij het optrekken van de rookwolken bleek KLM daarentegen de trotse overwinnaar te zijn. De vliegmaatschappij kreeg een mooi rapportcijfer van effectenhuis Merrill Lynch. De koers steeg 2,40 gulden op 53,80.
Op de lokale markt maakte Ahrend een zwakke beurt, met een verlies van 7 gulden op 105,60. ASM Lithography had een sterke dag. Het fonds voorziet op de lange termijn enorme groei, zo werd donderdag bij de presentatie van de jaarcijfers duidelijk. Het aandeel steeg 9,90 op 121,90 gulden. Hes Beheer noteerde 1,30 hoger op 11,70 gulden. Afspraken van Hes-dochter EBS met de bonden over een reorganisatie bevinden zich in het eindstadium.

