Rob de Nijs.
Robert (Rob) de Nijs (Amsterdam, 26 december 1942) is een Nederlands zanger en acteur.
Biografie.
De Nijs werd geboren als zoon van een rijschoolhouder. Toen hij zes jaar was, ging hij vanwege zijn astmatische bronchitis naar de openluchtschool in het Oosterpark. Toen hij acht jaar was, kreeg hij zijn eerste accordeonles.
Via de directeur Bob Bouber, van de cabaretschool waar De Nijs op zat, leerde hij in mei 1960 de muzikanten Jan de Hont, Hans de Hont, Roel Vredeveld en Henny van Pinxteren kennen die met hun band The Apron Strings op zoek waren naar een zanger. De band werd omgedoopt tot Robby and The Apron Strings. Al snel speelde de groep in het voorprogramma van Peter Kraus in de Doelenzaal. Vervolgens kwam Bert de Nijs, de broer van Rob, als extra gitarist bij de band. Op 15 oktober 1960 behaalden ze de eerste plaats op een talentenjacht van Polydor. In 1962 ging de band uit elkaar. Rob en zijn broer Bert stapten uit de band en begonnen Rob de Nijs en de Lords.
Rob de Nijs en de Lords zingen "Ritme van de regen" in het AVRO-programma "Rooster" in 1963
De Nijs won in 1962 op 19-jarige leeftijd een talentenjacht met zijn band "Rob de Nijs en de Lords". De eerste prijs was een platencontract. De eerste twee singles ("De liefste die ik ken" en "Jenny") flopten, maar het nummer "Ritme van de regen" uit 1963 werd een grote hit waarvan in totaal bijna 100.000 exemplaren verkocht werden. In 1963 deed hij mee aan het songfestival in Knokke.
In juni 1963 werd zijn eerste Rob de Nijs en de Lords-fanclub opgericht. Tussen 1964 en 1965 was Rob de "leading man" in een serie televisieprogramma's voor de VARA: "TV-magazine". Hierin werd hij behalve door de Lords, bijgestaan door Trea Dobbs, Ria Valk en Marijke Merckens. In november 1965 gingen De Nijs en de Lords uit elkaar. Hij ging werken bij Circus Boltini. De Nijs ging in 1968 werken in een tweetal clubs van zijn toenmalige schoonvader.
Eind 1969 kreeg hij een rol in "Oebele" als Bello Billy Biggelaar. Dat leverde hem in 1971 de rol van Bertram Bierenbroodspot op in de televisieserie "Kunt u mij de weg naar Hamelen vertellen, mijnheer?". Deze serie liep tot 1976.
Doorbraak.
In 1970 deed hij mee aan een musical "Salvation", en kwam hij in contact met Lennaert Nijgh. Nijgh besloot een aantal nummers voor De Nijs te schrijven, samen met Boudewijn de Groot, om zo zijn carrière weer op gang te brengen.
In mei 1973 kwam de eerste vrucht van deze samenwerking, "Jan Klaassen de trompetter", in de hitparade, in september gevolgd door "Dag zuster Ursula". Er volgden bescheidener successen met "Mirella" en "Hé speelman". Hierna kwam zijn waarschijnlijk bekendste hit uit: "Malle Babbe", een nummer dat De Groot ook zelf regelmatig zou gaan spelen tijdens concerten. Na de albums "In de uren van de middag" en "Kijken hoe het morgen wordt", beide eveneens door De Groot geproduceerd, beëindigden de twee hun samenwerking. Nijgh bleef wel betrokken bij de carrière van De Nijs als tekstschrijver.
In seizoen 1974-1975 kreeg hij een eigen programma voor de televisie, "NL Tippers", waarin diverse Nederlandse artiesten hun lied ten gehore brachten. Dit familiemuziekprogramma werd later overgenomen door Ferry Maat en de titel veranderde in "Disco Circus". Het programma was te zien bij de TROS.
In 1976 werd hij door het NIPO uitgeroepen tot populairste zanger van Nederland. In 1977 kreeg hij zijn eigen special bij de VARA. In 1980 werd hij door de Hitkrant uitgeroepen tot populairste Nederlandse zanger.
In 1985 scoorde hij zijn grootste hit tot dan toe. Het vredeslied "Alles wat ademt", geschreven door Gerard Stellaard, Nijgh en Meuldijk, steeg tijdens de kersttijd naar de tweede plaats. De zin "laat alles wat ademt in vrede bestaan" komt uit Psalm 150 vers 6. In 1996 scoorde hij zijn eerste en enige nummer 1-hit met "Banger hart", dat vijf weken op de toppositie in de Mega Top 50 stond.
In 2001 werd De Nijs onderscheiden met de Radio 2 Zendtijd Prijs. Deze prijs wordt toegekend door Conamus en Radio 2 aan een uitvoerend artiest die van blijvende betekenis is voor de Nederlandse radio. Diverse artiesten, onder wie Boudewijn de Groot, Hans Vermeulen, Frédérique Spigt en Skik brachten "live" een eerbetoon aan De Nijs door een van zijn nummers te vertolken.
In mei 2007 nam hij met Julien Clerc voor zijn nieuwe album "Chansons" diens "This melody" op in een dubbelhertaling van Jan Rot. De release van het album met enkel Franse liedjes werd diverse keren uitgesteld vanwege perikelen tussen Meuldijk en De Nijs. Het album lag vanaf 14 maart 2008 in de winkels.
Op 16 maart 2008 gaf De Nijs een jubileumconcert met het Metropole Orkest in een uitverkocht Carré.
Het concert werd gegeven vanwege het 45-jarig artiestenjubileum van de zanger en het bereiken van de pensioengerechtigde leeftijd. Tijdens dit concert werd bekend dat er een tulp naar hem vernoemd zou gaan worden. De burgemeester van Anna Paulowna (waar ook Wieringerwaard onder viel) maakte dit bekend. De tulp werd begin mei, tijdens de Bloemendagen in die gemeente, gedoopt.
In 2009 nam De Nijs deel aan het eerste seizoen van het EO-programma "De Mattheus Masterclass" waarin niet-klassiek geschoolde artiesten een deel van Bachs "Matthäuspassion uitvoerden in de Sint-Vituskerk in Hilversum. In datzelfde jaar was De Nijs ook gastartiest tijdens de concerten van De Toppers in de Amsterdam ArenA.
In 2010 verscheen het album "Eindelijk vrij". Deze cd werd in Louisiana met lokale studiomusici opgenomen en is geproduceerd door Daniël Lohues. "Eindelijk vrij" bevat composities en teksten van onder anderen Lohues, Huub van der Lubbe, Joost Nuissl en A.J. Croce (die toevallig in dezelfde studio aanwezig was en ook op het album meespeelt). In de videoclip "Nog steeds geen rock & roll" is De Nijs te zien als Elvis Presley.
Op 13 januari 2013 vierde Rob de Nijs zijn zeventigste verjaardag met een groot concert in Carré. Behalve De Nijs zelf waren er optredens van muzikale vrienden zoals Spinvis, Jan Rot, Henk Hofstede, Loeki Knol en Wieteke van Dort. Tijdens het concert maakte De Nijs bekend dat hij een nieuw album gaat maken met Spinvis.
Begin 2013 was De Nijs te zien in het vijfde seizoen van het programma "De beste zangers van Nederland". Naast De Nijs deden Simone Kleinsma, Tim Douwsma, Angela Groothuizen, Raffaëla Paton, Charly Luske en Bastiaan Ragas mee aan het programma. De Nijs zong voornamelijk Engelstalige nummers van Elvis Presley ("Always on my mind", "Can't help falling in love") en The Beatles ("Lady Madonna", "Something").
Privéleven.
Op 30 juli 1968 trouwde hij met de dochter van een clubeigenaar in Bergen op Zoom.
In december 1980 ontmoette hij Belinda Meuldijk die veel teksten voor hem zou gaan schrijven. In juli 1984, na de scheiding van zijn eerste vrouw, trouwde hij met Meuldijk. Ze hebben twee zoons. Het huwelijk van Rob de Nijs en Belinda Meuldijk kreeg veel aandacht van de roddelbladen. De Nijs en Meuldijk gingen in 2006 uit elkaar. Volgens hun advocaat zagen de twee "geen toegevoegde waarde om deze samenlevingsvorm vanuit een huwelijkse staat voort te zetten".
Op 24 juni 2008 trouwde De Nijs met zijn voormalige persoonlijk assistente. Zij kregen in 2012 een zoon. In 2015 is de 72-jarige zanger nog steeds actief. Hij treedt op in theaters met de voorstelling "Nieuwe ruimte".
Trivia.
Op 6 juni 2007 plaatste het roddelblad "Privé" foto's van de ernstig vervuilde villa van Meuldijk in Bosch en Duin. Voormalig echtgenoot De Nijs bekende de foto's in augustus 2006 te hebben gemaakt, maar ontkende ten stelligste het beeldmateriaal aan het weekblad te hebben geleverd. Meuldijk spande een kort geding tegen het blad aan. De rechter stelde Meuldijk in het gelijk en bepaalde dat de gegevens van de fotograaf en de verkoper van de onrechtmatig gemaakte foto’s bekendgemaakt moesten worden. Na het kort geding bleek dat toenmalig belspelpresentator Martijn van den Bergh de foto's aan "Privé" had doorgespeeld.
Op 13 juli 2009 was De Nijs de eregast bij De Toppers in Concert 2009.
Rob de Nijs kreeg in december 2012 als eerste artiest een eigen portret in Carré. Het portret is geschilderd door Dora Carpentier.
De Nijs weigerde mee te werken aan het Koningslied, het lied voor de inhuldiging van prins Willem-Alexander tot Koning der Nederlanden, nadat hij de tekst van het lied had gelezen.
Onderscheiding.
In 2001 ontvangt Rob de Nijs een Edison voor zijn volledige oeuvre. Belinda Meuldijk ontvangt dat jaar een Gouden Harp voor de teksten die zij schreef voor Rob de Nijs. De Nijs ontving de Gouden Harp zelf al in 1982.
Op 20 november 2016 ontving De Nijs in "Theater Amsterdam" de "NPO Radio 5 Oeuvre Award 2016" voor zijn oeuvre met meer dan 35 albums en vormt daarmee een verrijking voor de Nederlandstalige muziek. De jury roemde hem hierbij om zijn muzikale veelzijdigheid, vakmanschap en drive tot vernieuwing. Ook wordt hij gezien als inspiratiebron voor veel beginnende artiesten en als een van de grondleggers van de hedendaagse Nederlandstalige popmuziek.
