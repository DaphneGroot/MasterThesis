	Grote banken stichten bank voor valuta-deals
	Van onze verslaggever
AMSTERDAM
 Twintig grote westerse banken waaronder de ABN Amro bereiden de oprichting voor van een gezamenlijke grote bank, speciaal voor de afwikkeling van valutatransacties. Met de nieuwe bank, die voorlopig de naam CLS Bank heeft meegekregen, moet het gemakkelijker worden om de gevolgen van financiële crises beperkt te houden.

Als CLS eenmaal functioneert, zou zij transacties in acht verschillende munten gelijktijdig moeten kunnen uitvoeren. De acht munten zijn de Amerikaanse en Canadese dollar, de yen, de mark, de Franse en Zwitserse franc, het Britse pond en de gulden.
Tot de oprichting zal volgens een functionaris van een van de deelnemende banken, Bank of Tokyo-Mitsubishi, volgende maand worden besloten tijdens een bijeenkomst in Duitsland. ABN Amro wilde gisteren geen details verstrekken. 'We zijn nog aan het overleggen. Zo lang dat duurt, doen we geen mededelingen', aldus een woordvoerder.
Bij valutacrises lopen commerciële banken grote risico's, alleen al door de tijd die de administratieve afwikkeling van valutatransacties kost. De omvang van de internationale valutahandel bedraagt zo'n 1250 miljard dollar (2075 miljard gulden) per dag. Als een tegenpartij haar verplichtingen niet nakomt, kan een bank daardoor op elk willekeurig tijdstip een strop lijden die groter is dan het eigen vermogen.
Bij veel bancaire valutatransacties worden door een bank zowel geldsommen gekocht als verkocht. Als een bank koopt met geld dat het denkt te ontvangen uit een verkooptransactie, kunnen er grote problemen ontstaan als dat geld niet binnenkomt omdat de andere partij in gebreke blijft.
Het betalingsrisico bij valutatransacties beperkt zich niet tot enkele uren binnen de werkdag. Banken kunnen enkele dagen zijn blootgesteld aan grote risico's en ook daarna kan het nog één tot twee werkdagen duren voor banken zeker weten dat de gekochte valuta daadwerkelijk zijn ontvangen. Die risico's nemen toe naarmate er meer tijd zit tussen de totstandkoming van de deal en de afwikkeling ervan.
De risico's kwamen in 1974 voor het eerst duidelijk aan het licht bij de ondergang van de Duitse bank Herstatt. Die dreigde enkele andere banken met zich mee te slepen. Recentere gevallen waarin ernstige verstoringen optraden, waren de problemen bij de Amerikaanse bank Drexel Burnham Lambert in 1990, de plotselinge sluiting van Bank of Credit and Commerce International in 1991, de mislukte staatsgreep in de vroegere Sovjetunie later dat jaar en het bankroet van de Britse bank Barings eind februari 1995.
ING beschikt al met andere, meest Europese banken over een gezamenlijk afwikkelingsinstituut. Deze onderhandelt momenteel over een samenwerking met Amerikaanse commerciële banken.

