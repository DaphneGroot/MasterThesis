	Long toont liefde voor Gershwin in vertaling
	Robert Long zingt Gershwin, met Greetje Kauffeld, Margriet Hermans en de Koos Mark Big Band. De Kleine Komedie Amsterdam.
'Uit Liefde en Respect voor Gershwin' heet het project waarmee Robert Long aantoont dat hij een gouden vertaalpen heeft. Die Gershwin-liefde werd blijkbaar niet gedeeld door de meneer van de platenmaatschappij die het Amsterdam Saxophone Quartet aankondigde, want hij kon op geen enkele titel van het Gershwin-repertoire komen. Het kwartet liet zich door het geklungel niet van de wijs brengen en zorgde met de Cuban Overture en Lady be good voor de juiste Gershwin-temperatuur in de zaal. Long stapte in een gespreid bedje.
De liederen van George en Ira Gershwin zijn in vele talen vertaald, maar niemand heeft zich tot nu toe aan een Nederlandse versie gewaagd. De teksten van Ira zijn puur maatwerk met een onwaarschijnlijke soepelheid. Robert Long heeft er zich na lang aandringen van zijn vaste arrangeur Koos Mark op gestort.
Hij heeft de inventieve oplossingen gevonden voor de rijm- en ritmegrappen waarmee de Amerikaanse tekstdichter zo kwistig heeft gestrooid. 'I got rhythm' werd 'Lekker tempo' en 'A foggy day' werd 'Een trieste dag.' Dat laatste nummer is een echte Nederlandse ballad geworden over Amsterdam, terwijl Long voor de taaltegenstellingen tussen de VS en Engeland (Let's call the whole thing off) een prachtige tegenhanger heeft gevonden in de Vlaams-Nederlandse situatie.
Op de cd staan dertien vertalingen en twee instrumentale stukken. Tijdens een eenmalig concert werd de hele verzameling gespeeld. Longs enigszins harkerige voorkomen past niet echt bij deze Amerikaanse swing. Toch voelde hij zich hoorbaar op zijn gemak. Niet iedereen bleek even tekstvast, maar de uitglijers werden door Koos Mark, die als een krijgshaftige Bonaparte voor zijn troepen stond te zwaaien, vakkundig opgevangen.
Van de gastvocalisten maakte vooral Greetje Kauffeld een prima beurt. Dertig jaar zong zij niet in het Nederlands, maar deze jazzy nummers kunnen haar repertoire alleen maar verrijken. Het project zou helemaal geslaagd zijn geweest als naast Kauffeld ook nog een aansprekende jonge zangeres had meegedaan. Want het is bijna de plicht van de muziekwereld om de meesterwerkjes van de gebroeders Gershwin over de generatiegrens heen te tillen.
Patrick van den Hanenberg

