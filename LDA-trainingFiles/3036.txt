	FILMMUSEUM
	Het Nederlands Filmmuseum in Amsterdam toont van 30 januari tot en met 12 februari een onlangs gerestaureerde versie van Sunrise (1927), de eerste film die de Duitse cineast Murnau in de Verenigde Staten maakte. 'Sunrise' werd ooit het laatste hoogtepunt van de Duitse zwijgende film genoemd. De film verbeeldt de liefdesgeschiedenis van een jong stel, een liefde die zich na tussenkomst van een 'wereldsche vrouw' tot een tragedie dreigt te ontwikkelen. De speelfilm, die toen met drie Oscars werd bekroond, is sporadisch te zien.

