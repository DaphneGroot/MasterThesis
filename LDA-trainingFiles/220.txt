	Nederland klaagt bij Brazilië over reis van Desi Bouterse
	Van onze verslaggever
Jeroen Trommelen
 AMSTERDAM
 Het ministerie van Buitenlandse Zaken heeft zich bij de ambassadeur van Brazilië in Den Haag beklaagd over de toelating en ontvangst van de Surinaamse oud-legerleider Desi Bouterse in Brazilië. Nederland heeft ook overwogen Brazilië om uitlevering van Bouterse te vragen. 'Ons was echter gebleken dat zo'n verzoek geen kans zou maken omdat hij in Brazilië een diplomatieke status geniet', aldus het ministerie.

Bouterse, die formeel geen enkele openbare functie bekleedt, bezoekt deze week Brazilië als voorbereiding van een staatsbezoek door president J. Wijdenbosch van Suriname. Bouterse heeft voor de reis een diplomatiek paspoort gekregen en zou daardoor onschendbaar zijn.
Volgens Buitenlandse Zaken betekent de reis een ongewenste statusverhoging voor Bouterse. 'We hebben ons ongenoegen daarover aan de Braziliaanse ambassadeur laten blijken, na overleg hierover tussen de ministeries van Justitie en Buitenlandse Zaken. Er loopt een verzoek tot rechtshulp en we zijn hierdoor niet in staat geweest daar uitvoering aan te geven.'
Het ministerie erkent dat er geen formele bezwaren bestaan tegen de toelating en ontvangst van Bouterse in Brazilië. Tegen de oud-legerleider en NDP-voorzitter loopt in Nederland weliswaar een gerechterlijk vooronderzoek wegens veronderstelde handel in drugs, maar het Justitie heeft nog steeds geen besluit genomen over zijn vervolging.
De reis naar Brazilië is volgens bronnen in Paramaribo en Den Haag een belangrijke illustratie van de informele come-back van de oud-legerleider in de officiële Surinaamse politiek. Eigenlijk is Bouterse alleen partijvoorzitter van de NDP, maar hij trad de laatste maanden geregeld op als speciale afgezant of woordvoerder van de regering.
Nederland heeft sinds oktober 1995 vier uitleveringsverzoeken en dertien verzoeken tot rechtshulp ingediend bij het Surinaamse Openbaar Ministerie, maar heeft daarvoor slechts in één geval medewerking gekregen. Dat betrof de bezorging van het bericht dat tegen Bouterse een gerechterlijk vooronderzoek was begonnen.
Op 22 oktober vorig jaar zei minister van Mierlo van Buitenlandse Zaken tegen de Tweede Kamer dat Suriname binnen drie maanden op de resterende verzoeken moest reageren. Anders zou de relatie tussen de twee landen beschadigd kunnen raken. De termijn van drie maanden liep gisteren af. Volgens Buitenlandse Zaken is er nog steeds geen reactie uit Suriname gekomen.
Volgens PvdA-woordvoerster J. van Nieuwenhoven is het moment waarop het rechtshulpverdrag met Suriname moet worden opgezegd, daarmee dichterbij gekomen. 'Het heeft heel weinig zin om zo'n verdrag te hebben wanneer je nul op rekest krijgt wanneer je werkelijk om iets vraagt', vindt ze.
D66-woordvoerder G. Roethof heeft minder haast met het trekken van conclusies uit de Surinaamse terughoudendheid. Minister Van Mierlo moet eerst in de gelegenheid worden gesteld daarop te reageren, vindt ze. 'De ervaring leert dat het niet zo nuttig is om hierover met het mes op tafel te praten.' De VVD'er F. Weisglas wil nog helemaal niet reageren: 'Temeer vanwege de eventuele zwaarwichtige gevolgen, zoals het opzeggen van het verdrag.'

