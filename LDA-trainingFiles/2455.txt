	OM is blij met mogelijkheid tot opleggen van alternatieve sanctie; 'Verplicht werk maakt straf voelbaar'
	Van onze verslaggeefster
Mirjam Schttelndreier

AMSTERDAM
Jeugdige delinquenten moeten de justitile autoriteiten weer serieus gaan nemen. Dat vindt mr. R. de Vries, advocaat-generaal in Amsterdam en binnen het Openbaar Ministerie specialist op het gebied van de jeugdcriminaliteit. 'Daarom is het jeugdstrafrecht de laatste jaren niet zozeer harder, maar vooral duidelijker geworden', zegt De Vries. 'We treden zo snel mogelijk op. Daarnaast moet straf voor de jongere voelbaar zijn. Niets is zo onpedagogisch als jongeren voor vergrijpen n¡et straffen.'
Samen met de Amsterdamse procureur-generaal C. Ficq bestiert De Vries de strafrechterlijke aanpak van de jeugddelinquentie. Deze week werd bekend dat de jeugdcriminaliteit opnieuw is gestegen. Vooral de toename van het aantal geweldsdelicten is opvallend. Dit type misdrijven steeg het afgelopen jaar met zo'n vijftienhonderd tot bijna achtduizend gevallen. Ruim tien jaar geleden, in 1985, ging het nog om ruim drieduizend zaken. In totaal kwamen 41.500 jongeren in 1995 met de politie in contact, vorig jaar waren het er 50 duizend.
'De grote maatschappelijke belangstelling voor de jeugdcriminaliteit is daarom terecht', aldus Ficq. 'Zowel de omvang als de aard van de jeugdmisdrijven baart zorgen.' De vraag is of de verbeterde registratie en grotere belangstelling voor jeugdmisdrijven de cijfers niet heeft vertekend. 'Het is zeker een verklarende factor, maar zeker niet de enige. Er is absoluut sprake van een autonome stijging.'
Maar critici menen dat baldadig gedrag tegenwoordig wel erg snel wordt gecriminaliseerd. Jongeren belanden voor een relatief licht vergrijp als vandalisme of winkeldiefstal al in een HALT-bureau. Hun strafblad blijft weliswaar blanco, maar zij moeten als tegenprestatie bijvoorbeeld enkele uren graffiti verwijderen in de stad.
De Vries: 'Ik vind het prima dat door de HALT-voorzieningen ook de kleinere vergrijpen zichtbaar worden. Het probleem was dat we vroeger met een gat zaten. Als een jongere iets had uitgehaald, maar het strafrecht in verhouding te fors was, konden we hem slechts met een schop onder de kont naar huis sturen. We waren volstrekt ongeloofwaardig. Bij jeugddelinquentie is de eerste klap een daalder waard. Die buiten-justitile klap kunnen we nu gelukkig uitdelen.'
Het duo is ook tevreden over de toegenomen snelheid waarmee jongeren worden bestraft. In 70 tot 90 procent van de gevallen, aldus De Vries, lukt het om tussen het gepleegde delict en de straftoemeting niet langer dan zes maanden te laten verlopen. 'Dat is nog lang voor een jongere, maar als het om taakstraffen en Halt-afdoeningen gaat, is de afhandeling meestal al beduidend sneller.'
De explosieve groei van de taakstraf - inmiddels krijgt 60 procent van de jeugdigen zo'n straf opgelegd - voldoet volgens hen ook. Bij een taakstraf wordt een jongere verplicht te werken en/of te leren. Het vervangt de vroegere, niet zoveel indruk makende, boete en de, veel zwaardere, vrijheidsstraf.
De Vries: 'Hier wordt straf voelbaar, want jongeren vinden in dit egocentrische tijdperk werken zonder beloning niet leuk. Bovendien is het voor slachtoffers heel bevredigend dat van daders compensatie wordt gevraagd. Er wordt een signaal aan de maatschappij gegeven.'
Staatssecretaris Schmitz van Justitie pleitte afgelopen week op een internationaal congres van criminologen ervoor om de bestraffing van jongeren niet te veel aan justitie over te laten. De ouders zouden meer betrokken moeten worden bij de correctie van hun kroost. De Vries: 'Dat ben ik met haar eens. Ik heb zelf de afgelopen tien jaar onder veel ouders de houding bespeurd van: laat justitie het maar regelen.' Ficq: 'Maar het strafrecht lost de jeugdcriminaliteit niet op, wij kunnen alleen iets doen aan de strafbeleving. Ouders moeten opvoeden.'
Justitie kan maar voor een deel corrigeren. Maar dat moet wel helder en eenduidig gebeuren. Door de toegenomen aandacht van overheidswege voor de criminaliteit onder minderjarigen, is gaandeweg het contact tussen de jeugdofficieren in het land versterkt. Uit hun onderlinge informatie-uitwisseling bleek dat in verschillende ressorten zeer afwijkende straffen werden uitgedeeld voor dezelfde delicten.
In reactie daarop heeft het Openbaar Ministerie nu een nieuwe richtlijn uitgevaardigd waarin voor een keur aan delicten, van graffiti-geklieder en joyriding tot en met poging tot doodslag, een standaard-eis wordt omschreven. Een maatregel die, zoals De Vries zegt, is ingegeven door het motto: 'Gelijke monniken, gelijke kappen.'
Volgens Ficq is de behoefte aan uniformering met name veroorzaakt door de enorme stijging van het aantal strafzaken. 'Kinderrechters hadden altijd een bijzondere positie. Vooral in jeugdzaken was vaak sprake van een zeer individuele benadering. De persoonlijke visie van de kinderrechter op de ernst van de zaak en op het pedagogische element van de straf, speelde een grote rol.'
Wellicht dat jongeren meer respect krijgen voor Vrouwe Justitia, nu het niet meer uitmaakt of zij in Utrecht of Amsterdam een autokraak zetten. Maar, haast De Vries zich er aan toe te voegen, de standaardlijst geeft niet meer dan een 'kader' voor justitieel optreden, hoger of lager straffen blijft mogelijk. 'De onafhankelijkheid van de rechter wordt niet aangetast. Er kunnen allerlei afwegingen zijn om gelijksoortige misdrijven toch anders af te handelen. Ongelijke monniken verdienen verschillende kappen.'

Foto
	Ficq (links) en De Vries. FOTO BERT VERHOEFF - DE VOLKSKRANT

