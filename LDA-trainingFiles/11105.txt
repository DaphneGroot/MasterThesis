Geldermalsen (gemeente).
Geldermalsen () is een gemeente in de Nederlandse provincie Gelderland. De gemeente telt 26.289 inwoners op 1 september 2015 (bron: CBS) en heeft een oppervlakte van 101,67 km² (waarvan 1,97 km² water). Het gemeentehuis staat in het dorp Geldermalsen.
Kernen in de gemeente Geldermalsen.
Kernen in de gemeente zijn Acquoy, Beesd, Buurmalsen, Deil, Enspijk, Geldermalsen, Gellicum, Meteren, Rhenoy, Rumpt en Tricht.
Ligging.
De gemeente is gelegen in het zuidwestelijke deel van de provincie Gelderland, in de Tielerwaard in de Betuwe. Het riviertje de Linge meandert door de gemeente heen. De gemeente wordt in twee delen gesplitst door de A2, de weg ‘s-Hertogenbosch-Utrecht. Deze weg kruist de A15 Rotterdam-Nijmegen/Arnhem bij het knooppunt Deil. In Beesd en Geldermalsen bevinden zich stations.
Topografie.
"Topografische gemeentekaart van Geldermalsen, per december 2016"
Geschiedenis.
De huidige gemeente Geldermalsen is op 1 januari 1978 ontstaan door samenvoeging van de voormalige gemeenten Beesd, Buurmalsen, Deil en Geldermalsen. Van 1 januari 1812 tot 1 januari 1818 was Buurmalsen al eerder met Geldermalsen in één gemeente verenigd.
Politiek.
Door een motie van wantrouwen bij de VVD, viel op dinsdag 24 april 2012 het volledig college van burgemeester en wethouders. Coalitiepartij VVD vond dat het college te weinig daadkracht toonde rond de bouw van een multifunctioneel centrum. De partij steunde een motie van wantrouwen van de oppositie. De motie was ingediend door de SGP, die na kritiek van de VVD op de coalitie vaststelde dat er te weinig vertrouwen was. De drie wethouders bleven demissionair aan om de lopende zaken af te handelen.
Het college bestaat sinds 2014 uit Dorpsbelangen, SGP en CDA.
