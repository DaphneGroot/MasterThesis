Sousse (stad).
Sousse of Soussa (سوسة "Sūsah") is een stad in het oosten van Tunesië, aan de Middellandse Zee. Het is de hoofdstad van het gelijknamige gouvernement. De stad ligt ongeveer 140 kilometer ten zuiden van de hoofdstad Tunis. Sousse telde 173.047 inwoners bij de volkstelling van 2004 (tegen 83.509 bij die van 1984). Bij de laatste volkstelling van 2014 steeg dit aantal nog meer naar 271.428 inwoners. Dat aantal ligt echter veel hoger als de verschillende voorsteden worden meegeteld.
Namen van de stad.
In de 11e eeuw v.Chr. werd de stad door Feniciërs gesticht, en kreeg het de naam Hadrumetum. In latere eeuwen werd de stad bekend onder diverse andere namen, zoals Hunerikopolis en Justinianopolis. Bij de grote Arabische veroveringen van de 7e eeuw n.Chr. kreeg de stad de naam "Soussa", wat wordt uitgesproken als "Soessa".
Toerisme.
De plaats is zeer in trek bij toeristen. Veel vakantieaanbiedingen van reisbureaus in bijvoorbeeld Nederland voorzien in een verblijf in deze badplaats. De stad heeft zowel een modern gedeelte, als een oude stad, de medina.
Sousse is de laatste jaren ook steeds populairder geworden voor jongeren uit Europa. Jongeren genieten hier van het uitgaansleven, het strand, de drukke boulevard en de vele bezienswaardigheden die de stad biedt.
Toeristische plaatsen die dicht in de buurt van Sousse liggen, zijn Hammam Sousse en Port El Kantaoui. Het hele kustgebied tussen Sousse en Port El Kantaoui is toeristisch, met veel hotels en mooie stranden. Populaire bezienswaardigheden in Sousse zijn Medinat Alzahara, Medina, Bora Bora, Musee Dar Essid en de catacomben van Sousse.
Het Archeologisch Museum van Sousse, met in zijn collectie archeologische vondsten uit de Fenicische, Romeinse, vroegchristelijke en islamitische tijd, staat bekend om zijn uitgebreide verzameling aan mozaïeken.
Ook staat de stad bekend om de omringende olijfboomgaarden, de rijke historie en de vele bazaars die te bezoeken zijn.
Aanslag.
Op 26 juni 2015 vond er een zware aanslag plaats in de toeristische strandzone ten noorden van het centrum, bij Port El Kantaoui. Er werden vele schoten gelost door een zwaarbewapende terrorist, voornamelijk op mensen die op het strand lagen te slapen. Er vielen 37 doden.
