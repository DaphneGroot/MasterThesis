	Wie tegen Kohl is, is welkom bij PDS
	Van onze correspondent
Willem Beusekamp
 BONN/BERLIJN
Post van Hanno Harnisch, woordvoerder van de Oostduitse communisten, de PDS. Harnisch eindigt zijn uitnodiging voor het komende partijcongres met een gedicht. 'Wanneer, indien niet nu. Waar, indien niet hier. Hoe, indien zonder liefde. Wie, indien niet wij.' Een paar weken later is de poëtische persfunctionaris ontmaskerd als Stasi-spion, iemand die tot de laatste seconde van de DDR zijn vrienden heeft verlinkt.
De gevolgen? Geen. Harnisch blijft woordvoerder van de Partij van het Democratisch Socialisme en zal eind deze week in Schwerin, de hoofdstad van Mecklenburg-Vorpommern, zijn 'geehrte Bonner Kolleginnen und Kollegen' met achtergrondgesprekken inwijden in de maatregelen waarmee de PDS de recordwerkloosheid te lijf gaat.
Onbedoeld staat Harnisch sinds vorige week model voor het karakter van de PDS (de opvolger van Honeckers SED), een groepering die de rest van de Duitse politiek veel zorgen baart. Oud-Stasi-informant, stalinist of anarchist, bij de PDS is iedereen welkom. Voorwaarde is een hartgrondige afkeer van Helmut Kohl en zijn gevolg die, zo weet de PDS, alleen verantwoordelijk zijn voor de economische ellende in vooral het oosten des lands.
Het verzwegen verleden van de PDS-woordvoerder was in Duitsland groot nieuws. In het tv-journaal verklaarde Harnisch (44) lachend vroeger een 'verstokt socialist' te zijn geweest. Zijn vroegere bijbaan als Stasi-spion beziet hij thans met 'een mengeling van overtuiging, stijfkoppigheid en schaamte'. Schaamte omdat hij tot in de nadagen van de DDR de Stasi nauwkeurig informeerde wie van zijn vrienden op bepaalde feestjes was geweest.
Waarom hij in de afgelopen zes jaar niet zelf naar buiten is gekomen met zijn Stasi-verleden liet de joviale en alternatieve Harnisch (grote oorring, dikwijls gehuld in een soort berenvel, rijbewijs ontnomen nadat hij met zijn lila Trabant in West-Berlijn verschillende auto's had geramd) in het midden. Afgelopen weekeinde liep Harnisch met het voltallige partijbestuur weer voorop tijdens de jaarlijkse demonstratie bij het graf van Karl Liebknecht en Rosa Luxemburg. De arm gestrekt en de vuist gebald.
Gisteren lekte uit dat de PDS-woordvoerder nog steeds geen schoon schip heeft gemaakt. Niet vanaf 1976, maar vanaf 1971 heeft hij zich schriftelijk verplicht 'de firma Kijk en Luister' (Stasi) met hand- en spandiensten bij te staan.
De zorgen om de ontwikkelingen bij de PDS reiken overigens veel verder dan de regelmatige onthullingen over prominente postcommunisten . De bijkans 'eeuwige coalitie' in Bonn van christen- en vrije democraten (CDU/CSU, FDP) onder leiding van Kohl vreest dat de PDS bij de verkiezingen eind 1998 de doorslag kan geven: met behulp van de postcommunisten zouden SPD en Groenen de meerderheid kunnen krijgen.
Onomstreden is dat de harde kern van de partij uit voormalig SED-kader bestaat. Mensen dus die tegen de Duitse vereniging zijn en in de ex-DDR niets nalaten om 'het gezag' uit Bonn te ondermijnen. Tijdens de laatste Bondsdagverkiezingen (1994) verwierf de PDS in Oost-Duitsland een vijfde van de stemmen en werd zij na de CDU de grootste partij van de ex-DDR.
Tegen deze achtergrond moet tevens het spectaculaire overlopen van voormalig DDR-verzet naar Helmut Kohls CDU worden gezien. Na Vera Lengsfeld (ex-Groenen) hebben zich de afgelopen weken bijna twintig Oost-Duitse strijders voor de burgerrechten laten inschrijven als nieuw lid van de CDU. Elke coalitiepoging van hun partij (SPD danwel Groenen) met de PDS beschouwen zij als verraad.
Als reactie daarop verkeren SPD en Groenen in staat van opwinding en wrijft de centrum-rechtse coalitie zich in de handen. De verklaringen van Duitse democraten volgen elkaar in hoog tempo op. Zo is er de 'Verklaring van Erfurt', waarin prominenten als Günter Grass (de auteur is al een tijdje partijloos en nog steeds tégen de Duitse vereniging) plechtig verklaren Helmut Kohl nooit te zullen verjagen met hulp van de PDS. De Groenen willen er zelfs een officieel besluit van het partijcongres over .
Zoals wel vaker in tijden van onrust blijkt de werkelijkheid bij de politieke tegenstander gecompliceerder. De PDS mag op regionaal en lokaal niveau in de ex-DDR ijzersterk zijn, wat de landelijke politiek betreft, is het een puinhoop. In Neues Deutschland, voorheen spreekbuis van de SED, schreef Gregor Gysi vorige week dat hij overweegt uit de Bondsdag te stappen. En een PDS zonder de charismatische Gysi is politiek dood.
Gysi schrijft gek te worden van partijgenoten die 'de PDS uitsluitend gebruiken om hun levensloop te verdedigen en hun ideologische stokpaardjes te berijden.' PDS-voorzitter Lothar Bisky zegt het maandag in de Süddeutsche Zeitung nog veel duidelijker: 'Ik beschouw mezelf als de vuilnisemmer van de partij. De grootste groep bestaat uit Psychopathen und Psychopathinnen.'

