	Kampioene van de lijdzaamheid
	OUDERS ZIEN sterven, ouders begraven - het is een vast onderwerp in de Nederlandse literatuur van de laatste jaren, nu de baby boomers onder de schrijvers rond de vijftig zijn. Nicolaas Matsier, A.F.Th. van der Heijden, Adriaan van Dis, Carl Friedman, zij schreven over de dood van vaders of moeders, over hun ouders, mag je wel zeggen, want het autobiografische karakter van deze romans en verhalen is evident. Bij een allerminst fictieve dood passen literair schimmenspel en wisseltrucs tussen verbeelding en werkelijkheid kennelijk slecht. Wie sterft bestond echt en verdient een waardig literair requiem en dat werd het bij deze schrijvers, in stuk voor stuk indrukwekkende romans en verhalen.
De dood van de ouders is vaak de eerste onvermijdelijke confrontatie met aftakeling en sterfbed, en het eerste signaal dat het eigen sterven heeft ingezet: de langgerekte tijd van kind zijn en pierewaaien, die puberteit van een halve eeuw, is voorbij en de rekening dient opgemaakt. Tedere herinneringen en jeugdtrauma's, wrok en waardering, dankbaarheid en moeizaam vergeven zijn vaste posten op die balans. Saulus Es, een Vlaamse debutant, geboren in 1954, opent zijn oeuvre meteen maar met de boekhouding van de ouderlijke dood. En het opvallende aan zijn roman Dat lijden, dat louterende lijden is dat het saldo van meet af aan negatief is. De moeder van de hoofdpersoon staat in het krijt bij haar zoon en daar kan de dood niets aan veranderen.
De heftige titel van de roman moeten we niet al te letterlijk nemen. De stervende lijdt, zeker, en de zoon die toekijkt niet minder, maar gelouterd wordt er niemand. De titel verwijst naar een standaardfrase van de nonnen op de 'palliatieve afdeling' van het ziekenhuis, waar de moeder tergend langzaam wordt weggevreten door kanker. 'Zij is er nog lang niet', zegt een glimlachende non met een blik op het van woede vertrokken gezicht van de stervende. 'We kunnen alleen maar bidden.'
Hoe een sterfbed te ondergaan van een dode die je niet zult betreuren? Over die pijnlijke vraag gaat deze roman. De moeder van de hoofdpersoon is een verschrikking. Een kampioene van de lijdzaamheid. Altijd maar sloven en poetsen, kinderstront en kinderkots ruimen, sjouwen met uitpuilende boodschappentassen, 'en dat met een hartkwaal'. En natuurlijk geen greintje dankbaarheid van man en kinderen. Een vreugdeloze moeder, die het woord liefde niet kan spellen. Eerst was er de man 'die haar als een stroeve, knarsende ledenpop openspreidde'. Toen kwam de oorlog en waren er 'kinderen die in haar ingepoot en uit haar losgescheurd moesten worden en haar buik aan flarden rukten'. En ten slotte werd zij 'een kronkelende, door sluipwespen aangerande en met huishoudchemicalin bestookte vrouw die met een ondermaats vliegenmeppertje in de lucht verborgen belagers van zich af stond te meppen'.
De zoon, die in een beschermende 'hij-vorm' de ijskoude pen voert, registreert dit leven onaangedaan. Haar jeugd en huwelijk, zijn verdrongen jeugd die zich nu aan de rand van het ziekenhuisbed meldt. Er wordt weinig geanalyseerd in deze roman, maar van een straffe bewijsvoering is wel degelijk sprake - dat is het bijzondere aan dit romandebuut. De kilte werd van generatie op generatie doorgegeven en wordt nu op even laconieke als huiver verwekkende wijze neergekwakt in scnes uit verleden en heden. De moeder van de stervende was een al even verbeten vrouw die als berooide weduwe met vijf kinderen maar n doel had: 'Haar illusies ensceneren rond de tafel met de kinderen en de schraal gevulde borden van het oude familieservies.'
Dat servies verhuist mee naar de volgende generatie, als spil van dezelfde illusies. 'Wonen hier mensen?' vroeg een vriendinnetje van de hoofdpersoon, toen deze bij afwezigheid van zijn moeder haar eens mee naar huis durfde te nemen. Ze ziet de 'stofvrije, geluiddichte kamer', de symmetrisch opgehangen landschapjes, de gekamde franje van het tapijt, de afwezigheid van planten en kranten en maakt het diezelfde middag nog uit. Zelf stond hij, een paar jaar eerder, met openhangende mond te kijken hoe de moeder van een vriendje haar zoon in bad haar rug liet wassen en het kind liefkozend tegen haar natte buik drukte. Zijn moeder hield haar kinderen 'met lange, vieze armen van zich af'. Toen hij, nog kleiner, zijn moeder eens vroeg waarom een man op straat zijn dochtertje op zijn arm droeg, antwoordde zij kribbig dat dat 'een ongelukkig kind' was. 'Het zal wel iets aan zijn benen hebben, zo geboren zijn. Anders zou die man het toch niet dragen'
Liefdeloosheid is besmettelijk, erfelijk en ongeneeslijk. Over het dagelijks leven van de zoon lezen we weinig, behalve dat hij natuurlijk nooit iets wist te doen wat moeders goedkeuring kon wegdragen. Hij sprong een gat in de lucht, toen hij hoorde dat hij naar kostschool mocht. Daarna studeren, lang haar, leren jekkies, roken, drinken en neuken, dat uitmondde in mislukt huwelijk en vaderschap. Een gewone naoorlogse zoon uit de grote stad Antwerpen.
Zijn zusje kwam er slechter van af. Zij kon niet leren, de tikken op haar vingers tijdens de dagelijkse bijles van haar moeder hielpen niet. Het meisje ging op zichzelf wonen, raakte aan de drank en de pillen, en pleegt tenslotte zelfmoord. De moeder, die vlakbij woont, hoort de ambulance gillen en zegt: 'Daar gaat zus weer.' Het blijkt 'Wijlen Zus'.
Aan het sterfbed vraagt de zoon zijn moeder of ze in haar leven iets verkeerds heeft gedaan. 'Spontaan, zonder enige aanzeling en zonder nadenken, had zij geantwoord: ''Nee, nooit.'''
Een van de motto's bij deze roman luidt: 'Angst voor pathos laat veel ongezegd.' Het doet aanvankelijk, gevoegd bij het achterop aangekondigde onderwerp, het ergste vrezen. Maar de angst voor een larmoyante, alle emotionele remmen losgooiende aanpak blijkt ongegrond. Es - de freudiaanse achternaam zal wel toeval zijn - schrijft niet pathetisch maar meedogenloos, en de overheersende emotie is woede.
Grimmige humor is zijn sterkste wapen; daarmee voorkomt hij dat de loden last van zijn onderwerp de lezer verplettert. Geestig is de rode draad van de dagelijkse bezoeken aan het ziekbed: het eten. De vraag 'wat eet je vanavond' garandeert dat het gesprek goddank een kwartier voortdobbert. Op een avond besluit de zoon dat hij een Grieks slaatje zal eten. Een eindeloze reeks ingredinten wordt opgesomd, tot het geprek echt dreigt te stokken. '''En kappertjes?'' vraagt de moeder triomfantelijk. ''Natuurlijk'', antwoordt hij onmiddellijk, ''kappertjes. . .'' - hij slaat zichzelf wel tienmaal vertwijfeld met de vlakke hand tegen het voorhoofd: de Titanic zinkt en het orkest vergeet te spelen, de zelfmoordpiloot duikt en merkt te laat dat hij zijn toestel met zeeppoeder volgestouwd heeft, de maagd Maria bevalt van een welgeschapen tweeling - ''hoe kon ik dat vergeten, zoiets essentieels, hoe kon ik zo jezusallemachtig stom zijn! Kappertjes, kappertjes uit een glazen potje. . .'''
Aan het slot, als de moeder eindelijk sterft, neemt de schrijver nog meer afstand van z'n 'hij'-personage. 'Misschien, heel misschien zijn zijn ogen toen wel vochtig geworden', schrijft hij, maar zeker weten we het niet. Wel durft hij nu onomwonden vast te stellen dat zijn hoofdpersoon 'een krijger is met nog altijd open fontanel, die niet naar een schoot, maar (. . .) naar schootzitten haakt'. En dat is het enige gevoelige zinnetje in deze harde, moedige roman.
Aleid Truijens
Saulus van Es: Dat lijden, dat louterende lijden.
Meulenhoff; 220 pagina's;  36,90.
ISBN 90 290 5412 3.

Foto
	Saulus Es FOTO RENAUD

