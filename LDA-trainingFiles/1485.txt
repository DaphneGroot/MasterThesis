	UNA dreigt stokje te steken voor grote stroomfusie
	Van onze verslaggeefster
AMSTERDAM
De Utrechts/Amsterdamse stroomproducent UNA ligt dwars bij de vorming van een Grootschalig Productiebedrijf (GPB) voor de opwekking van elektriciteit. In een brief aan minister Wijers van Economische Zaken stelt de UNA dat het het voorstel tot een fusie met de drie andere stroomproducenten niet steunt.
De overkoepelende organisaties van de bedrijven in de stroomsector, de Samenwerkende Elektriciteitsproducenten (SEP) en de distributiebedrijven die verenigd zijn in EnergieNed, maakten gisteren bekend dat er overeenstemming is over de toekomstige structuur van de elektriciteitssector. De houding van de UNA is een 'ernstige rimpel in het fusieproces', aldus een woordvoerster van SEP.
Het is niet uitgesloten dat de fusie zonder de UNA doorgaat of dat dit bedrijf in een later stadium toetreedt. Op zich is de UNA wel voorstander van een GPB. Het bedrijf heeft echter moeite met de geplande eigendomsverhoudingen.
Wijers gaf woensdag zijn zegen aan het voorstel dat vertegenwoordigers uit de stroomsector hebben opgesteld. In een brief aan de Tweede Kamer stelt hij dat het controversiÃ«le sectorplan hem 'de meest begaanbare weg lijkt.'
Als alles volgens plan verloopt is de fusie, een van de grootste in de Nederlandse geschiedenis, nog dit jaar een feit. Gezamenlijk hebben de vier bedrijven een omzet van ongeveer zes miljard gulden. De aandeelhouders van de vier stroomproducenten moeten echter nog instemmen met de plannen, waar nu al een jaar aan wordt gewerkt.
De fusie is nodig in het licht van de komende liberalisering van de elektriciteitsmarkt.

