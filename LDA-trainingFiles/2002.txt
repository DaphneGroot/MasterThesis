	'Algerijnse psyche is door geweld beschadigd' Gewelddadige cultuur Algerije
	
Van onze buitenlandredacteur
Fred de Vries
 AMSTERDAM
De Algerije-deskundige wil niet met zijn naam in de krant, uit vrees voor een moordaanslag. De tentakels van de islamistische fundamentalisten reiken tot ver buiten de grenzen van Noord-Afrika. Een enkel woord kan je noodlottig worden, bijvoorbeeld door te spreken over 'terroristen'. We noemen hem daarom Rachid.
Om de golf van gruwelijk geweld te verklaren, zegt Rachid, moeten we ver terug in de tijd. Misschien wel naar 1945, toen bij SÂ‚tif duizenden Algerijnen werden vermoord door de Franse kolonisten. Of we moeten beginnen op 1 november 1954, toen de bloedige Algerijnse onafhankelijkheidsoorlog losbarstte.
'De oorlog heeft een enorme invloed gehad op het bewustzijn van de Algerijnen. Ze schiep de indruk dat moorden normaal was', zegt Rachid. In de burgeroorlog, die acht jaar duurde, vielen honderdduizenden doden. Het moorden gebeurde, ook toen al, op een vreselijke manier.
Geweld, stellen historici, was het enige dat de Algerijnen bond, wat hun een nationaal gevoel gaf. Het was de enige manier om het hoofd te bieden aan de Franse kolonisator, die geen millimeter sociale of politieke bewegingsruimte liet. Geweld heeft de psyche van de Algerijn onherstelbaar beschadigd, zegt Rachid.
'Sinds de onafhankelijkheid van 1962 zijn dat de beelden die ons zijn bijgebleven. In de naam van de martelaren vertoont de televisie zelfs nu nog zo'n 25 keer per jaar hoe Algerijnen gedood en gemarteld werden door de Fransen. Het geweld werkt door in het onderbewustzijn. En de staat presenteert zich niet als de instantie die het land wil opbouwen of wil leiden. Alles wordt geportretteerd in termen van de onderdrukker en de onderdrukte.'
Onder president Boumedienne, die in 1965 door een coup de macht overnam van Ben Bella, stak het fundamentalisme de kop op. Mensen als Madani, de onlangs vrijgelaten leider van het Islamitisch Heilsfront (FIS), begonnen zich te roeren. Ze noemden het regime van Boumedienne 'onwettig' en betoogden dat zij die voor de onafhankelijkheid hadden gestreden, het gewone volk, nog steeds gemarginaliseerd waren; de ballingen hadden de macht gegrepen. 'In 1979 riep Madani al dat de islamitische overwinning nabij was', zegt Rachid.
De Algerijnse elite moet de schuld voor het huidige geweld voor een groot deel bij zichzelf zoeken. Rachid: 'De Algerijnse toplaag is gevormd door de Franse cultuur. Zij worden ''het gras dat alleen maar wil groeien'' genoemd. Zulk gras heeft slechts grond en water nodig. Op politiek en ideologisch gebied is er sprake van absolute desinteresse. De elite adoreert het hedonisme. Ze beschouwt zich als de wettige intelligentsia. Ze vindt zich modern, cultureel en kijkt vol minachting neer op de ghashi, de wilden.'
Dankzij dit 'hedonisme', dat vergezeld ging van corruptie, economisch wanbeheer en werkloosheid kreeg het moslimfundamentalisme alle kans zich te ontplooien en te werven onder de ghashi. In 1988 leidde de ontevredenheid tot hevige rellen. Het FIS, dat het jaar daarop als politieke partij mocht opereren, werd nog eens extra geholpen doordat er in Algerije geen enkele partij is die de aspiraties van de arbeiders en de boeren vertegenwoordigde. 'Alleen de slogans van de islamisten slaan aan', zegt Rachid.
Het was dan ook niet vreemd dat het FIS de verkiezingen van 1991 met grote meerderheid zou gaan winnen, ware het niet dat de Algerijnse regering ze annuleerde.
'Nadat de top van het FIS was opgepakt, konden de lokale islamistische leiders - de mannen uit de bossen en de bergen - op de voorgrond treden. Zij waren woedend op de regering vanwege het annuleren van de verkiezingen. Ze waren woedend op FIS-aanhangers die voor het hedonisme waren bezweken. Ze voelden zich bedrogen omdat de mensen die voor het FIS hadden gestemd niet in opstand kwamen. Ze beschouwden hen als onderdeel van ''het kwaad''. En ze zagen een grote reiniging als enige oplossing voor Algerije.'
Die grote schoonmaak is nu dus in volle gang. Gewelddadiger en gruwelijker kan bijna niet. 'De terroristen geloven dat de Algerijnse autoriteiten ''gevoed'' worden door hen die met hen collaboreren. Dus proberen ze de regering van haar ''voedsel'' te beroven. Dat wil zeggen dat iedereen die voor de regering werkt het risico loopt te worden gedood.
'Je kunt de regering zien als een vogel. Die heeft veren en vleugels. De terroristen willen die veren plukken totdat de vogel niet meer kan vliegen.'
En de gruwelijkheden? Het afsnijden van geslachtsdelen, het onthoofden, het doorsnijden van kelen, het openrijten van baby's? 'Dat dient als waarschuwing aan de rest van de Algerijnen: kijk wat er met jullie gebeurt als jullie ons niet steunen.'
Rachid denkt dat het geweld nog jaren zal voortduren. 'De regering zal niet onderhandelen.' En iedere nieuwe generatie krijgsheren is meedogenlozer dan de vorige. De regering, de elite, heeft afdoende maatregelen genomen om zichzelf en de olie-installaties te beschermen. 'De slachtoffers behoren tot de ghashi, het gepeupel', zegt Rachid. De geschiedenis heeft geleerd dat niemand in Algerije zich daar veel om bekommert.

