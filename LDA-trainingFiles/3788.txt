	Fly Away melig, soms grappig, nooit helder
	Fly Away, een kunstrevue van Arjan Ederveen, regie Matthijs Rmke. Gezien 3 september in Nieuwe de la Mar Theater Amsterdam. Daar t/m 6 december.
Bij de ingang van het theater krijg je een instapkaart, stewardessen brengen je naar je stoel. De foyer van het Nieuwe de la Mar Theater ziet eruit als de vertrekhal van een vliegveld. Het is het voorportaal van Arjan Ederveens nieuwe avontuur, de kunstrevue Fly Away. De artiest maakt hierin samen met zijn publiek een reis naar de hemel en naar de hel, in de hoop ergens antwoord te kunnen vinden op de vraag: Wat is Kunst?
Een stewardess brengt me naar rij 4, vlak naast de moeder van Arjan Ederveen. Achter me zit Hans van Manen, even verderop John Lanting. Naar later zal blijken vat dit drietal deze hele avond perfect samen: de moeder staat voor het Zijn (want zonder moeder geen Zijn), Van Manen voor de Kunst en Lanting voor het Amusement. Juist tussen deze drie wil Ederveen in zijn revue verbanden leggen.
Het type dat hij dit keer speelt heet Van Puffelen, hoofd Kunstzaken, gekleed in een Oost-Europees uniform en vastgeroest in vergadercultuur. De vraag wat kunst is kan hij niet beantwoorden. Van Puffelen staat voor de Muze en wordt omringd door andere types als Amor, de Dood, de Duivel en God.
God (Aat Nederlof, de acteur met het syndroom van Down) wijst Van Puffelen af en daarom sluit hij een pact met de Duivel, hier gespeeld door schilderes Ans Markus. Zo komt ook het Faust-thema om de hoek kijken, of hoe een kunstenaar zijn ziel aan de duivel verkoopt. Het aantal te behandelen onderwerpen stapelt zich op.
De vorm waarin Ederveen zijn zoektocht verpakt, is die van een ouderwetse revue, compleet met nostalgische achterdoeken, bordkartonnen decors en voetlicht. Hij haast zich met het hele ensemble van absurd toneel naar cabaret, van nachtclubdans naar het Theater van de Lach. Hij doet een SM-act, laat een mevrouw op rij 2 zijn blote billen insmeren met olie en neemt de Terlenka-truitjes weer op de hak.
Natuurlijk bevat Fly Away ook een parodie op het musicalgenre. Ederveen heeft zich voor de financiering van zijn kunstrevue gelieerd aan Joop van den Ende. In een vet aangezette minimusical maakt Mathilde Willink - de Mona Lisa van het Ik-tijdperk - haar opwachting. Ederveen speelt haar met paardengebit en prachtjurk, maar negeert de tragiek die evenzeer bij haar hoort. In een nieuwe aflevering van Poppenstory maakt Ischa Meijer zijn rentree, evenals Pipo de Clown, Dorus en Jules de Corte.
Alle hoge verwachtingen worden op dat moment ingehaald door de constatering dat Fly Away in wezen n grote herhaling is van Ederveens vorige werk. In tal van details duiken Theo en Thea op, evenals Kreatief met Kurk en 30 Minuten. Het grote verschil daarmee is dat Ederveen voorheen de tijdgeest signaleerde en registreerde, terwijl hij die in Fly Away van commentaar, ja zelfs van een moraal wil voorzien. Hij weet alleen bij God niet wat voor commentaar, welke moraal.
Fly Away zwalkt van de ene sketch naar de andere, is soms langdradig, soms grappig, maar nooit helder. Ederveen maakte samen met Tosca Niterink eerder een vergelijkbare productie, De Flessentrekrevue, die oneindig veel geestiger en raker was. Fly Away onderzoekt de raakvlakken tussen kunst en populaire cultuur, tussen kunst en kitsch, tussen camp en cult. Het blijft echter steken in een niet scherpe parodie op de klucht van John Lanting wiens acteurs dat vak veel beter verstaan.
Vroeger maakten Ederveen en Niterink een pruik van een paar pleerollen, nu is er geld genoeg voor een echte decorontwerper (Rieks Swarte) die mooie achterdoeken maakt die er expres lelijk uitzien. Ook over de lelijke kostuums is erg lang nagedacht. Dat alles haalt de spontaniteit, de originaliteit en, wat nog erger is, de noodzaak van zijn theater weg.
Dat laat overigens onverlet dat Ederveen zelf een paar prachtige scnes speelt en zich zwoegend en zwetend in de voorstelling stort. Hartverscheurend mooi is het rondedansje van Mathilde Willink en God op de muziek van Jules de Cortes evergreen Ik zou wel eens willen weten. Hier zien we in alle eenvoud even een glimp van waar Fly Away over zou moeten gaan - over de vraag hoe de verwarring van het moderne leven de baas te blijven, en welke rol Kunst en God daarin kunnen spelen. Die scne laat ook weer eens horen wat voor meesterwerk De Cortes compositie is.
Ik zou wel eens willen weten, tja. Na afloop van Fly Away blijven naast teleurstelling veel vragen over. Volgens mij heeft Ederveen zijn ultieme voorstelling gemaakt in de weken v¢¢r de premire van Fly Away. In Het Parool mocht hij drie pagina's vullen door aan Van den Ende en Martin van Amerongen te vragen welke man en vrouw ze geil vonden. Nova huurde hem in als verslaggever die een reportage maakte over zijn eigen productie. In tal van bladen verschenen stukken over Ederveens geraffineerde spel tussen kunst en werkelijkheid.
Het moet een paradijs voor hem zijn geweest, het Mediaparadijs. Wij moeten ons behelpen met Ans Markus.
Hein Janssen

Foto
	Arjan Ederveen als hoofd Kunstzaken Van Puffelen (links) en als Mathilde Willink met God (Aat Nederlof).FOTO'S DEEN VAN MEER

