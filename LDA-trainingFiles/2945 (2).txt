Zilveren Griffel.
De Zilveren Griffel hoort met de Gouden Griffel tot de belangrijkste literatuurprijzen voor Nederlandstalige jeugdliteratuur.
Hij wordt sinds 1971 elk jaar tijdens de Nederlandse Kinderboekenweek uitgereikt door de CPNB voor de best geschreven kinderboeken die in het voorafgaande jaar verschenen zijn. Van 1954 tot en met 1970 werd jaarlijks één boek bekroond, het Kinderboek van het jaar. Sindsdien kunnen griffels in meerdere categorieën en aan meerdere auteurs toegekend worden.
Terwijl voor de Gouden Griffel uitsluitend oorspronkelijk Nederlandstalig werk in aanmerking komt, kan de Zilveren Griffel ook worden toegekend aan vertalingen. Daarnaast worden er nog Gouden en Zilveren Penselen uitgeloofd voor de best geïllustreerde kinderboeken en sinds 1997 Gouden en Zilveren Zoenen, voor de beste boeken voor kinderen vanaf 12 jaar. Na het verdwijnen van die prijs, werd in 2011 de Gouden Lijst in het leven geroepen, de prijs voor het beste jeugdboek in de leeftijd 12 tot 15 jaar.
