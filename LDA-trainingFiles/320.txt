	Katholiek Nederland is weer in gesprek, zij het informeel
	Van onze verslaggever
AMERSFOORT
Voor het zo sterk gepolariseerde katholieke Nederland is de kroeg de locus veritatis et caritatis, de plek van waarheid en christelijke liefde. In de kerk verketterden conservatieve en progressieve katholieken elkaar decennia lang. Het vertrek van de gematigd progressieve bisschop Bär van Rotterdam, die werd weggechanteerd, sloeg diepe wonden in 1993. Maar katholiek Nederland praat weer, zij het informeel, op uitnodiging van de bisschoppen.
De Nederlandse bisschoppen hadden vrijdag en zaterdag een klein gezelschap katholieken uit alle stromingen, van jongeren tot Opus Dei, uitgenodigd voor een informele sessie. Volgens secretaris-generaal dr. H. Verhoeven, dagvoorzitter van de sessies, hadden de aanwezigen tot diep in de nacht in de bar van een Amersfoorts klooster annex dienstencentrum gezeten om elkaar te leren kennen.
De bisschoppen zijn bezig met het op gang brengen van een kerkbrede dialoog; een informele bijeenkomst met muziek, lezingen en drank was volgens hen de aangewezen eerste stap. Zaterdagmiddag, na lunch en aperitief, was vrijwel iedereen tevreden. Hedwig Wasser, voorzitter van de vernieuwingsgezinde Acht Mei Beweging (AMB) sprak van een vruchtbaar gesprek. 'Het is goed mensen te ontmoeten van wie je alleen de naam kent, maar het gezicht niet'.
De aard van de ontmoeting, waaraan drie oefensessies vooraf waren gegaan, bracht volgens Wasser met zich mee dat er niet op het scherp van de snede werd gepraat. De centrale thema's die aan de orde kwamen waren spiritualiteit en diaconie. Wasser kon zich daar wel in vinden, maar vond het van een vrij hoog theoretisch gehalte. 'Af en toe zou ik het graag wat concreter hebben gezien. Diaconie, armoedebestrijding, impliceert gerechtigheid. Daarmee moet je morgen beginnen. Niet als we er met zijn allen uit zijn over hoe je het moet aanpakken.'
Volgens bisschop Van Luyn van Rotterdam, een van de inleiders, hadden de aanwezigen, onder wie prof. jonkheer dr. F. Alting von Geusau, prof. dr. E. Hirsch Ballin en drs. M. Baest van de progressieve Mariënburgvereniging, een grote eenzaamheid geconstateerd in de samenleving. Armoede was niet alleen een sociaal maar ook een spiritueel probleem.
Van Luyn: 'De kardinaal en ik waren ondanks in Rome voor een symposium over godsdienst als privézaak en als publieke aangelegenheid. Daar spraken we over de gesloten hemel die het geseculariseerde Europa overspant en die dreigt te verstikken. De mens is gefixeerd op het aardse leven. Volgens ons is de belangrijkste taak van de kerk in Europa het getuigen van een open hemel en van Christus die de Weg is naar het Godsrijk.' Hij kondigde de deelnemers verder aan dat zijn bisdom een sociale kaart gaat opzetten om te zien hoe de kerken de noden van sociale uitsluiting en tweedeling kunnen bestrijden.
Een kleine domper op alle vreugde over de bijzondere bijeenkomst werd gezet door het ontbreken van vertegenwoordigers van het Contact Rooms Katholieken (CRK). Deze organisatie is opgericht als tegenhanger van de AMB en houdt net als de Acht Mei Beweging ieder jaar een landelijke manifestatie. De AMB wordt nog steeds het predikaat 'rooms-katholiek' onthouden omdat de bisschoppen vragen hebben bij sommige opvattingen van de beweging.
De aanhangers van de CRK hebben van bisschoppelijke kritiek doorgaans niets te vrezen. Kardinaal Simonis bezoekt trouw hun manifestaties en de aanhangers zeggen zonder meer paus en bisschoppen te volgen.
'Des te merkwaardiger dat ze er nu niet waren hoewel de bisschoppen hen hebben uitgenodigd', aldus Verhoeven. Van Luyn sprak slechts van 'een gemiste kans' voor de ultra-orthodoxen. Wasser zei het hem na.

