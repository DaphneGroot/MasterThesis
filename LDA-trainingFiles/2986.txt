	Componist Handy behield altijd zijn zelfspot
	GEORGE HANDY was al ernstig ziek toen zijn muziek vorig jaar juni tijdens het Holland Festival in het zonnetje werd gezet. Maar dank zij de techniek was de Amerikaanse jazzcomponist er toch een beetje bij. Via de zaktelefoon van dirigent Werner Herbers klonk zijn zwakke, maar nog allerminst verslagen stem door de grote zaal van Paradiso. Handy vertelde hoe ontroerd hij was dat zijn naam niet vergeten was, dankte Herbers voor zijn inspanningen en wenste ons, voor hij de haak erop legde, nog een aangename avond.
Het was een passende opening van het Handy-programma van Werner Herbers' Ebony Band: een beetje droevig misschien, maar ook heel grappig en bovenal geen moment larmoyant. George Joseph Hendleman was een grote, atletisch gebouwde man, die geen geduld had voor sentimentaliteit en ook in zijn ellendige jaren zijn zelfspot behield. Zijn faam berust maar op een handvol stukken; merkwaardige big band-composities die zich onderscheiden door een spotlustige fantasie, opzettelijk 'foute' noten en brutale bokkensprongen.
Zijn beste stukken schreef hij als jonge twintiger voor de New Yorkse big band van Boyd Raeburn. Toen Handy in 1945 bij Raeburn debuteerde was diens orkest een broednest van de nieuwe bebop-jazz. Raeburn werkte met geschoolde arrangeurs die vertrouwd waren met Basie en Ellington, maar ook thuis waren in Schönberg en Stravinsky.
In dat elitegezelschap onderscheidde de nieuwkomer zich met wilde arrangementen van Body and Soul en Summertime, maar vooral met zijn eigen, hilarische composities, die hij titels gaf als Dalvatore Sally en Tonsilectomy. Het laatste stuk ('amandeloperatie') was een hommage aan zijn vader, een tandarts die vergeefs hoopte dat zijn zoon hetzelfde vak zou kiezen.
In 1946 besloot Handy het orkest te verlaten. Hij ruziede met Raeburn over geld, en het tekent zijn zelfvertrouwen, dat hij naar de Paramount Studio's in Los Angeles vertrok, om een carrière als componist van filmmuziek te beginnen. Het werd geen succes ('lousy music for lousy films', zei Handy later), evenmin als zijn kortstondige samenwerking met de saxofonist Charlie Parker, die maar één memorabel stuk opleverde, Diggin Diz'.
Als Handy in 1946 door jazz-promotor Norman Granz wordt gevraagd voor diens prestigieuze project The Jazz Scene, een album met twaalf 78-toerenplaten, heeft Handys leven al een fatale wending genomen. Zijn bijdrage aan The Jazz Scene, een geraffineerde bluessatire die hij plagerig Bloos noemt, mag er zijn. Maar Handy heeft inmiddels kennisgemaakt met de heroïne, en vanaf dat moment heeft de verslaving hem in een houdgreep. In de volgende decennia maakt hij nog wat platen onder eigen naam en met de saxofonist Zoot Sims, maar veel eer legt hij er niet meer mee in.
Handy leek van de aardbodem verdwenen, en uiteindelijk werd hij domweg vergeten. Werner Herbers oogstte dan ook verbaasde reacties, toen hij aankondigde dat hij de vergeten stukken van Handy wilde gaan spelen. Hij traceerde de onder kommervolle omstandigheden levende kluizenaar in een dorpje bij New York, en na talrijke complicaties bewees de Ebony Band dat Handy's 'gekke cartoonmuziek' na vijftig jaar nog springlevend klonk.
De componist genoot mee vanaf zijn ziekbed: 'Werner, you made me come alive again. I thought I was dead.'
Erik van den Berg

Foto
	George Handy (rechts) met bandleider Boyd Raeburn op bassaxofoon, 1945, en een onbekende vrouw.

