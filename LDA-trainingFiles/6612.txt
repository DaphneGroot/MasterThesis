Ruud Janssen (kunstenaar).
Ruud Janssen (1959) is een Nederlands kunstenaar. In het dagelijks leven is hij docent.
Levensloop.
Janssen heeft sinds 1980 diverse tentoonstellingen, publicaties en interviews georganiseerd in het Mail-Art netwerk. In 1985 was hij een van de eerste kunstenaars die experimenteerde met datacommunicatie middels een eigen BBS (Bulletin Board System) om zijn mail-art tijdschrift elektronisch toegankelijk te maken. In de jaren 1994 tot 2001 interviewde hij meer dan 80 Mail-Art en Fluxus-kunstenaars. De resultaten publiceerde hij in boekjes en later ook op het Internet.
Samen met Litsa Spathi heeft hij in 2003 het Fluxus Heidelberg Center opgericht waarin hij weer terugkeert naar de roots van mail-art: Fluxus.
In 1983 start hij het TAM Rubberstamp Archive. Naast de rubberstempels en catalogussen bevat dit archief voornamelijk stempelafdrukken van de duizenden kunstenaars die stempels gebruiken in hun kunstwerken. Een deel van deze afdrukken zijn tentoongesteld in plaatsen als Stamp Art Gallery in San Francisco, L-Galley in Moskou en Stendhal Gallery in New York.
In 1988 richtte hij de "International Union of Mail-Artists" (IUOMA) op die ook nu nog actief is binnen het mail-art netwerk. Het principe van deze vakbond is eenvoudig: "je wordt lid door je aan te melden als lid". Sinds 2008 heeft de vakbond ook een eigen sociaal netwerk waarop meer dan 4000 leden met elkaar werken delen en projecten ondernemen.
In 1994 begon Ruud Janssen met het kunstproject "Mail-Interviews". De resultaten zijn zowel gepubliceerd als boeken als online. De interviews hebben een nieuw concept waarbij de vraag in een bepaalde communicatievorm wordt verzonden; de geïnterviewde kiest zijn manier om te antwoorden. Zo wordt de factor tijd een deel van het interview. Geïnterviewde kunstenaars zijn o.a.: Ray Johnson, Guy Bleus, Dick Higgins, Ken Friedman, Anna Banana, Mark Bloch, Patricia Tavenner, Michael Leigh en Jenny de Groot.
In de laatste jaren richt Janssen zich meer op het teken en schilderwerk. Kleine kunstwerken worden in het mail-art netwerk verstuurd. Grotere werken worden tentoongesteld.
Een speciale collectie zijn de beschilderde cd’s, waar hij laat zien dat op zo'n specifiek formaat heel creatief gewerkt kan worden. Zijn werk bevindt zich in internationale verzamelingen en archieven en is ook op internet te vinden.
Stijl.
Hij behoort tot de Mail art en Fluxus.
