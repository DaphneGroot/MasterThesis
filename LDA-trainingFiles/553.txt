	Brigadiers Jurriëns en Boomaars waken over het Land van Altena; Twee agenten op vijftigduizend mensen gaat net; 'Ze zullen bij ons soms even moeten wachten'
	Van onze verslaggever
Frank Poorthuis

WERKENDAM
Iets voor enen zaterdagnacht valt de bejaarde en ziekelijke meneer Vossen uit bed in zijn woning in Woudrichem. Zijn vrouw probeert langer dan een uur hem overeind te helpen. Tegen tweeën belt ze radeloos 06-11. 'Ik krijg 'm niet meer terug.' De twee politiemensen die die nacht op Woudrichem en omgeving passen, zitten met een dronken man op het bureau. Dus wordt hun collega's uit Werkendam, tien kilometer verderop, gevraagd meneer even te helpen.
Brigadiers Nelleke Jurriëns en Andrè Boomaars, twee veertigers, staan op dat moment te bakkeleien met zes jongens die worden verdacht van het vernielen van enkele autospiegels op de Vissersdijk. Net als ze willen wegrijden om meneer Vossen in bed te helpen, belt de eigenaar van een garage waar vorige week een Porsche is gestolen. Hij heeft 'drie buitenlandse types in een Escort' voor de deur staan. Met 140 scheuren Jurriëns en Boomaars naar deze 'verdachte situatie'. Maar als zij tien minuten later arriveren, zijn de vogels alweer gevlogen.
Een kwartier later stappen Jurriëns en Boomaars dan toch meneer Vossens slaapkamer binnen. Mevrouw heeft een plaid over haar man gelegd. 'Oh god, wat ben ik blij dat u kon komen', zegt ze. Boomaars tilt de oude meneer Vossen onder zijn armen omhoog en Jurriëns pakt voorzichtig zijn broze benen vast. Zo leggen ze hem onder de dekens. Het aangeboden kopje koffie slaan de agenten beleefd maar resoluut af. 'Meneer ligt weer in bed', melden ze even later aan de regionale meldkamer. Er zijn nog 49.998 andere inwoners van hun gebied die aandacht behoeven.
De nachtdienst van de politiemensen Jurriëns en Boomaars biedt deze zaterdag geen stof voor een spannende detective. Achter in hun wagen zit Rocky, een goed getrainde Mechelse herder. Maar die ziet de buitenlucht die nacht enkel om even zijn behoefte te doen. Tussen één en half vier was het hollen, maar vervolgens kon het team rustig zijn verslagen en rapporten schrijven en nog een laatste surveillance-ronde door de omgeving rijden. En het is meestentijds niet anders. 'Soms heb je het beredruk, soms is er niets te doen', zegt Jurriëns.
Toch is zij met haar collega tussen elf uur 's avonds en drie uur 's nachts verantwoordelijk voor het toezicht op de 25 duizend inwoners van Werkendam, Dussen en hun kerkdorpen. Een gebied zo groot als Rotterdam. Door de week komt daar vanaf elf uur 's avonds en zaterdag vanaf drie uur 's nachts tot zes uur 's ochtends nog eens het even grote Woudrichem en omgeving bij met 25 duizend inwoners.
Per jaar wordt er in Werkendam zo'n honderd keer ingebroken (op negenduizend woningen), en er worden tussen de vierentwintig en vijftig auto's gestolen. Er gebeuren zo'n vijfhonderd verkeersongelukken, waarvan steevast enkele met dodelijk gevolg. Niet dat de Werkendammers zulke wegpiraten zijn, maar de A 27 loopt door het gebied en die bezorgt de politie handenvol werk.
Toen het gebied nog onder de rijkspolitie viel, waren er behalve in Werkendam nog drie politieposten in de kerkdorpen. Het totale aantal agenten in de regio is na de reorganisatie gelijk gebleven, alleen opereren ze nu alle 27 vanuit dat ene, nieuwe bureau in Werkendam.
Werkendams teamchef J. Kunst is geen ontevreden mens: 'We hebben weinig mensen op straat, dat klopt. En als ik alles wil oplossen wat zich voordoet, heb ik meer mensen nodig. Maar we kunnen het met deze hoeveelheid wel aan.'
'We garanderen de mensen een behoorlijk stukje veiligheid.' Agente Jurriëns deelt die mening wel, zij het met enige relativering: 'Wat is genoeg? Als de mensen à la minute assistentie willen, dan hebben we niet genoeg mensen op straat. Ze zullen bij ons soms twintig minuten moeten wachten. Voor wie belt met een hulpvraag is dat heel vervelend. Maar of dit gebied daardoor niet veilig is? Nee, ik denk niet dat je het hier onveilig kunt noemen.'
Kunst volgt wel met argusogen de pogingen van minister Dijkstal van Binnenlandse Zaken om meer greep op de gedecentraliseerde politiediensten te krijgen. Want hij vreest dat hernieuwde centralisatie van een aantal politiespecialismen zijn team te veel mensen zal kosten. 'We zijn er nu al drie kwijt aan overkoepelende werkzaamheden, met name op recherchegebied. Meer kan ik er echt niet missen.'
De agenten aanschouwen de Haagse discussies met vermoeide afstandelijkheid. 'Het zijn steeds dezelfde golfbewegingen', moppert Boomaars. 'Centraal, decentraal, telkens weer. We zien het hier in ons gebied zelf ook. We hebben de dorpsposten afgeschaft, maar nu voeren we wel weer plaatselijk aanspreekbare agenten in.'
Kunst is daar verantwoordelijk voor. Hij vindt de afschaffing van de dorpsposten een financieel noodzakelijke operatie. Maar, zegt hij, voor het contact met de mensen in het gebied was het een aderlating. 'We hebben er toch ogen en oren nodig.' Boomaars zelf heeft het dorp Nieuwendijk als aandachtspunt. Volgens de planning moet hij er vier uur per week zoet brengen. 'Het is niet veel, maar altijd beter dan wanneer je er één keer per week met een vaartje van vijftig kilometer per uur doorheen rijdt', zegt hij. 'Ze gaan me nu toch een beetje kennen.'
Collega Jurriëns, oud-rijkspolitieagent, die al sinds 1978 in de regio werkt: 'Dat is wel wat ik mis: het contact met de mensen. Alles is nu efficiënter georganiseerd, we hebben jaarplannen en jaarverslagen, we verantwoorden elk half uur van wat we doen. Maar vroeger had je nog eens gewoon tijd om met de mensen te praten. En dat leverde ook zijn rendement op. Je hoort nog eens wat en de mensen zien je gewoon wat vaker.'
Toch beseffen de agenten dat zij qua tijd en aandacht voor hun inwoners nog in redelijke luxe leven, vergeleken met de grote steden. In Werkendam komt de politie tenslotte nog aan huis als er een fiets is gestolen. En op het groepje jeugdige vandalen dat zaterdagnacht een aantal auto's vernielde, wordt serieus recherchewerk gezet. Jurriëns: 'Ja, dat vinden wij hier nog de moeite waard. Want als je er niks aan doet, heb je 't iedere week.'
De naam Vossen is gefingeerd.

Foto
	De brigadiers A. Boomaars en N. Jurriëns inspecteren langs de weg gestort afval. FOTO MARCEL VAN DEN BERGH

