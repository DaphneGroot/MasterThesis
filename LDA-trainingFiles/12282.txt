Horst Wessel.
Horst Wessel (Bielefeld, 9 september 1907 – Berlijn, 23 februari 1930) was een Duitse student en SA-propagandist die bekend werd als de schrijver van de tekst van het Horst Wessellied dat na zijn dood de officiële partijhymne werd van de NSDAP, de nazipartij van Hitler.
De ouders van Wessel waren keizersgezind en zijn vader was een luthers geestelijke. Horst Wessel studeerde twee jaar rechten, waarna hij in 1926 toetrad tot de NSDAP. Vanaf 1929 was hij SA-Sturmführer in Berlijn.
Horst Wessel stierf op 23 februari 1930 in het ziekenhuis aan bloedvergiftiging, nadat hij op 17 januari door communisten was neergeschoten bij een ruzie over geld. Mogelijk speelde ook vergelding van de moord op een jonge communist in Berlijn diezelfde dag een rol. Volgens sommigen was de voormalige pooier van Wessels vriendin, een voormalige prostituee, bij de aanval aanwezig. Volgens het Berlijnse politiedossier echter bleek Wessel een grote huurschuld te hebben en had zijn hospita een 'proletarische afrekening' georganiseerd die uit de hand was gelopen. De nazi's, met name Joseph Goebbels, maakten hem vervolgens tot martelaar voor de NSDAP. De overledene werd gepresenteerd als een echte held uit het volk.
De begrafenisceremonie was bijzonder groots opgezet en kreeg veel aandacht. Kosten noch moeite waren gespaard om de nieuwe partijheld als lichtend voorbeeld voor te houden aan het Duitse volk. Er is een vijf minuten durende filmcompilatie van de demonstratieve begrafenisparade bewaard gebleven. Hierin is onder meer te zien dat er zeer veel mensen op de been waren die zich buitengewoon fel tegen de stoet keerden. De lijkwagen, de volgwagens en meegedragen ornamenten werden aangevallen. Naar schatting 500-1000 man politie was te voet en te paard aanwezig om de ceremonie te beschermen.
