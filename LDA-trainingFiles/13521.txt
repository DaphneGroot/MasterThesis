Civiele techniek.
Civiele techniek is de toegepaste wetenschap die zich bezighoudt met het ontwerpen, realiseren en onderhouden van objecten die vastzitten in de grond.
Voorbeelden van dergelijke objecten zijn leidingen, kabels, bruggen, wegen en gebouwen, maar ook de studie naar rivieren en kanalen valt onder civiele techniek. Civiele techniek is gericht op het benutten van onze leefomgeving.
Civiele techniek is ontstaan als tegenhanger van militaire techniek, zoals die door de genie bedreven werd en wordt. Ontwerp en aanleg van wegen, bruggen en kanalen was aan het begin van de 19e eeuw nog een verantwoordelijkheid van de genie.
Vlaanderen.
In Vlaanderen verzorgen de Katholieke Universiteit Leuven, de Universiteit Gent en de Vrije Universiteit Brussel een opleiding in de civiele techniek als onderdeel van de opleiding tot "Master in de Ingenieurswetenschappen: Bouwkunde" aan de faculteit ingenieurswetenschappen. Deze universitair gevormde ingenieurs hebben het recht om voor hun naam de wettelijk beschermde titel "burgerlijk ingenieur" en de afkorting "ir" te dragen.
Naast de drie voornoemde universiteiten kan men de opleiding ook volgen aan de Koninklijke Militaire School.
De universiteiten met campussen in heel Vlaanderen bieden een opleiding aan tot "Master in de industriÃ«le wetenschappen - industrieel ingenieur", waarbij de civiele techniek in de afdeling Bouwkunde aan bod komt. Industrieel Ingenieurs hebben wettelijk het recht om voor hun naam de wettelijke beschermde afkorting ing. te dragen.
Nederland.
In Nederland verzorgen de Technische Universiteit Delft en de Universiteit Twente de opleiding tot civiel ingenieur (afgekort "ir."). Daarnaast zijn er meerdere hogescholen die de opleiding civiele techniek verzorgen, waaronder de Hogeschool Windesheim te Zwolle, Hogeschool van Arnhem en Nijmegen, NHL Hogeschool te Leeuwarden, Hogeschool Rotterdam, Avans Hogeschool, Hogeschool Inholland, Hogeschool Zeeland, de Hanzehogeschool Groningen, de Hogeschool Utrecht, Saxion Hogescholen, de Haagse Hogeschool, de Hogeschool van Amsterdam en Hogeschool NCOI. Afgestudeerden aan de hogescholen krijgen eveneens de titel ingenieur, zij het dat die in dat geval wordt afgekort tot "ing."
