	Chip Market sleept Akzo voor rechter in octrooiconflict
	Van onze verslaggever
ARNHEM
Chip Market Europe zet de rechtszaak tegen Akzo Nobel wegens octrooidiefstal door. Het Eindhovense bedrijfje beschuldigt de chemiereus ervan aan de haal te zijn gegaan met een nieuwe productiemethode voor zonnecellen.
Woensdag moet de rechtbank in Arnhem zich uitspreken over het verzoek van Chip Market om een voorlopig getuigenverhoor. Dit dient als opstapje voor een eventuele rechtszaak.
Als getuigen wil Chip Market onder meer J. Sistermans dagvaarden. Sistermans is bij Akzo Nobel verantwoordelijk voor strategie en technologie. Ook een wetenschappelijk medewerker van Akzo, G. Möhlmann, zou moeten worden gehoord.
Chip Market, met zes werknemers en een omzet van vijftien miljoen gulden, lanceerde in het voorjaar 1996 het idee zonnecellen te maken via een nieuwe revolutionaire methode. Die maakt het mogelijk de lichtcellen zo goedkoop te produceren dat ze kunnen concurreren met conventionele, milieuvervuilende energie-opwekkers.
Het bedrijf ging voor de uitwerking in zee met TNO, de universiteiten van Delft, Eindhoven en Utrecht en Akzo Nobel. Nadat de partners in het najaar bij de overheid een subsidie-aanvraag hadden ingediend, vroeg Akzo zonder overleg met de partners zelf octrooi aan.
Chip Market raakte volgens directeur P. van der Vleuten daardoor naar eigen zeggen zwaar gedupeerd en stelt Akzo nu aansprakelijk voor de geleden schade. Die bedraagt 750 duizend gulden aan geïnvesteerde kosten, 20 miljoen aan misgelopen subsidies en eigen bijdragen van partners, plus gederfde winsten uit toekomstige productie en exploitatie, begroot op enkele honderden miljoenen gulden.

