Mathilde d'Udekem d'Acoz.
Mathilde Marie Christine Ghislaine gravin d'Udekem d'Acoz (Ukkel, 20 januari 1973), kortweg koningin Mathilde, is de koningin der Belgen, echtgenote van de Belgische koning Filip en was sinds haar huwelijk tot de troonsbestijging van haar man Hertogin van Brabant.
Jeugd en opleiding.
Mathilde werd in Ukkel (België) geboren als jonkvrouwe d'Udekem d'Acoz; ze is de oudste dochter van graaf Patrick d'Udekem d'Acoz en gravin Anne Marie Komorowska en heeft drie zusters en een broer: Marie-Alix (16 september 1974 - 14 augustus 1997), Elisabeth (17 januari 1977), Hélène (22 september 1979) en Charles-Henri (13 mei 1985). In 1997 kwam Marie-Alix samen met haar grootmoeder om in een auto-ongeluk.
Mathilde groeide op in het Waalse dorpje Villers-la-Bonne-Eau nabij Bastenaken in het kasteel van Losange waar destijds ook de prinselijke verloving tussen kroonprins Umberto van Savoie en Marie José van België plaatsvond. Ze studeerde moderne talen aan het Institut Vierge Fidèle, te Brussel. Daarna studeerde ze met grote onderscheiding af aan het Institut Haute Ecole Léonard de Vinci als logopediste. Ze had in Brussel haar eigen praktijk en werkte ook deeltijds in een school voor lager onderwijs.
In 1998 begon ze (via een schakelprogramma) een academische opleiding in Louvain-la-Neuve en behaalde er met onderscheiding het diploma van licentiaat in de psychologie.
Op 13 september 1999 werd zij officieel voorgesteld als verloofde van kroonprins Filip. Dit had plaats in de tuin van het kasteel van Laken. Daarna volgde een kennismaking met de bevolking via de Blijde Inkomst in elke provincie. Het hof maakte bekend dat het huwelijk nog hetzelfde jaar zou plaatsvinden.
Op 4 december 1999 trad zij in het huwelijk met Filip van België. Vervolgens droeg zij de titels van hertogin van Brabant, prinses van België. Op 12 augustus 2000 werd haar vader verheven tot graaf met overgang van deze titel op al zijn afstammelingen en van die datum af was zij gravin d'Udekem d'Acoz (zie: "Etat présent de la noblesse belge" (2013), p. 293). Het burgerlijk huwelijk werd gesloten door de burgemeester van Brussel, Ridder François-Xavier de Donnea in het stadhuis van Brussel. Het kerkelijk huwelijk werd door de aartsbisschop van Mechelen-Brussel, Kardinaal Danneels ingezegend. De prinses droeg de kanten sluier van haar schoonmoeder, koningin Paola. Na haar huwelijk schonk de prinses haar huwelijksboeket aan Onze-Lieve-Vrouw van Halle als devotiegeschenk.
Wapen van Filip & Mathilde der Belgen
Prinses Mathilde werd na de troonsafstand van Albert II op 21 juli 2013 de eerste koningin der Belgen die in België is geboren. Lilian Baels, de tweede echtgenote van koning Leopold III, had wel de Belgische nationaliteit, maar heeft nooit de titel van koningin gedragen. Zij was trouwens niet in België geboren, maar in Londen, waar haar familie verbleef tijdens de Eerste Wereldoorlog.
Hertogin van Brabant.
De prinses stichtte het Fonds Prinses Mathilde met geld dat ze ontving als huwelijksgift; jaarlijks wordt met dat geld de "Prijs Prinses Mathilde" uitgereikt.
De koningin besteedt aandacht aan de positie van de vrouw en kinderen in moeilijke situaties. Ze leidde al drie zendingen in Afrika; naar Niger, Mali en Senegal. Ook is ze vertegenwoordiger van UNAIDS en helpt ze op vraag van UNICEF via haar naambekendheid.
Koningin Mathilde is de doopmeter van prinses Alexia der Nederlanden en prinses Isabella van Denemarken.
