	Hutu's boos over besluit productie Heineken
	Van onze verslaggever
AMSTERDAM
De Hutu-oppositie in Burundi is boos op Heineken omdat de brouwer heeft besloten de productie in het Midden-Afrikaanse land weer op te voeren. De Hutu-partij Frodebu gaat tekst en uitleg aan Heineken vragen. Waarnemers vrezen dat de brouwer doelwit wordt voor gewapende Hutu-rebellen.
De Hutu-oppositie vindt het onacceptabel dat Heineken gebruik gaat maken van mout die door het Tutsi-bewind is ingevoerd, in weerwil van het embargo dat officieel tegen Burundi van kracht is. Het Nederlandse concern erkent dat de onderneming 'indirect' het embargo schendt, maar zegt geen keuze te hebben. De Tutsi-regering heeft verhulde dreigementen geuit, indien Heineken weigert de ingevoerde mout te gebruiken.
'Al voordat Heineken besloot de mout te accepteren, wilde de Hutu-oppositie praten', zegt Jan van der Beek, voorzitter van het Nederlandse Burundi-comité. 'Ze willen Heineken ervan overtuigen dat de fabriek het ingevoerde mout niet mag gebruiken en dat de productie moet worden gestopt.'
De buurlanden hebben een embargo tegen Burundi afgekondigd om het Tutsi-bewind tot onderhandelingen met de oppositie te dwingen. De boycot houdt nauwelijks stand en van besprekingen is weinig terecht gekomen. Er is de Tutsi-regering veel aan gelegen de bierproductie gaande te houden omdat Heineken voor meer dan de helft van de belastinginkomsten zorgt.
Ook het Burundi-comité is van mening dat Heineken niet zou moeten meewerken aan schending van het embargo. 'Wij staan achter het embargo en vinden dat Heineken de mout niet had mogen accepteren. Ze hadden tegen de Tutsi-regering kunnen zeggen: ga eerst maar eens met de oppositie om tafel zitten.'
Het argument dat Heineken-medewerkers in Burundi gevaar lopen, is volgens het comité 'niet zo sterk'. Heineken zou in de hoofdstad Bujumbura vrijwel alleen Tutsi's in dienst hebben en die hebben van de huidige regering weinig te vrezen.
De Nederlandse bierproducent ontkent echter dat in zijn brouwerij hoofdzakelijke Tutsi's werken. 'Bovendien zijn ook onze Tutsi-werknemers bang. Het Burundi-comité kan in Nederland makkelijk een andere inschatting maken, maar wij dragen de verantwoordelijkheid in Burundi', aldus Heineken.
Groenlinks heeft inmiddels minister Van Mierlo (Buitenlandse Zaken) gevraagd of Heineken nu het embargo ontduikt dat Afrikaanse buurlanden tegen Burundi hebben ingesteld. Kamerlid Sipkes verlangt dat de regering desnoods Heineken onder druk zet de productie te staken. Het ministerie van Ontwikkelingssamenwerking wijst erop dat de sancties tegen Burundi een Afrikaanse strafmaatregel zijn en geen wereldwijd VN-embargo zoals tegen Irak. Daardoor ontbreekt de juridische basis om Heineken direct aan te spreken.

