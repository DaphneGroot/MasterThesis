	THRILLERS
	Delaware weer thuis
Met The Clinic (Little, Brown and Co, import Penguin Nederland;  35,15) is Jonathan Kellerman gelukkig weer terug op vertrouwd terrein. Het vorige boek over kinderpsycholoog en speurder Alex Delaware speelde op een raar eilandje in de Stille Zuidzee, waar een bizarre geleerde onaardige dingen uithaalde met de lokale bevolking. Niet slecht geschreven, maar The Web haalde het niet bij de Delaware-boeken die zich in Los Angeles afspeelden.
In The Clinic is Delaware weer thuis, repareert zijn vriendin Robin weer gewoon gitaren en kan hij ook weer samenwerken met de homoseksuele rechercheur Milo Sturgis. De laatste roept zijn hulp in bij een moord op Hope Devane, hoogleraar psychologie en schrijfster van een pop-psych bestseller. De vrouw is in een rustige wijk bruut om het leven gebracht, de politie heeft nauwelijks aanwijzingen.
Het spoor leidt naar de kliniek van een eigenaardige dokter, die zowel abortussen verricht als onvruchtbare stelletjes van kinderen tracht te voorzien. Delaware graaft diep in het verleden van de vermoorde professor, waar - kinderpsycholoog Kellerman zou Kellerman niet zijn - een verstoorde jeugd verstopt ligt. The Clinic is goed verteld, bevat mooie dialogen, en als vanouds eet Delaware in LA weer veel met rechercheur Sturgis.
Rolf Bos
Puzzeldetective
Sam Jones vult haar leven met het maken van mobielen, lesgeven in een fitnesscentrum en nieuwsgierig zijn. Enig sarcasme is haar niet vreemd; ze mag graag de zelfstandige vrouw uithangen, maar bezwijkt even goed snel voor een paar diepblauwe ogen.
Sam Jones werd bedacht door de Engelse journalist Lauren Henderson en is in Too Many Blondes (Hodder&Stoughton, import Nilsson & Lamm;  57,45) toe aan haar tweede avontuur (het eerste heette Dead White Female). Wie meent dat de zogenoemde puzzeldetectives tot het verleden behoren, moet Too Many Blondes ter hand nemen. Het is een genre waarin Agatha Christie - en eigenlijk al eerder Conan Doyle - het voorbeeld gaf en dat door Henderson in een modern jasje is gestoken.
Het gegeven is simpel: in het fitnesscentrum wordt de vrouwelijke manager met een gewicht doodgeslagen. Elk lid van het personeel heeft een aanleiding, vrijwel niemand heeft een waterdicht alibi. En ding staat vast: iedereen kan de dader zijn, behalve Jones. Per slot is zij de priv-detective. Die slaat op eigen houtje aan het speuren, wordt iets te vaak door het toeval geholpen en troeft ten slotte de politie af. Wat een makkelijk te verteren verhaal oplevert met de diepgang van een gootsteen, maar met een behoorlijke amusementswaarde. En daar was het Christie destijds ook al om te doen.
Frans van Schoonderwalt
Engels:
- Andrew Vachss: Footsteps of the Hawk en False Allegations. Twee nieuwe delen over de eigenzinnige priv-detective Burke en opnieuw harde boeken vol duistere thema's, met de vaste clan Burke-helpers zoals Mama, Max en de reusachtige hond Pansy (respectievelijk Vintage, import Nilsson & Lamm;  22,80; Knopf, import Van Ditmar;  48,30).
- Marcia Muller: The Broken Promised Land. Uitbreiding van de succesvolle Sharon McCone-reeks, waarbij McCone ditmaal dicht bij huis blijft omdat haar zwager, country-zanger Ricky Savage, onder vuur komt te liggen.(The Women's Press, import Nilsson & Lamm;  23,95).
- Kinky Friedman: The Love Song of Edgar Hoover. Niet echt spannend, maar bij vlagen wel verdraaid leuk, de boeken van de 'Sam Spade van South Texas', bij insiders ook bekend van liedjes als They Don't Make Jews Like Jesus Anymore (Faber & Faber, import Nilsson & Lamm;  20,50).

