Liesveld (gemeente).
Liesveld () is een voormalige gemeente in de provincie Zuid-Holland. De gemeente telde 9.775 inwoners (1 februari 2012, bron: CBS) en had een oppervlakte van 45,45 km² (waarvan 22,79 km² water).
De gemeente Liesveld ontstond op 1 januari 1986 door samenvoeging van de gemeenten Groot-Ammers, Langerak, Nieuwpoort en Streefkerk. De gemeenten Liesveld, Graafstroom en Nieuw-Lekkerland hadden het voornemen om op 1 januari 2010 één gemeentelijke organisatie te vormen, met drie gemeentebesturen en drie gemeentehuizen. Deze datum is niet gehaald. Een voorstel tot fusie, uiterlijk op 1 januari 2013, is in maart 2011 goedgekeurd door Provinciale Staten van Zuid-Holland. Inmiddels is het voorstel ook aangenomen door de Tweede Kamer en de Eerste Kamer op 24 april 2012.
Gemeentenaam.
Mogelijk is de naam ontleend aan de gesteldheid (vroeger) van de landstreek nabij Gelkenes, die door lage en waterige grond vol liesgras heeft gestaan. Op een dergelijk "liesig veld" is het Slot Liesvelt gebouwd en hiernaar zouden het oude en adellijke geslacht en de baronie van Liesvelt genoemd zijn.
De Nederlandse koning Willem-Alexander voert sinds de troonswisseling de titel "Baron van Liesveld". Zie Titels Nederlandse koninklijke familie.
Gemeentelijk herindeling.
Vanaf 1 januari 2013 zijn de gemeenten Graafstroom, Liesveld en Nieuw-Lekkerland samengegaan als één gemeente. Deze nieuwe gemeente is Molenwaard gaan heten. Het tijdelijke gemeentehuis staat in Bleskensgraaf. Er zijn ideeën om het definitieve gemeentehuis in Streefkerk te vestigen.
