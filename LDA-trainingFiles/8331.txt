Tineke de Nooij.
Christina Hendrika (Tineke) de Nooij (Baarn, 27 april 1941) is een Nederlandse radio- en televisiepresentatrice. Zij was de eerste vrouwelijke diskjockey bij Radio Veronica.
Biografie.
De Nooij is in Baarn geboren als dochter van een timmerman en een secretaresse. Het gezin verhuisde vervolgens naar Hilversum. Tijdens haar middelbareschooltijd werkte De Nooij al voor de AVRO, onder andere voor het radioprogramma voor padvinders en padvindsters "Hoort zegt het voort" en was ze lid van de Hoorspelkern.
In 1960 belde ze spontaan aan bij het Hilversumse kantoor van "Radio Veronica". Aanvankelijk schreef ze omroepteksten, maar later werd De Nooij de eerste vrouwelijke diskjockey van de zeezender. Haar bekende programma "Koffietijd met Tineke" werd vanaf 1962 drie dagen per week uitgezonden van 10 tot 12 uur 's ochtends. Haar jingle was "Een, twee, drie, vier, vijf, zes, zeven, acht, negen, TIEEEEENEKE". Ook presenteerde ze het lp-avondprogramma "Tineke", samen met Sieb Kroeske.
Na het verbod op zeezenders werkte Tineke voor de NOS, waar ze onder meer de Top 100 van de Nationale Hitparade van 1974 en 1975 presenteerde met Joost den Draaijer. Nadat de VOO in 1976 werd toegelaten tot het omroepbestel keerde ze terug naar Veronica. Daar presenteerde zij verschillende radioprogramma's. Vanaf 1982, nadat Veronica B-omroep werd presenteerde ze haar eigen programma "Tineke", dat voor een unicum in de Nederlandse tv-wereld zorgde. Het programma was het eerste televisieprogramma dat 's middags werd uitgezonden. Ervoor en erna was slechts het testbeeld te zien. Het programma, dat in de loop der jaren op verschillende dagen werd uitgezonden, en zelfs een seizoen een ochtendprogramma was, werd een groot succes.
In 1989 stapte ze op bij Veronica om aan TV10 mee te kunnen werken en begon ze haar eigen productiemaatschappij "Tenfold". Na het fiasco van deze doodgeboren zender, kwam ze bij RTL terecht. De Nooij maakte documentaires over Jomanda en Sai Baba. Vervolgens ontwikkelde ze een magazine-achtig live-programma. Emile Ratelband maakte in haar programma zijn televisiedebuut. In 1998 werd haar contract met RTL ontbonden.
De Nooij speelde in 1987 de heks "Tinus de Toeter" in de film Pompy de Robodoll van Tom Manders Jr. en in 1988 een gastrol in het VPRO-kinderprogramma "Theo en Thea" als de heks "Tinus Tirol".
Op 29 juli 2006 was ze te zien in het programma TV Comeback van Omroep MAX.
In 2001 heeft Tineke haar radioverleden even doen opleven met het programma 'Koffietijd' op Radio 192. Ook werkte ze mee aan de Veronica zeezender-week in 2003. In 2009 en 2010 was zij te horen bij de KRO als vervangster van Jeanne Kooijmans in het Radio 5-programma "Café Kooijmans". Sinds 6 september 2010 presenteert Tineke de TinekeShow.
Verder maakte De Nooij in 2003 en 2004 voor Tel Sell reclame voor de omstreden BioStabil 2000-hanger. Onder andere hierom werd zij door de Vereniging tegen de Kwakzalverij genomineerd voor de Kackadorisprijs.
In 2016 werd aan haar de Marconi Oeuvre Award toegekend.
Privé.
De Nooij woont in Baarn en heeft twee eigen kinderen (waaronder Tuffie Vos) en twee geadopteerde kinderen.
Ze mist een vinger aan haar rechterhand.
