Vereniging van Nederlandse Gemeenten.
De Vereniging van Nederlandse Gemeenten, afgekort VNG, is de koepelorganisatie van alle gemeenten in Nederland. De vereniging werd op 28 februari 1912 opgericht door onder andere Isaac Antoni van Roijen.1 De VNG is een privaatrechtelijke rechtspersoon met volledige rechtsbevoegdheid naar Nederlands recht. Voorzitter van het bestuur is sinds 4 juni 2015 Jan van Zanen, de burgemeester van Utrecht, als opvolger van Annemarie Jorritsma, die voorzitter was sinds 2008. Het kantoor is in de Willemshof aan de Nassaulaan in Den Haag.
Behalve de Nederlandse gemeenten zijn ook een groot aantal gewesten, de landen Aruba, Curaçao en de bijzondere gemeenten Bonaire, Saba en Sint Eustatius lid van deze organisatie2.
Een van de belangrijkste doelstellingen van de VNG is de belangenbehartiging van alle gemeenten bij andere overheden, waaronder de provinciale overheden, de Tweede Kamer en het kabinet.
Taken van de VNG.
De Vereniging van Nederlandse Gemeenten is de koepelorganisatie van alle gemeenten. De VNG ondersteunt gemeenten bij het vertalen van nationaal beleid naar gemeentelijk beleid, bij kennisdeling over de uitvoeringspraktijk en behartigt de belangen van alle gemeenten bij diverse partijen.
Beleidscommissies.
Het bestuur van de VNG bestaat uit een voorzitter, een vicevoorzitter, de voorzitters van de vaste beleidscommissies en elf leden. Er moeten in ieder geval drie burgemeesters, drie wethouders, drie raadsleden, één secretaris en één griffier in het bestuur vertegenwoordigt zijn. Het bestuur vergadert elf keer per jaar.
Naast het bestuur heeft de VNG  een aantal vaste beleidscommissies, het College voor Arbeidszaken en een aantal sub/adviescommissies. Deze commissies gaan over de belangrijkste gemeentelijke beleidsterreinen.
De Willemshof.
De VNG is gehuisvest in de Willemshof. Oorspronkelijk was dit gebouw, dat in 1946 is gebouwd in opdracht van Koning Willem II, een manege. Na de dood van Willem II (1849) is het gebouw verkocht aan de Nederlands Hervormde Kerk en kreeg het een andere bestemming. Onder andere Prinses Wilhelmina en Prinses Juliana zijn gedoopt in deze kerk. In 1962 werd het kerkgebouw gesloten en stond het enige jaren leeg. In 1972 kocht de VNG het pand. In 1975 opende Prinses Beatrix het pand en werd de Willemshof het kantoor van de VNG. Na een grondige renovatie (2008/2009) werd het pand in 2009 opnieuw geopend, deze keer door Koningin Beatrix.
