Kroonprins.
Kroonprins is in een erfelijke monarchie de gebruikelijke benaming voor de rechtmatige troonopvolger: het is diegene die vanwege zijn/haar geboorte in aanmerking komt om de monarch op te volgen. Gewoonlijk is dat de oudste zoon van de monarch (soms de oudste dochter, als vrouwen gelijkberechtigd zijn in de troonopvolging). Als deze voortijdig overlijdt en zelf kinderen heeft, wordt zijn oudste zoon/eventueel dochter de rechtmatige troonopvolger.
De benaming "kroonprins" werd vroeger officieel vooral gebruikt in de Duitse keizer- en koninkrijken. In andere koninkrijken kregen de rechtmatige troonopvolgers automatisch een bijzondere titel. In een groothertogdom als Luxemburg wordt de rechtmatige troonopvolger meestal "erfgroothertog" genoemd. In een vorstendom is dat een "erfprins".
Heeft de monarch geen (of nog geen) nakomelingen en komt een broer/zuster of neef/nicht in aanmerking voor de opvolging, dan spreekt men van een vermoedelijke troonopvolger. Hij behoudt deze positie enkel tot er eventueel een rechtmatige troonopvolger geboren wordt. Zo'n vermoedelijke troonopvolger wordt meestal niet als kroonprins aangeduid, hoewel er in de media soms de neiging bestaat om dit ook te doen. Koning Albert II van BelgiÃ« was bijvoorbeeld als broer van zijn kinderloze voorganger Boudewijn een beoogd troonopvolger. Hij werd meestal geen kroonprins genoemd.
Een kroonprinses kan zowel slaan op een rechtmatige troonopvolger als op de echtgenote van een kroonprins.
Titel.
Titels van de kroonprins in enkele nog bestaande koninkrijken.
In Frankrijk kreeg de rechtmatige troonopvolger de bijzondere titel van "dauphin", een benaming die nu in het Frans synoniem is van kroonprins. In het keurvorstendom Saksen werd de vermoedelijke opvolger met "keurprins" of "Kurprinz" aangeduid.
