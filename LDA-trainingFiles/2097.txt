	Liefde? Respect? Nooit, never, nie
	NA OOST en west (vooral zuid eigenlijk) is thuis best, maar Gerrit de Vries blijft vallen. Twee weken geleden is de voormalige profrenner bij een aftrainingsrondje weggegleden op bevroren asfalt en hard op zijn rechterschouder gevallen. Daarin zit nu een barst.
Hij is zeven kilo zwaarder geworden, maar voor de rest geen spat veranderd: een brokkenpiloot die niet lang aan de grond kan blijven staan. 'Eigenlijk ben ik niet eens veel gevallen in mijn carrire. Maar als ik viel, dan was het zo vaak ongelukkig.'
Vijf jaar geleden brak De Vries zijn bekken in de Tour de France, reed de etappe nog wel uit, maar kon na de finish linea recta door naar het ziekenhuis. Een jaar later eindigde een trainingsrit in een schedelbasisfractuur. En acht maanden geleden lag hij zwaar gewond in de Kliniek van de Zwarte Zusters in het Belgische Ieper.
Hij was hard gevallen op de tweede dag in de Driedaagse van De Panne. Veel was gebroken, maar zijn vechtlust niet. De derde dag was nog niet ten einde of hij keek alweer uit naar de volgende wedstrijd. 'Mijn eerste koers daarna was de Bicicleta Vasca in mei. Ik weet nog goed hoe ik in de eerste klim achteraan hing. De andere jongens van de ploeg waren al gelost.
'Ik dacht: stik de moord allemaal. Al moet ik me aan vijftig stukken trekken, ik blijf erbij. Ik dacht bij mezelf: weet je wat pijn is? Pijn is hard vallen. Fietsen doet geen pijn. Fietsen is plezierige pijn en als je je benen stil houdt, is die pijn voorbij.'
Gerrit de Vries vertelt zijn verhaal in de immense fietsenzaak aan de rand van Steenwijk, waar hij nu zijn dagelijks brood verdient. De dertigjarige De Vries werkt part-time, zodat er ook nog tijd over blijft om nog een beetje te kunnen fietsen (en vallen).
Komende zomer gaat De Vries op de weg zijn resterende krachten meten met de amateurs, deze winter ploegt hij door het veld met een mountainbike. Het gaat hem behoorlijk af. 'Ik heb al een paar wedstrijdjes gewonnen. Maar als het me te zwaar wordt, doe ik een stapje terug.'
Gerrit de Vries vertelt zijn verhaal op zachte toon, maar opeens kunnen zijn woorden vlam vatten. Zeker als het gaat over zijn achtjarige loopbaan als professioneel wielrenner, die hij in augustus afsloot. 'Er had meer in gezeten, hoor.' Het woord hoor is dan een van verontwaardiging vervuld slotakkoord.
Gerrit de Vries, geboren en getogen in het Friese Oldeberkoop, kon ontiegelijk hard fietsen. 'Toen ik junior was, won ik internationaal heel veel wedstrijden. Ik reed als een trein, man.'
Hij werd in 1986 wereldkampioen ploegenachtervolging samen met John Talen, Tom Cordes en Rob Harmeling. Drie seizoenen later stapte De Vries vol verwachting over naar de profs, maar zo eervol als die ene dag in Colorado Springs werd het nooit meer.
Er klinkt veel wrok door in het verhaal van Gerrit de Vries. 'In Nederland is dat talent min of meer verpest. Ze hadden in Nederland zoveel meer uit mij kunnen halen. Maar het er is nooit uitgekomen. Nooit, never, nie.'
Gerrit de Vries haalt even adem en zegt dan zachtjes. 'Zonde, h? Ik vind het gewoon jammer. En ik niet alleen, dat denken er meer. Pak mijn generatie. Pak een Cordes. Pak een Arjan Jagt. Klasbakken. Niks van terecht gekomen.
'Zeggen ze patatgeneratie, flauwekul. Op een gegeven moment zit je in een ploeg met kopmannen en daar moet je voor rijden. Je hebt niets meer te zeggen. Ze spelen met je kloten, om maar eens in de wielertermen te blijven.
'Ze kunnen het niet hebben als er in Nederland een neoprof wint. Dat wordt vergald, dat wordt verpest. En dat is hard, hoor. De wielrennerij is een heel hard wereldje. De meeste mensen denken: lekker fietsen, makkelijk centjes verdienen. Maar zo werkt het niet, hoor. Daar moet je geestelijk erg sterk zijn.
'Moeten ze mij eens vertellen waarom Cordes zo vroegtijdig gestopt is. En Jagt. Dat was de beste, man. Een oermens. Die is bij Raas gewoon weggepest. Die jongen had goede begeleiding nodig. Die moest je het niet alleen laten doen. Maar daar heben ze misbruik van gemaakt. '
Gerrit de Vries fietste van 1989 tot en met 1995 voor Nederlandse ploegen. Jan Raas plukte hem weg uit de rijen der amateurs. In 1993 en in 1994 probeerde hij het bij achtereenvolgens Cees Priem en Peter Post, om in 1995 nog n seizoen bij Raas te rijden. Maar toen Raas het schip met geld binnen loodste, was Gerrit de Vries vertrokken naar Itali.
'En dan kunnen ze wel zeggen: het lag aan jou. Maar het lag helemaal niet aan mij. Als je de opdracht kreeg voor Jelle Nijdam te fietsen, dan moest je dat doen. En als je dat niet deed, dan kon je in de WW. Dat soort opmerkingen maakten ze. Geen liefde, geen respect. Zo is het in Nederland en zo blijft het in Nederland.
'Zo'n Rabo is toch ook allemaal bedrog. Ik weet toch ook hoe Theo de Rooy is. Aan de buitenkant ziet het erg aardig uit en ze rijden ook wel goed. Maar dat zijn een paar renners. Haal de buitenlanders er eens uit. Haal Boogerd, Van Bon en Dekker er eens uit. Wat blijft er dan over?
'Jongens als Moerenhout of Vierhouten, daarvan weet ik het niet, hoor. Aardig WK gereden, maar wie was er verder dan in San Sebastian? Alle goeden waren uitgeput. Die zijn niet eens vertrokken. Wees eerlijk! Wees reel.
'Natuurlijk, je moet er altijd nog voor fietsen en dat hebben ze die dag goed gedaan. Maar wel bij de positieven blijven, h? Als het een beetje lastig wordt, dan zie je ze niet meer. Ze hebben een kans gehad om wereldkampioen te worden, en die hebben ze laten lopen. Zo is het wel. En reken maar niet op nog zo'n kans in Valkenburg komend jaar. De Italianen moeten even wat rechtzetten en dat gaat gebeuren ook.'
Zijn twee laatste seizoenen hebben van Gerrit de Vries een Overijsselse Italiaan gemaakt. Als eerbetoon aan zijn bekendste werknemer heeft rijwielhandelaar Bike and Hike een racefiets in groen en geel gespoten, de kleuren van zijn laatste werkgever Polti. 'Prachtig, hoor', zegt Gerrit de Vries.
In 1995 werd hij aangesproken door Giosue Zenoni, wielertrainer en ploegleider. 'Hij zegt: ik ken jou. Ik zeg: waarvan dan? Hij zegt: van je juniorentijd, je kon geweldig fietsen. Hij zegt: heb je al een contract volgend jaar? Ik zeg: nee. Hij zegt: ik zou je er dolgraag bij willen hebben.'
Zo gezegd, zo gedaan. 'Jan Raas kwam naar me toe en hij zei: je kunt niet blijven. Ik zeg: hoeft niet, Jan. Ik fiets allang ergens anders. Keek-ie mooi van op, hoor.'
Nu zegt Gerrit de Vries: 'Had ik Zenoni maar vier jaar eerder ontmoet. Itali is de mooiste tijd van mijn carrire geweest. Ik was het zo zat, joh, in Nederland. Hoe zo'n Raas met mensen omgaat. Het is gewoon angstaanjagend. Als ik daarover begin, zitten we hier over twee uur nog en daar heb ik geen zin in. Ik kan er een boek over schrijven. Misschien doe ik dat ook nog wel eens.'
Fietsen in Itali maakte van Gerrit de Vries een zelfstandig man. Nadat een cursus Italiaans op weinig was uitgelopen ('Dat vrouwelijke en dat mannelijke gedoe, verschrikkelijk'), stapte hij met het woordenboek in de koffer op het vliegtuig. 'Twee maanden niet thuis geweest. Moet je gewoon doen. Je moet niet bang zijn. Ik trok mijn plan wel hoor. Ik snap niet dat mensen daar zo bang voor zijn.
'Altijd de mond vol van Itali, dat het zo geweldig is om daar te fietsen. Maar als puntje bij paaltje komt, gaan ze niet. Maar als je hard wilt fietsen, moet je daar fietsen.'
Het respect en de waardering die hem al die jaren in Nederland waren onthouden, kreeg Gerrit de Vries in Itali. 'Je krijg een mooi programmaatje. Je wordt goed opgevangen. Alles wordt geregeld. Zit je op je gemak? Hoe gaat het? Hoe is het thuis? Praat erover. Praat erover'
Ook de collegialiteit was een verademing, vergeleken met Nederland. 'Een dag na het ongeluk in De Panne zat de ploegleider bij me in het ziekenhuis. Hij zegt: je gaat dood, man. Dacht-ie echt, hoor. Hij zegt: voor mij ben je een groot kampioen. En dat meende-ie echt, hoor. Man, ze waren dik tevreden. Ik had gewoon kunnen blijven bij de ploeg.'
Maar in het gebutste achterhoofd van Gerrit de Vries groeide toen al het besef dat het mooi was geweest. 'Ik was er toch ook een beetje moedeloos van. Verdomme, wat is er nu weer gebeurd? Waarom lig ik er nou weer bij? Waarom nou weer vanaf nul beginnen? Maar ik schoof het weg. Ik wou het nog n keer bewijzen.'
Hij wilde nog n keer de Tour rijden. 'Ik had niet gedacht dat het zou lukken. Ik heb ook heus weleens mijn fiets naar links of rechts gesmeten en gedacht: ik kap ermee. Maar het is gelukt. Och, man, de mensen hebben er geen idee van. Het was zo'n overwinning dat ik die heb uitgereden.'
Maar in de Ronde van Nederland kreeg hij de aanbieding van zijn huidige werkgever en toen wist Gerrit de Vries het zeker. 'Beetje werken, beetje fietsen. Beter kan ik het niet hebben. 's Avonds gewoon thuiskomen. Lekker volstampen, niet op een dieet hoeven letten.
'Eindelijk weer contact leggen met de familie. Daar was in al die jaren ook geen donder van terecht gekomen. Gewoon weer naar verjaardagen, meedoen aan het gebakfestival. Voor de familie was het lastiger dan voor mij. Voor hun was er al een hoop verpest. Ze hadden altijd wel begrip gehad, maar ze begrepen het niet.
'Er is nu zoveel veranderd in mijn leven, jongen. Ik zal het wielrennen best gaan missen als het seizoen begint. Maar het leventje niet. Laat mij hier maar een beetje rondscharrelen. Regelmatigheid in je lijf en je leven is zo belangrijk. Straks lekker schaatsen, misschien een Elfstedentocht. Dat is toch mooi, man.'

Foto
	Gerrit de Vries FOTO ARNO LINGERAK

