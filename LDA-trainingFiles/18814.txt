Vielsalm.
Vielsalm (Waals: "Li Viye Såm") is een plaats en gemeente in de provincie Luxemburg in België. Men spreekt "Vielsalm" uit als "Vjelsalm". De naam dateert al uit de Romeinse tijd. Het betekent: Oude Salm(o), naar de gelijknamige rivier de Salm. In 1977 werden aan de plaats/gemeente de vroegere gemeenten Grand-Halleux, Petit-Thier en Bihain toegevoegd.
De gemeente telt ruim 7.500 inwoners. Het grondgebied van de gemeente Vielsalm is zeer uitgestrekt waardoor zij aan een veelvoud van andere gemeentes grenst, onder andere enkele van de provincie Luik. Zo grenst zij in het noorden aan de gemeente Trois-Ponts, in het oosten aan de gemeente Sankt Vith, in het zuiden aan de gemeentes Gouvy en Houffalize en in het westen aan de gemeentes Manhay en Lierneux.
Door Vielsalm stroomt het riviertje de Salm. Vielsalm ontleent zijn naam aan het gelijknamige graafschap. In 1163 werd het graafschap Salm verdeeld in Oppersalm (in de Vogezen) en Oudsalm (in de Ardennen).
Het grondgebied van Vielsalm behoort tot de Hoge Ardennen. Baraque de Fraiture (652 m) in Bihain is het hoogste punt van het plateau des Tailles. 's Winters kan hier bij voldoende sneeuw wintersport worden bedreven. 's Zomers trekt het plaatsje veel toeristen bij de "bosbessenfeesten". Wegens zijn bosrijke omgeving is Vielsalm immers "la "capitale des Myrtilles".
Geologisch behoort Vielsalm tot het Massief van Stavelot en het gaf zijn naam aan het Salmien.
Zicht op het centrum van Vielsalm vanaf het meer van de Doyards
Overige kernen.
Bihain, Commanster, Fraiture, Farnières, Hébronval, Ottré, Provèdroux, Jubiéval, Regné, Rencheux, Ville-du-Bois, Grand-Halleux, Petit-Halleux, Petit-Thier en Salmchâteau.
Demografische evolutie.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Bereikbaarheid.
Station Vielsalm is gelegen aan spoorlijn 42 tussen Luik en Luxemburg. De gemeente is goed ontsloten door middel van de E25, Luik - Bastenaken, via de afrit bij Baraque de Fraiture. Tevens kan men Vielsalm bereiken door de oostelijker gelegen E42, Verviers-Prüm, bij Sankt Vith te verlaten.
Bestuur 2007-2012.
Het bestuur van Vielsalm bestaat uit een coalitie van cdH en de lijst MAYEUR.
Trivia.
Het Suske en Wiske-verhaal "De macabere macralles" speelt zich grotendeels af in Vielsalm, de bosbessen en Gustine Maca (een vermeende heks) spelen een belangrijke rol.
