	Romantiek in de woestijn
	Waarom de Amerikaanse schrijfster Frances Temple Dochter van de Bedoeen in het jaar 1302 situeert, is een raadsel. Historische gebeurtenissen zijn in deze roman niet van belang. De romantische vertelling, waarin een bedoeenenprinses de hoofdrol speelt, is een verhaal van alle tijden. Het zou er alleen maar geloofwaardiger op geworden zijn wanneer het zich in deze tijd had afgespeeld. Temple kan zelf geen antwoord meer geven op deze vraag; zij overleed in 1995 op de dag dat ze het manuscript voor dit boek had voltooid.
Halima, dochter van de sjeik van het volk de Beni Chalid dat rondtrekt op de zandvlakte van Marokko, is direct na haar geboorte uitgehuwelijkt aan haar neef Atiyah. De twee zijn stapelgek op elkaar en kijken reikhalzend uit naar de dag dat ze zullen trouwen. Oom Saladin, die in Fez zijn positie bij de kalief probeert te versterken, dwingt Atiyah met hem mee te gaan om aan de universiteit te gaan studeren.
Wanneer Halima's stam naar een nieuwe standplaats trekt, raakt zij tijdens een zandstorm gescheiden van de karavaan. Op het nippertje wordt zij gered door een lid van een vijandige stam. De sjeik vraagt haar een van zijn bijvrouwen te worden. Dit verzoek kan zij niet weigeren. Wel kan ze, geholpen door de eerste vrouw van de sjeik, de huwelijksvoltrekking vertragen. Zij hoopt dat iemand van haar volk haar tijdig op het spoor komt.
Dochter van de Bedoeen is een wensvervullend verhaal. Hoewel Temple's kijk op het leven in de woestijn geromantiseerd is, geeft zij toch een realistisch beeld van de gebruiken en de denkwijze van een bedoeenenvolk. Ongeloofwaardig wordt het verhaal wanneer zij Halima, voor wie de eer van de stam van groot belang is, een van de wetten van haar volk laat overtreden. Volgens die wet mag een meisje namelijk v¢¢r het huwelijk niet alleen zijn met haar aanstaande man. Op overtreding staat zelfs de doodstraf.
Het boek is niet de eerste historische roman van Temple. Eerder schreef zij De pelgrimsschelp, dat zich afspeelt in 1299. Een van de personages, de Franse pelgrim Etienne, duikt weer op in Dochter van de Bedoeen. In Fez is hij de vriend en bondgenoot van Atiyah.
Berber sprookjes uit Noord-Marokko is een tweetalige bundel volkssprookjes. Abdelkader Bezzazi, docent en onderzoeker aan de universiteit in Oudja, tekende de verhalen op uit de mond van een aantal vertelsters. De vertaling en toelichting zijn van Maarten Kossman, onderzoeker aan de Universiteit van Leiden. Bij het boek zit een cd, waarop Abdelkader Matoug zes van de verhalen in het Berbers voorleest.
Deze bundel Berber sprookjes is een welkome aanvulling op het bestand van volksverhalen uit andere culturen. Ze zijn net zo gruwelijk en raadselachtig als de ruwe, onbewerkte sprookjes uit de westerse cultuur. De menseneters en menseneetsters die deze verhalen bevolken, vertonen overeenkomsten met de reuzen en heksen uit de ons bekende sprookjes.
Gelijkenis is er ook in enkele andere verhaalelementen. Zo laat de doder van de menseneter met de zeven koppen zijn schoenen achter op de plaats van zijn overwinning. De koning laat iedereen de schoenen passen, zodat hij weet wie hij voor deze heldendaad moet belonen. Een van de andere verhalen vertoont gelijkenis met 'Vrouw Holle', waarin behulpzaamheid wordt beloond en luiheid bestraft.
'Sprookjes zijn intercultureel', zegt Kossman. 'Zij kunnen zonder moeite begrepen worden door mensen uit een geheel andere omgeving in een geheel andere cultuur.' Deze opmerking is grotendeels waar, maar geldt vooral voor volwassenen die over enige kennis van andere culturen beschikken. Ze gaat niet op voor kinderen, die sprookjes vaak uitsluitend kennen in de gegaliseerde bewerkingen van Walt Disney. De stijl van de vertellingen is voor niet-ingewijden ook erg sober. Veel wordt verzwegen en overgelaten aan de fantasie van de toehoorder. Soms wordt iets gedetailleerd beschreven dat verder geen enkele rol meer speelt.
Selma Niewold
Frances Temple: Dochter van de Bedoeen.
Vertaald uit het Engels door Anneke Koning-Corveleijn.
Lemniscaat; 155 pagina's;  24,50.
ISBN 90 5637 071 5.
Abdelkader Bezzazi: Berber sprookjes uit Noord-Marokko.
Vertaald uit het Berbers door Maarten Kossman.
Bulaaq; 163 pagina's;  29,50.
ISBN 90 5460 018 7.

