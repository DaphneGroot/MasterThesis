	Extreme koude in Europa en VS eist veel levens
	Van onze verslaggever
AMSTERDAM
In Lelystad is een bejaarde man doodgevroren nadat hij was gevallen in zijn tuin. Voorbijgangers ontdekten de 79-jarige man op oudejaarsmiddag. Hij is een van de vele slachtoffers van het koude weer dat al dagenlang heel Europa teistert.
Niet alleen in Europa is het extreem koud, aan de andere kant van de Atlantische Oceaan wordt het weer bepaald door sneeuwstormen. Door de dooi direct daarna zijn overstromingen en modder- en sneeuwlawines ontstaan in de staten Oregon en Washington. In negentien gemeenten van Washington is de noodtoestand uitgeroepen. Tien mensen kwamen om in de sneeuw- en modderstromen. De gouverneur van Washington Mike Lowry noemt de elkaar snel opvolgende sneeuwstormen 'de ergste sinds de afgelopen vijftig jaar'.
Door gladheid op de wegen en onderkoeling zijn in Europa de laatste week naar schatting ruim 160 mensen omgekomen. In de oudejaarsnacht overleden in Duitsland vier mensen. Drie daklozen vroren dood en een vrouw zakte bij het eendjes voeren door het ijs en overleed door onderkoeling.
Zestien illegalen gaven zich vanwege de kou over aan de Duitse politie in Wildau. Het betrof een groep Bengalen en één man uit Irak, die blijkbaar waren achtergelaten door hun mensensmokkelaar en onvoorbereid waren op de winter. Zij reisden in zomerkleding en een aantal liep op blote voeten. Met bevriezingsverschijnselen zijn zij in het ziekenhuis opgenomen.
In Italië zijn op de gladde wegen vier mensen omgekomen. Een circus-nijlpaard heeft de kou evenmin doorstaan. In het Midden-Italiaanse Udine overleed de twaalf jaar oude hippo Penelope aan een longontsteking, nadat zij korte tijd bij temperaturen van min tien buiten had rondgelopen. De temperatuur in Italië stijgt sinds woensdag en het regent, waardoor de autoriteiten vrezen voor lawines en overstromingen.
De extreme kou breekt Nederlandse toeristen op die in Oost Europa op wintersportvakantie gaan met een auto die op diesel rijdt. Door de lage temperaturen gaat de dieselolie 'vlokken' en raken de brandstofleidingen verstopt. Met name in Tsjechië wordt volgens de ANWB slechte dieselolie verkocht. Als tanken in Tsjechië onvermijdelijk is, raadt de ANWB mensen aan om benzine en diesel te mengen in een verhouding van een deel benzine en vier delen diesel.
Op de Londense oliemarkt zijn de prijzen gestegen als gevolg van de koudegolf. In alle landen is meer vraag naar huisbrandolie, waardoor een vat Noordzee-olie met veertig cent is gestegen.

