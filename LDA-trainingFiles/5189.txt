	AC Milan geeft Ajax les in finale mini-toernooi
	Van onze verslaggever
AMSTERDAM
Waarschijnlijk hoopte Louis van Gaal dat zijn ploeg het zo geschonden zelfvertrouwen in het Euro 6ix's toernooi zou kunnen opvijzelen. Lang ging het goed met Ajax. Vandaag en gisteren werd van Britse teams met grote cijfers gewonnen. In de finale kregen de Amsterdammers van AC Milan een ongenadig lesje in het veredelde trainingsspelletje van zes tegen zes. Met de overwinning van 6-2 werden de Milanezen gisteren bovendien ruim zeven ton rijker.
Heel even mocht Ajax in de finale denken dat het Milan op het 60 meter lange veld partij kon geven. Richard Witsche en Frank de Boer maakten een 2-0 achterstand ongedaan. Maar even later kopte Babangida een corner van Baggio, terecht tot speler van het toernooi uitgeroepen, achter Van der Sar.
Frank de Boer ging vervolgens vliegende keep spelen, want het Euro 6ix's is immers afgeleid van het straatvoetbal. De man die laatste jaren nog maar zelden op een fout is te betrappen, verslikte zich nu tot twee keer toe in de bal.
Zelfs Vierchowood, die recht heeft op de titel slechtste voetballer van het toernooi, kon 4-2 intikken. Even later kreeg Davids de gelegenheid om bal van één meter afstand op provocerende wijze tegen het net te rammen.
Het is duidelijk waarom Louis van Gaal een partijtje van zes tegen zes zo'n ideale trainingsvorm vindt. Alle verdedigingsfouten komen glashelder aan het licht en worden onmiddellijk afgestraft. Balverlies is bijna altijd dodelijk.
Vandaar dat het gisteravond in de wedstrijd tussen AC Milan en Glasgow Rangers in de slotfase nog spannend werd. De Milanese club had een comfortabele voorsprong van 3-0, maar verspeelde die in de laatste minuten doordat Jorg Albertz tot twee keer een vrije trap dwars door de muur kon schieten.
In de Arena ontstond zowaar bij het twintigduizend koppige publiek een voetbalsfeertje. Bij winst zouden de Rangers namelijk in de eindstrijd komen. De vrijstaande Gordon Durie schoot in de laatste seconde van de vier keer acht minuten durende wedstrijd, echter in het zijnet.

