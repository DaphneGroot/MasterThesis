	Eurotop in Amsterdam wordt volgens ambassadeur Bot geen mijlpaal; 'Voor grote herzieningen is het te vroeg'
	ONZE MAN in Europa heet Ben Bot. De permanente vertegenwoordiger - zeg maar ambassadeur - van Nederland bij de Europese Unie werkt weliswaar achter de schermen, maar zijn invloed is groot.
'The men who run Europe', schreef de Financial Times ooit over de vijftien EU-ambassadeurs. In het Coreper - afkorting voor Comit des reprsentants permanents ofwel het comit van permanente vertegenwoordigers - vallen de meeste besluiten over Europa.
Natuurlijk nemen de ambassadeurs formeel geen besluiten, want daartoe is alleen de Europese Raad van Ministers gerechtigd. Maar de meeste beslissingen worden zo goed voorgekookt in het Coreper, dat ze in de ministerraad slechts als hamerstuk op de agenda staan. 'We vegen hun stoepje meestal al schoon, op n of twee keuteltjes na', zegt Bot in zijn ruime werkkamer van de permanente vertegenwoordiging in de Brusselse deelgemeente Auderghem.
Maar ook tijdens de ministerraden spelen de ambassadeurs op de achtergrond een belangrijke rol. Ze flankeren de ministers en staan hen bij in de worsteling over de nog openstaande heikele onderwerpen. Want de ambassadeurs weten meestal beter dan hun politieke bazen welk vlees ze in de kuip hebben.
De macht van de ambassadeurs is groot, maar moet ook weer niet worden overschat. Tijdens het vorige EU-voorzitterschap van Nederland weigerde Den Haag te luisteren naar de noodsignalen die Bots voorganger Peter Niemann uitzond. Die waarschuwde het kabinet dat de federale voorstellen voor het Verdrag van Maastricht niet gepikt zouden worden door de andere lidstaten. Maar de regering-Lubbers zette toch door en werd op Zwarte Maandag finaal in haar hemd gezet.
Ook Bot, sinds 1992 in Brussel, kent de grillen van de politieke besluitvorming. De ambassadeurs bij de EU denken meestal heel pragmatisch. Ze sleutelen in het Coreper uitgekiende compromissen in elkaar. Want Europa is een kwestie van geven en nemen. Maar in de ministerraad, het politieke orgaan bij uitstek, kunnen zulke compromissen met n pennestreek ongedaan worden gemaakt. Waarna het Coreper mag proberen de brokken te lijmen.
Bot is nauw betrokken bij de inter-gouvernementele conferentie (IGC). Hij is niet alleen persoonlijk adviseur van minister Van Mierlo. Hij staat ook staatssecretaris Patijn, de Nederlandse toponderhandelaar, zoveel mogelijk bij tijdens het monnikenwerk dat moet leiden tot het Verdrag van Amsterdam.
- Tijdens de ministerraad van Financin afgelopen maandag in Luxemburg zag u het even somber in. De Fransman Strauss-Kahn had zijn voorbehoud over het stabiliteitspact gemaakt. Was de Top van Amsterdam echt in gevaar?
 'Het zag er even benauwd uit. We hadden nu eenmaal de deadline gesteld om het stabiliteitspact in Amsterdam af te ronden. Dan kun je wel zeggen ach, we kunnen het ook nog wel even uitstellen. De Economische en Monetaire Unie (EMU) begint toch pas in 1999. Dat zei Strauss-Kahn ook: er is nog tijd zat.
'Maar de politiek-psychologische waarde wordt anders ingeschat door de financile markten dan door redelijk denkende mensen om een vergadertafel. Het zou daar worden opgevat als een signaal dat Europa niet op het voorziene tijdstip wil doorgaan met de euro.
'Bij de lunch van maandag is enorm ingepraat op Strauss-Kahn. Hij had waarschijnlijk niet verwacht dat de reacties zo heftig zouden zijn. Zijn collega's wezen hem erop dat het een slecht signaal zou zijn naar de valutamarkten, een teken voor speculanten om allerlei speculaties in gang te zetten, voer voor euro-sceptici.
'Strauss-Kahn heeft die opmerkingen mee naar huis genomen en met premier Jospin besproken. Een dag later vernam premier Kok gelukkig wat optimistischer geluiden in Parijs. 'Ik denk dat de Fransen zich niet realiseerden welke consequenties hun eis van de toevoeging van een werkgelegenheidsparagraaf zou hebben. De valutamarkten reageerden onmiddellijk, de franc daalde. Daardoor beseften ze dat ze zichzelf in de vingers sneden.'
- Was ook het Verdrag van Amsterdam zelf in gevaar?
'Andere lidstaten begonnen te dreigen tegen Frankrijk: als jullie niet willen meewerken aan de EMU, dan levert dat moeilijkheden op voor de IGC. Die begonnen dat als drukmiddel te gebruiken. Want de afspraak was dat in Amsterdam zowel het EMU-pakket als de IGC zou worden afgerond. Een mislukking hing ons boven het hoofd. Maar het grootste gevaar is inmiddels afgewend. Ik verwacht dat de Fransen toch akkoord zullen gaan, met een bijpassende resolutie over werkgelegenheid.'
- Het was dus bijna weer een Zwarte Maandag?
'Ja, maar wel in een heel andere zin. De Zwarte Maandag werd veroorzaakt door een vorm van hybris, een foute inschatting van onze kant. Terwijl ons in dit geval niets te verwijten viel.'
- Wat beschouwt u nog als de grootste hinderpaal voor een succesvolle afronding van de IGC?
'Het voornaamste obstakel zit in de derde pijler van het Verdrag van Maastricht. We willen het vrije personenverkeer overdragen van de derde (inter-gouvernementele) naar de eerste (communautaire) pijler. Maar de Britten en de Denen werken tegen. Daar kunnen we slechts met vernuftige compromissen uit komen.
'Ik denk dat het slechts gedeeltelijk gaat lukken, met een opt-out of opt-in voor de dwarsliggers. Het is niet fraai wat zich aftekent. Maar het is ondenkbaar dat het vrije personenverkeer - een van de vier vrijheden in Europa - geregeld blijft in een inter-gouvernementele pijler.
'Het is inderdaad verbrokkeld beleid. Ik vergelijk Europa vaak met een omgekeerde salami-worst. Je snijdt er niet elke keer een stukje af, maar je bouwt de worst op door er elke keer een plakje aan toe te voegen. Dat is helaas de manier waarop we moeten werken.
'Maar dit is zeker niet de laatste IGC. Het resultaat is minder dan we ons pakweg anderhalf jaar geleden hadden voorgesteld. Maar het is weer een stapje voorwaarts.
'Bovendien kunnen we het ons niet veroorloven al te lang door te gaan. Want de EMU en de uitbreidingsonderhandelingen staan op de agenda, en die overtreffen het belang van de IGC. Voor het integratieproces is de euro natuurlijk veel belangrijker dan een aanpassing van een op zichzelf goed functionerend verdrag. Want je mag Maastricht niet helder vinden, het werkt wel. Er zit alles in wat we nodig hebben.'
- Amsterdam wordt dus geen mijlpaal in de Europese geschiedenis?
'Dat is duidelijk. Iedereen ziet in dat het eigenlijk nog te vroeg is voor een grote verdragsherziening. In Maastricht werd besloten om na vijf jaar nog eens met de stofkam door het verdrag te gaan. Later werden daar de consequenties van de uitbreiding aan toegevoegd.
'Maar in Brussel gebeurt er niets tenzij er een donkere wolk boven Europa hangt. Dat is nog niet het geval, de uitbreiding zal pas enkele jaren na de eeuwwisseling plaats vinden. Daarom wordt nu niet de noodzaak ingezien om bijvoorbeeld de omvang van de Europese Commissie te regelen. Pas als het echt nodig is, wordt zoiets geregeld. Dan gaat iedereen zuchtend en steunend door de bocht.'
- Het Nederlands voorzitterschap wordt afgerekend op de IGC. Is dat een mislukking als het Verdrag van Amsterdam er niet komt?
'Natuurlijk worden we afgerekend op een al dan niet succesvolle afronding van de IGC. Wat dat betreft denk ik dat het wel goed zit. Maar het Nederlands voorzitterschap heeft nog veel meer gepresteerd. Ik denk bijvoorbeeld aan de Euromediterrane conferentie op Malta, die ondanks het conflict in het Midden-Oosten tot een goed einde is gebracht. Alleen daarmee kun je als EU-voorzitter al scoren.
'Ook de transatlantische dialoog, die eind december vanwege de Helms-Burtonwet nog in de puree zat, is enorm verbeterd. We hebben de structurele dialoog met de Oost-Europese landen efficinter gemaakt. Onder minister Pronk is eindelijk een dialoog met de ontwikkelingslanden van de ACP op gang gekomen. Als je de lijst met besluiten bekijkt die onder Nederlands voorzitterschap zijn genomen, dat is een geweldig pak.
'Er zijn weliswaar ook enkele dingen niet gelukt: de gasrichtlijn, de akkoorden met Zwitserland en Egypte, de mensenrechten in China. Maar dat is Nederland niet te verwijten. Een voorzitterschap is pas mislukt als er sprake is van verwijtbaar falen. Dat is, meen ik, niet het geval.'

Foto
	De permanente vertegenwoordiger van Nederland bij de Europese Unie, Ben Bot. FOTO PATRICK DE SPIEGELAERE

