	Van kleitablet tot superdisk
	Het verbazingwekkendst is dat het nog zo lang heeft geduurd. In de begindagen van de personal computer was er die eerste, zwarte, flexibele floppy waarop pc-gebruikers hun tekstjes konden meenemen. Ofschoon nog steeds een enkele zonderling zich daarmee durft te vertonen ('Ik kom mijn kleitablet even afgeven', grapt-ie dan), is de zogeheten vijf-en-een-kwart-inch schijf allang geleden verdrongen door de kleinere, meestal grijze en onbuigbare diskette.
Alweer een jaar of tien is die drie-en-half-inch diskette de norm. Tegenwoordig kan er wat meer informatie op (meestal 1,44 megabyte), maar in vergelijking met alle andere vormen van data-opslag heeft de diskette bizar weinig vernieuwing ondergaan. Computers kregen harde schijven die eerst 20, toen 80, wat later 500 megabytes konden torsen, en inmiddels zijn pc-fabrikanten gaan denken in duizenden, ofwel gigabytes aan geheugen. De good old diskette daarentegen dreigde langzaam te verstenen.
Dat kon niet goed blijven gaan. Vandaar dat 's werelds grootste fabrikant van diskettes, het Amerikaanse concern 3M (bekend van allerhande kantoorplakkertjes), een opvolger maakte die volop concurreert met het meest gebruikte alternatief. Wie een makkelijk draagbaar schijfje met meer capaciteit wilde hebben voor bijvoorbeeld een backup, was meestal aangewezen op een zogeheten Zipdrive van fabrikant Iomega. Dat kostte een paar honderd gulden, maar maakte met een capaciteit van 100 megabyte ook een eind aan het gesol met stapels diskettes.
Makke van de Zipdrive was dat-ie niet overweg kan met diezelfde oude diskettes. En die kwaliteit is juist wat van de een nieuwe wereldstandaard kan maken, denkt Imation, de onderneming (9600 werknemers, 2,3 miljard dollar omzet) die zichzelf vorig jaar juli afsplitste van 3M. Nog een verschil is dat er wereldwijd sinds de introductie in maart 1995 tien miljoen Zipdrives zijn verkocht, maar dat er van de ouderwetse diskettestations enkele honderden miljoenen in gebruik zijn.
De Superdisk kan 120 megabyte aan informatie verstouwen, dik tachtig maal meer dan een gewone diskette, en ruimschoots voldoende om ook grotere databestanden met veel foto's bijvoorbeeld op mee te nemen. In het buitenland is het schijfje al enige tijd te koop, maar nu wordt het ook in Nederland op de markt gebracht (tegen voorlopig zo'n 35 gulden), samen met een naast de pc te plaatsen speciale drive. Niet geheel toevallig zal die in de winkel slechts iets duurder zijn (rond vierhonderd gulden) dan de Zipdrive.
Omdat fabrikant Imation bij de ontwikkeling van de nieuwe diskette heeft samengewerkt met drive-fabrikant Panasonic en pc-bouwer Compaq, mag worden verwacht dat vanaf volgend jaar steeds meer pc's standaard zo'n nieuwe interne drive zullen hebben, ook al is die nu voor pc-bouwers met een prijs van 250 gulden nog circa vijf maal duurder dan oude, interne diskettestations. Maar op het dalen van de prijzen kan men, zoals altijd bij computers, wachten.
Henk Blanken

