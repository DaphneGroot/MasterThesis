	Bij absentie van de leider raakt Rusland op drift
	Van onze buitenlandredactie
AMSTERDAM
Zijn artsen hebben zich naar verluidt de haren uit het hoofd getrokken. Hadden zij de president niet twee tot drie weken rust voorgeschreven om te herstellen van zijn dubbele longontsteking? Maar Boris Jeltsin was nog niet ontslagen uit het ziekenhuis of hij vertoonde zich alweer in het Kremlin.
Het was een bliksembezoek woensdag, vooral bedoeld om te laten zien dat Rusland nog steeds een leider heeft, en dat er geen twijfel over mag bestaan wie dat is. Jeltsin verscheen juist op het moment dat de Doema zich voor de zoveelste maal boog over de mogelijkheid een afzettingsprocedure tegen de president te beginnen op grond van zijn zwakke gezondheid.
Dit voorstel is al vaker aan de orde geweest in de Russische Tweede Kamer. Iedere keer werd het als onhaalbaar verworpen, de laatste maal zelfs door een speciale, door de communistische tegenstanders van de president in het leven geroepen juridische adviescommissie. Woensdag werd daarom opnieuw besloten het niet tot een definitieve stemming te laten komen. Niettemin achtten de president en zijn adviseurs het kennelijk wijs te laten zien dat die beslissing meer dan gerechtvaardigd was.
Sinds zijn herverkiezing in juli is Jeltsin nauwelijks in staat geweest te regeren. Aanvankelijk zag hij zich gedwongen rust te houden in verband met zijn bypassoperatie, die uiteindelijk in november plaatshad. Begin dit jaar moest hij worden opgenomen voor een longontsteking. In zijn afwezigheid woedde binnen het Kremlin een felle machtsstrijd, die onder meer het vertrek van ex-generaal Aleksandr Lebed als veiligheidsadviseur van de president tot gevolg had. Als winnaar kwam Jelstins kabinetschef Anatoli Tsjoebais naar voren, die zich volgens critici gedraagt als een regent.
Onderwijl groeit in beide Kamers van de volksvertegenwoordiging en in de media, de zorg over de nabije politieke en economische toekomst van het land. De populaire Lebed heeft zich ontpopt als Jeltsins belangrijkste rivaal, die het machtscentrum in Moskou nu van buitenaf bestookt; naar de precieze machtsverhoudingen in het Kremlin kan men alleen maar raden.
De Russische president heeft krachtens de grondwet veel macht. Dat is geen toeval, gezien het feit dat Jeltsin zelf nauw betrokken was bij de opstelling van de constitutie, eind 1993. Hij had toen juist een opstand van het parlement onderdrukt en wilde een solide machtsbasis om de nationalistische en communistische tegenstanders te kunnen aanpakken 'en de stabiliteit van het land te garanderen'.
Keerzijde is, dat het land bij absentie van de sterke leider op drift raakt, omdat niemand cruciale beslissingen kan nemen. Tijdens Jeltsins ziekte is er op economisch terrein maar wat aangemodderd. Lonen zijn onbetaald gebleven, van hervormen is al helemaal weinig terecht gekomen, de levensstandaard is verder gedaald. De deels hieruit voortvloeiende nationale identiteitscrisis bracht een regeringsgezinde krant er onlangs toe een prijs uit te loven voor het beste 'nationale idee' om de burgers eensgezind aan een toekomstplan te laten werken.
Afgezien van de communistisch-nationalistische oppositie lijkt sinds kort ook een kleinere politieke bovenlaag zich te bekommeren om de toestand van Jeltsin, zij het om iets andere redenen. Langzaam maar zeker begint hier het besef te komen dat het vertrek van de huidige president - wegens ziekte of als zijn termijn afloopt - gevaarlijk kan uitpakken.
Want zeker als Jeltsin het op korte termijn moet opgeven, is de kans groot dat de grillige oud-generaal Lebed die grote presidentiële macht toevalt. Lebed is bij velen geliefd - hij maakte een einde aan de oorlog in Tsjetsjenië . Maar de resolute ijzervreter die Pinochet als voorbeeld zegt te hebben, is ook gevreesd.
Dus zijn er stemmen opgegaan om de macht van de president weer in te perken door middel van een grondwetswijziging. Als Lebed dan toch president moet worden, dan maar liever een zwakke president, zo luidt de redenering. Voorstanders hiervan zitten grotendeels in de Federatieraad, de Eerste Kamer.
Jeltsin zal overigens niet willen horen van een - gedeeltelijke - ontmanteling van zijn functie, net zo min als dat hij wil luisteren naar de roep om zijn aftreden. Maar hoewel als geruststellend bedoeld, was zijn bezoek aan het Kremlin woensdag eerder een eerste teken van zorg om zijn positie.
Karin Veraart

