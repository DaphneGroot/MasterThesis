	Sleutelen aan een architectonisch misbaksel Het Vredespaleis op een verrassende manier uitgebreid
	ZOMAAR, in een uithoek van Den Haag, aan een onooglijk plein, staat een van de belangrijkste gebouwen ter wereld. Het draagt een onvoorwaardelijk geloof in de toekomst uit: het Vredespaleis, de zetel van het Permanente Hof van Arbitrage en van het Internationale Gerechtshof. Het is dat er voor de ingang zo'n grote tuin ligt en de toegang wordt afgesloten met een monumentaal hek, anders zou je denken dat dit het protserig hoofdkantoor is van een oliemaatschappij.
Ongetwijfeld raakt een enkeling in vervoering van deze schepping van de Fransman L. M. Cordonnier. Het neemt niet weg dat dit een misbaksel is. Het paleis werd aanvankelijk, in 1905, ontworpen als bijdrage aan een internationale architectuurprijsvraag. Tot afgrijzen van velen werd dit het winnende ontwerp. Soberder, en ontdaan van drie van de beoogde hoektorens, werd het tussen 1907 en 1913 gebouwd. Maar de afslankingsoperatie had het bepaald geen goed gedaan.
Het bleef een achttiende-eeuws kasteel met zwierige stijlvormen die doen denken aan het Vlaamse en Italiaanse manirisme. De modernisten van de Catalaanse Renaixenca schiepen merkwaardige, vernieuwende bouwsels. De Duitsers stortten zich in de Neue Sachlichkeit. Overal, in Wenen, Parijs, Brussel en Glasgow werd naar nieuwe vormen gezocht. Maar daar had de internationale jury met zeven bejaarde mannen geen boodschap aan. Het verhaal wil dat de grote mogendheden er nauwlettend op toezagen dat hun vaderlandse trots en hun architectonische belangen niet werden geschaad.
Hoe afzichtelijk het Vredespaleis ook is, het heeft een uitstraling. Het roept herinneringen op aan tsaar Nicolaas II, de initiatiefnemer van de vredesconferentie die in 1899 in Huis ten Bosch werd gehouden. Want daar is het idee geboren om een Permanent Hof van Arbitrage op te richten. Het Vredespaleis doet ook denken aan Andrew Carnegie, de puissant rijke Amerikaanse staalmagnaat die geld beschikbaar stelde voor een internationale juridische bibliotheek, en zich door de Nederlandse ambassadeur in Washington liet overhalen dan maar het hele Vredespaleis te financieren.
Sinds de opening van het paleis in 1913, aan de vooravond van de Eerste Wereldoorlog, heeft de tand des tijds er aan gevreten. De uit beton opgetrokken mast waaraan de VN-vlag wappert, is afgebrokkeld. Het gebouw wordt oud. In de brede, rijk versierde gangen merk je het niet. Van binnen leeft het gebouw als nooit te voren. In 1977 werden nog zo'n twee zaken per jaar door het Internationale Gerechtshof behandeld, nu lopen er gelijktijdig steeds zo'n twaalf zaken. En ook het Joegoslavi-tribunaal wordt er gehouden. Het gebouw barst uit zijn voegen.
In de jaren twintig was dat ook al zo. Toen werd de bibliotheek geherbergd in een een anoniem bijgebouw. Midden jaren zeventig werd er weer zo'n gebouw opgetrokken. Toen wenste men dat de rechters meer ruimtes kregen, en een conferentiezaal.
Nu is het met het Vredespaleis vreemd gesteld. De officile eigenaar is de Carnegie-stichting, die in 1905 in het leven werd geroepen om de bouw van het paleis mogelijk te maken. Maar de Nederlandse regering ziet nauwlettend toe, en financiert het merendeel van de gewenste uitbreidingen van het paleis.
Zonder veel openbaarheid werd in 1975 aan drie Nederlandse architectenbureaus gevraagd ontwerpen te maken voor een uitbreiding. De ontwerper van het beste plan zou worden aangezocht. Gemakkelijk was het niet. De fraaie rozentuinen moesten zoveel mogelijk in stand gehouden worden en de uitbreiding mocht niet opvallen.
Het bureau Brouwer en Deurvorst uit Oosterbeek, de winnaar, bedacht dat het gebouw op kolommen moest staan, zodat je er onderdoor naar de tuinen kon blijven kijken. Zo is het ook uitgevoerd. Nauwelijks zichtbaar vanaf de openbare weg kwam in 1977 de uitbreiding gereed. Aan de achterkant van het paleis voert een luchtbrug naar een gebouw op poten dat wat grillig is gevormd met opvallende, naar n kant schuinlopende daken. Je treft dat soort architectuur wel aan in concertzalen die eind jaren zeventig in menig provincieplaats zijn gebouwd.
Alleen valt in die uitbreiding van het Vredespaleis op dat alles uiterst zorgvuldig is gedetailleerd. Op de centen is niet gekeken. Architect Jaap Schrieke, die uiteindelijk bij het bureau Brouwer en Deurvorst het ontwerp zou maken, paste bewust een 'omkering' toe. Het Vredespaleis heeft voornamelijk bakstenen gevels met veel natuursteen als versiering in de vorm van banden en raamomlijstingen. In zijn ontwerp gebruikte hij die elementen, alleen omgekeerd. De gevels werden van natuursteen (Braziliaans graniet) en opgevuld met baksteen. De ramen, van bronskleurig geanodiseerd aluminium, kwamen vaak diep in de gevel te liggen.
Het is wonderbaarlijk te zien hoe die uitbreiding van 1977, hoewel geheel anders van karakter, bij het Vredespaleis lijkt te horen. Natuurlijk zit dat in de kleur van de baksteen en het graniet dat naadloos aansluit op het werk van Le Cordonnier. Maar het zijn ook de maten en de verhoudingen. Zo zijn de kolommen onder het gebouw precies even hoog als de plint van het paleis zelf, en staan die kolommen precies in het verlengde van trappen en zijvleugels van het oude gebouw.
Dat was 1977. Het is evengoed 1997. Want de meest recente uitbreiding sluit onzichtbaar aan op het werk van 1977. Slechts een geoefend oog ziet waar 1977 ophoudt en 1997 begint. Het is een vreemde gewaarwording om een nieuw gebouw te zien in een jasje van eind jaren zeventig.
Het was weer Jaap Schrieke (inmiddels gepensioneerd), die samen met Egbert van Dijk het ontwerp maakte. Hun bureau heet inmiddels B & D architekten, maar verder is er weinig veranderd. Het Braziliaans graniet op de gevel van 1977 is niet in kleur veranderd, en de nieuwe partij oogt exact hetzelfde. Ook de bakstenen zijn gelijk, net als de profielen voor de ramen. In het statige, rustige interieur zijn de verschillen groter, al overheersen de overeenkomsten. Muren van witgeverfd schoon metselwerk, stemmige grijze vloerbedekking afgewisseld met stroken moezelkalksteen, houten plafonds. Alleen het meubilair is eigentijdser, en het nieuwe restaurant heeft een andere kleurstelling waarbij de ijzeren draagconstructie van het dak tot een kunstig lichtwerk is omgetoverd.
Het Vredespaleis is echter nog meer uitgebreid, zij het nauwelijks zichtbaar van buiten. In de immens hoge kap is bij twee vleugels ruimte gemaakt voor ruim veertig werkkamers. De kap van Le Cordonnier werd geschraagd door een ijle, voor die tijd uiterst moderne staalconstructie, ooit geleverd door de Koninklijke Nederlandsche Machinefabriek. Om de zolder geschikt te maken voor kantoorvertrekken was grover geschut nodig. Reusachtige stalen vakwerkliggers dragen de nieuwe kantoorvloer, maar om de kantoren licht te laten krijgen door de dakkapellen moest die vloer hoog in de kap worden geplaatst. De ruimte eronder is nu archief.
Technisch is deze uitbreiding al een hoogstandje, maar Schrieke en Van Dijk wisten er ook nog iets architectonisch van te maken. Onder de krappe paleiskap maakten zij plotseling een uitzicht op de oude zolder. Lopend in de smalle gangen word je daar opeens geconfronteerd met het dak dat nog veel hoger doorloopt, word je geconfronteerd met de diepte onder je, zie je het huwelijk van de robuuste vakwerkliggers met de benauwd kleine dragers van vroeger. Een prachtig gezicht. En waarom? Er moest een akelige bocht komen om de wagentjes met documenten uit de lift (in een schoorsteenkoker) te draaien. Dan kun je net zo goed die krappe bocht benutten om iets totaal onverwachts te laten zien, moeten de architecten gedacht hebben.
Het Vredespaleis blijft een suikertaart. Maar hij is leuk uitgebreid en aangesneden.
Het Vredespaleis, Carnegieplein 2, 's-Gravenhage. Architect hoofdgebouw: L.M. Cordonnier i.s.m. J.A.G. van der Steur. Ontwerp 1905/06; gereed 1913.
Uitbreiding 1975/77: ontwerp J. Schrieke van het bureau Brouwer en Deurvorst.
Uitbreiding 1992/97: ontwerp J. Schrieke en Egbert van Dijk van B&D architekten. Interieurontwerp: Harry Vroemen.

Foto
	Architectonisch hoogstandje: veertig werkkamers in de zolderkap. FOTO'S WIM RUIGROK - DE VOLKSKRANT Het Vredespaleis met de nieuwe uitbreiding van J. Schrieke en E. van Dijk.

