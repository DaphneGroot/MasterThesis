	Kwart van de ruim zestienduizend toerrijders haalt Bonkevaart in Leeuwarden niet: Bloedspatten op de schaatsen, dat is het echte lijden
	Van onze verslaggever
Rob Gollin

LEEUWARDEN
'Je lichaam kookt nog.' Jos Kerster (42), tuinder in Maasdijk en toerrijder in de Elfstedentocht, heeft een slechte nacht achter de rug. Eén beweging en hij was weer wakker. De rug voelt nog als beton, de ledematen zijn stram. 'Morgen naar de fysiotherapeut. Die moet de afvalstoffen maar wegmasseren.'
Volledig uitgeput was hij zaterdag in het schemerdonker op de Bonkevaart in de armen van een EHBO'er gevallen. Apathisch lag hij twee uur in het noodhospitaaltje, naast een deelnemer met een snijwond, bij wie de bloedspatten op de schaatsen zaten.
Bouillon braakte hij uit. Hij stamelde slechts korte zinnetjes. 'Ik ben tot het gaatje gegaan.' 'Als voetballen, mijn bovenbenen.' 'Ik ken geen nee.' Tranen welden op. Twee vrijwilligsters ondersteunden hem. 'Geeft niks, hoor. Dat is normaal, zo'n reactie.'
Maar op zondag zegt Jos, logerend bij kennissen in Leeuwarden: 'Het was geweldig. De ontberingen zijn het waard. Vanaf mijn negende is de Elfstedentocht mijn droom.' Een derde kruisje zit straks bij de post.
De ware heroïek van de tocht der tochten schuilt in de schaduw van de grote 'kleppers', het echte lijden zit verstopt achter tentdoek en triplex-wand van de EHBO-post. Als de menigte in Leeuwarden host en juicht voor de winnaars, begint voor de toerrijders tussen de gelige velden de slijtageslag.
Snel valt de duisternis, de voorspelde afname van de ijzige noordooster blijft uit, veel deelnemers hebben te weinig schaatskilometers in de benen. Uiteindelijk zal een kwart van de ruim zestienduizend toerrijders de Bonkevaart niet halen. Vooral late starters vielen uit. Zij moesten zeven uur in het donker rijden. Door bevroren ogen, snijwonden, breuken en uitputting bleef het kruisje buiten bereik. Ambulances rukten 150 keer uit, gisteravond verbleven nog zo'n twintig deelnemers in ziekenhuizen.
'Straks, dan zul je ze zien binnenkomen.' Huisarts Theo van Eikenhorst buigt zich in de EHBO-post bij de Vrouwbuustermolen in Vrouwenparochie over een overbelaste voet. De molen staat zo'n beetje aan het einde van de Blikvaart, een scherprechter in de route. 150 Kilometer is dan achter de rug, de wind is nog pal tegen, het ijs zit vol langsscheuren. Vlak voor de schemering zijn de ernstigste blessures nog van toeschouwers: een kaakfractuur en een hersenschudding na glijpartijen.
Enkele uren later schuiven de rijders nog slechts als vale schimmen door de donkere weilanden, een enkeling heeft een lampje op het hoofd. De spreekkoren bij de bruggetjes klinken steeds ijler.
Twee gebroken heupen inmiddels, meldt een assistent van Van Eikenhorst in de EHBO-post. De arts zelf sjort en duwt tevergeefs aan een uit de kom geschoten arm. 'Dat wordt toch ziekenhuis, vrees ik. De spieren staan te gespannen.' Een tafeltje verderop suizebolt een andere deelnemer nog wat na. De arts: 'Die is even in de war geweest.' Laurens Koehoorn (50): 'Ik viel, en viel weer. Zo maar. Ik wist gewoon niet meer wat ik aan het doen was.'
Op een stoeltje wikt en weegt Bernard Molenboer (54). Zijn voet zit vol repen tape. Gescheurde enkelband, was de diagnose. Elke afzet was een pijnscheut. Je kunt er na het plakken mee verder, had de arts gezegd.
Hij is wel angstig, bekent Molenboer, je ziet niks. Maar er is nu nog tijd. In 1986 kwam hij vijf over twaalf binnen. Voorzichtig schuift hij de schaats aan de voet.
Dan strompelt een jongere schaatser binnen. Hij ploft neer. 'Bloedlink. Sommigen rijden als gekken. Je hoort de een na de ander onderuit gaan. Dit is madness.' Gedecideerd trekt Molenboer de schaats weer uit. 'Wanneer vertrekt een bus?'
Elke EHBO-post heeft zo zijn eigen blessures. Bij Vrouwenparochie zijn het valpartijen die hun tol eisen. Op de Bonkevaart noteren verpleegkundigen uitputtingen en uitdrogingen. 'Als de rijders zo dichtbij zijn, gaan ze tot het uiterste.' Maar ook daar komen veel deelnemers ten val: in de laatste kilometers raken ze verblind door felle lampen.
In Dokkum zijn het na de worsteling op de Dokkumer Ee vooral bevroren ogen die verzorging nodig hebben. Dokkum halen is Leeuwarden halen, is de ervaring, maar Anke Brand (58) geeft het op. Het zicht in haar rechteroog blijft wazig. 'Ik heb al twee kruisjes. Ik ga geen risico meer nemen.' Van Bartlehiem naar Dokkum was een beklemmend traject. 'Schaatsers op de weg terug gingen keihard, ze hadden de wind mee. Maar je hoorde voortdurend van die klappen in het donker. Bij bosjes vielen ze.'
Hein Heidema (67) weigert op te geven. Hij ligt op een brancard van de EHBO, het gelaat vol pleisters na een smak voorover in het donker. Een masseur kneedt zijn verkrampte kuiten. Dit is zijn zesde tocht, en na die van 1963 vindt hij deze het zwaarst. 'Maar het is nu of nooit. Dit is beslist de laatste.' Een dag later meldt hij nog vier keer te zijn gevallen. Maar het zesde kruisje is onderweg. Een zevende sluit hij niet uit.
In een bankgebouw aan de gracht, waar ook geblesseerden worden opgevangen, verbijt Rik den Besten (31) teleurstelling en pijn. Herhaaldelijk krijgt hij druppels en zalf. Lang zit hij met opgeheven gelaat voor een rode lamp. Maar na tweeëneenhalf uur is het zicht nog maar nauwelijks teruggekeerd. 'Het ging als een trein. Zo fit als een hoentje. En dan zo eindigen. Beroerd, ja. Misschien heb ik iets te weinig de bril op gehad. Onderweg kreeg ik een bekertje thee aangereikt. Ik greep gewoon mis.' De bus naar Leeuwarden durft hij nog niet in, bang voor een struikeling op het droge.
Buiten schalt de speaker. 'Tijd is tijd' 'Daar komen er nog een paar' 'Schaats door, alsjeblieft' De stempelpost sluit. 'Het is gebeurd' Eén minuut later barst Rudy uit Assen in snikken uit. Er valt geen kruisje op te dragen, in februari aan zijn dan geboren kind.
Ruim een uur later maakt Jos Brouwer (26) uit Den Haag op de Bonkevaart een scherpe bocht naar links en hijgt uit, hangend in de hekken. Het hokje met stempelaars is leeg, de plankiers worden opgepakt, de tv-lampen zijn gedoofd. Te laat weggegaan, tien keer onderuit en 'hongerklop' tussen Bartlehiem en Dokkum.
'Eén mueslibol te weinig, dat is het verhaal, eigenlijk.'

Foto
	Een eenzame schaatser rijdt bij Oude Leije tussen Vrouwenparochie en Finkum de duisternis in. FOTO DANIEL KONING - DE VOLKSKRANT

