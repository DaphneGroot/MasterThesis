	Stelen
	Jongen van Turkse afkomst, 16, raakte betrokken bij diefstal en heeft daar veel spijt van.
'In het bewaarhuis waar ik naar toe werd gebracht voor het verhoor, trok mijn hele leven aan me voorbij. Ik moest meer dan een uur wachten in een cel. Je denkt: waarom is het gebeurd, ben je gek geweest? Waarom heb je je mee laten slepen? Straks komen je ouders je ophalen, wat gaat je vader zeggen? Ik schaamde me echt heel diep. Kon ik het maar terugdraaien, dacht ik de hele tijd.
Het gebeurde tijdens sportdag, begin dit jaar. Ik zat in de kleedkamer, en toen kwam er een andere jongen, een vriend zeg maar, die in broeken begon te zoeken. Opeens had hij een portemonnee in zijn hand, met een gouden armbandje en een ketting. ''Kom mee'', zei hij, ''dan gaan we ze laten taxeren.'' Ik wist niet eens wat taxeren was. Maar hij had geen brommer, en ik wel. Je wordt gewoon meegetrokken. Door de spanning misschien ook. Ik weet het niet.
We gingen naar een juwelier, die man zegt: ''Die ketting kost elfhonderd gulden, en dat armbandje over de tweeduizend.'' Ik dacht, dit wordt me te link, en ik wilde weggaan, maar bij de uitgang stonden twee agenten te wachten. De juwelier had de politie gebeld. ''We hebben gehoord dat jullie sieraden hebben'', zeiden ze. Die andere jongen gaf ze gewoon een grote bek. Ze lieten ons gaan, op welke grond konden ze ons aanhouden? Maar ze hadden wel het kenteken van mijn brommer genoteerd.
''Je doet maar wat je wilt met die sieraden'', zei ik tegen die jongen, ''ik wil er niets mee te maken hebben, ik ga naar huis.'' Nog diezelfde middag heeft hij ze aan een andere juwelier verkocht.
De volgende dag, ik wilde net mijn huiswerk gaan maken, stond de politie voor de deur. Er was aangifte gedaan. In het bewaarhuis heb ik meteen alles verteld. Ik schaamde me diep. Ik woon in een plaats met twintigduizend inwoners, er zijn maar zo'n driehonderd buitenlanders. Iedereen kent elkaar. In de Marokkaanse gemeenschap is elke dag wel wat aan de hand, maar in onze gemeenschap bijna nooit. Er zijn zo'n acht Turkse jongens van mijn leeftijd, en die zijn allemaal goed. Ik schaamde me niet voor mezelf, maar voor mijn vader. Ik was bang dat het uit zou komen, en de mensen zouden denken: zijn zoon is een dief.
Ik denk dat niemand zich kon voorstellen dat ik het gedaan had. ''Hij is een goede jongen'', zeggen ze altijd. Als ik op school een portemonnee vond, keek ik niet eens hoeveel er in zat, ik gaf hem meteen aan de concirge. In de vier jaar dat ik op de mavo zat, heb ik nooit gespijbeld, ben ik maar twee keer te laat gekomen en een keer uit de les gestuurd.
Mijn brommer is niet eens opgevoerd. In het dorp zijn ze allem  l opgevoerd, zelfs een Cita rijdt harder dan die van mij. Ze zeggen: ''Je bent gek, je hebt zo'n vette scooter en je rijdt standaard.'' Maar als je met tachtig door het dorp gaat, en je rijdt bijna een kind overhoop, dan zien mensen dat. Dan denken ze: die jongen is gek, hij is helemaal krank.
Als er een buitenlander iets verkeerds doet, is het toch erger dan wanneer een Nederlander de fout in gaat. De mensen denken altijd dat buitenlandse jongeren crimineel en brutaal zijn. Ze zitten vaak raar te kijken als ik bij de bushalte ''goedenmorgen mijnheer'' zeg.
In het dorp wilde ook niemand geloven dat ik mijn scooter gekocht had. Dat snap ik wel, want de meeste buitenlanders rijden op gestolen brommers. Het is wel een paar keer gebeurd dat mensen zeiden: ''Bij mijn buurman is een brommer gestolen en die lijkt precies op die van jou. Waar heb je hem vandaan?'' Dan zeg ik: ''Hier heb je het telefoonnummer van de brommerzaak, bel zelf maar.'' Dat doen ze dan. Ik vind dat niet vervelend. Ik ben er juist trots op dat ik kan laten zien dat alles wl in orde is.
Mijn vader zegt elke dag: je moet je vrienden goed uitkiezen, ga naar school, maak je huiswerk, kies een goede opleiding, zoek een goede baan. Hij heeft twaalf jaar lang in een fabriek gewerkt, nooit een diploma gehaald. Hij wil dat we niet onder in de maatschappij blijven hangen. Dat hij als een goede man door de straat kan lopen. Niet met een kromme nek, maar rechtop.
Op de Turkse zender duurt het nieuws wel twee uur, dan zie je veel ellende. Hij wil ons daarvoor behoeden. ''Je moet nooit stelen'', zegt hij vaak. ''In Nederland hebben ze zulke moderne aparatuur, ze komen er altijd achter. En als je hier n keer iets gedaan hebt, krijg je een strafblad en kan je nooit meer een baan vinden.''
Ik was daarom bang dat mijn vader verschrikkelijk kwaad zou worden. Maar hij zei: ''Je bent nog jong, het kan gebeuren. Laat het een les voor je zijn. Doe het nooit weer. Maar als het nog een keer gebeurt, vergeef ik het je niet.''
Er is een wet die zegt dat als je de eerste keer met de politie in aanraking komt, je geen strafblad krijgt, alleen een taakstraf. Ik was zo bang voor dat strafblad. Ik was bang dat ik met n fout mijn hele leven verpest had. Dat vier jaar mavo voor niets waren geweest.
Nu zal nooit iemand er iets van af weten. Ik heb het aan niemand verteld. Vlak na de vakantie heb ik voor die taakstraf vier dagen bij een vakbond voor buitenlanders gewerkt, daarna ben ik op de meao begonnen. Ik moest administratief werk doen en ramen zemen, dat was rg. Maar het ergste is nog wel dat het verhaal niet ophoudt. Je wilt ervan af zijn, maar dan krijg je weer een brief van de kinderbescherming, en dan weer van de advocaat, het stopt nooit.
De eerste drie maanden moest ik er elke dag aan denken. Hoe had ik toch zo dom kunnen zijn? Ik haalde in een keer allemaal onvoldoendes. Als ik de jongen op school zag van wie die sieraden waren, durfde ik hem geeneens aan te kijken. Ik vond het zo lullig. Ik heb hem uiteindelijk zelf verteld dat ik het gedaan had. ''Ga effe mee'', zei ik. ''Ik moet je iets zeggen.'' Hij zat me eerst raar aan te kijken. ''Het kan gebeuren'', zei hij. Hij weet ook wel dat ik een goede jongen ben.
Het uur dat ik in de gevangenis heb gezeten, heb ik veel geleerd. Ik had eerst heel veel vrienden, en dan kom je in zo'n cel en dan zie je alle namen van die jongens op de muren staan. Zo van: hij was hier, en ik ben hier geweest, en dit is mijn honderdste keer en dit en dat. Ze hadden zelfs een toptien gemaakt van de jongens die het meest hadden gezeten. Van sommigen wist ik dat ze wel eens opgepakt waren, maar van anderen had ik het nooit verwacht. Ik weet nu dat ik niet zoveel met die jongens moet omgaan. Je kunt niemand voor honderd procent vertrouwen.'
Judith Koelemeijer

Foto
	FOTO MICHAEL FERRON

