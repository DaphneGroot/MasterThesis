	Tegen de dwaallichterij
	OF CHRISTOPHER LASCH een 'specialist' zou hebben moeten heten op het gebied van de vrouwengeschiedenis in het algemeen en de rol van het feminisme in het bijzonder, weet ik eigenlijk niet zo net. In het werk dat hij bij zijn dood (in 1994) naliet, domineert de eigen tijd, en meer speciaal de belangstelling voor wat er goed, maar vooral ook fout ging in de ontwikkeling van de (Amerikaanse) democratie. De titels van z'n boeken lijken op een programma dat hij stap voor stap wilde afwerken: The American Liberals and the Russian Revolution, The New Radicalism in Amerika, The Agony of the American Left, The Revolt of the Elites and the Betrayal of Democracy.
In z'n cultuurfilosofische benadering deed hij aan Huizinga denken, die hij ook veel citeerde: dezelfde grote belezenheid, dezelfde grenzeloze nieuwsgierigheid, dezelfde fascinatie voor de continuteit in de geschiedenis, en daarom dezelfde behoefte om z'n analytische aandacht voortdurend te verleggen van het verleden naar het heden. Maar anders dan Huizinga had hij niet de neiging om vanuit z'n academische hemel bespiegelend en somber neer te kijken op wat de wereld bedreigde. Hij stond er middenin, weigerde zich te distantiren binnen een eigen pessimistisch gelijk, bleef met evenveel scherpzinnigheid als engelengeduld in polemiek met zijn tegenstanders.
Hij begon te publiceren in de jaren zestig - dat was uiteraard het grote verschil. Alles wat zich toen en later op Amerikaanse universiteiten begon te coifferen met wanen van de dag - de doorgeslagen ideologisering van de wetenschap, de misvattingen aangaande het cultuurrelativisme, het bijgeloof van de politieke correctheid en de ontkenning van de geschiedenis - heeft hij te vuur en te zwaard, maar altijd met de argumenten van de klassieke scholar, bestreden. Zie z'n bekendste boek, The Culture of Narcissism, dat nog altijd kan gelden als de ideale gebruiksaanwijzing tegen hardnekkige dwaallichterij.
Tussen al die bedrijven door blijkt hij gewerkt te hebben aan een grote studie waarin hij de relaties had willen onderzoeken tussen wat hij noemde de 'huiselijke idealen van de negentiende eeuw' en het moderne feminisme, en waarvoor hij ook al een werktitel had: De domestificatie van Eros. Het is er niet van gekomen. Maar letterlijk tot z'n laatste snik - hij had kanker en wist dat hij nog een beperkt aantal maanden zou leven - is hij ermee bezig gebleven, en samen met zijn dochter heeft hij in ieder geval nog de eindredactie kunnen voltooien van negen losse opstellen die ooit in het gedroomde magnum opus gentegreerd hadden moeten worden. Postuum zijn ze verschenen in de bundel Women and the Common Life, bezorgd en ingeleid door Elisabeth Lasch-Quinn.
'Lasch', schrijft de dochter in haar voorwoord, 'was een van de weinige historici die de rol bestudeerden van vrouwen, feminisme, liefde, huwelijk en het familieleven in de geschiedenis van het Westen - niet alleen uit hartstochtelijke belangstelling voor die dingen, maar ook omdat hij ervan overtuigd was dat cultuurgeschiedenis niet op een andere manier kon worden beoefend. Voor hem was de geschiedenis van de vrouw niet zoiets als een voetnoot bij de 'grote' geschiedenis, en zeker niet een afzonderlijk specialisme waarin het erom zou gaan de veronachtzaming van de betekenis van de vrouw in de geschiedenis te compenseren - voor hem was de geschiedenis van de vrouw onverbrekelijk verbonden met de cultuurgeschiedenis als geheel.'
Dat koppige geloof in voortdurende integratie - tegen de mode der 'apartheid' die hij in zoveel feministische publicaties tegenkwam - is de ondertoon in Lasch' laatste bundel. Die houdt de opstellen ook onder een gemeenschappelijke noemer, wat des te knapper is, omdat de negen opstellen op zichzelf van heel diverse aard zijn. Ze variren van kleine historische essays, zoals over de betekenis van de dertiende-eeuwse Roman de la Rose, via boekbesprekingen, tot aan aanzetten tot wat kennelijk hoofdstukken hadden moeten worden in het nooit geschreven boek over de 'verhuisdiering' van Eros.
In steeds nieuwe variaties komen we het thema tegen van de welbewuste, actieve rol van de vrouwen in de Middeleeuwen tot in de Victoriaanse tijd, en telkens opnieuw probeert Lasch gemakzuchtige mythes over die rol te ontmaskeren: de mythe van de consequente, 'patriarchale' onderdrukking, maar ook de mythe van het Victoriaanse antiseksualisme, of de mythe van de 'contactarme', tot anonimiteit en vereenzaming doemende grote stad die vanaf de jaren veertig door Amerikaanse vrouwen zou zijn ontvlucht uit verlangen naar een veel persoonlijker en vrijer leven in de suburb.
Typerend in al die exercities is de manier waarop Lasch weigert zich neer te leggen bij de idee-fixen, de dooddoeners en de stokpaarden die men in politiek-correcte kringen niet moede wordt jaar in jaar uit van elkaar over te nemen en over te schrijven. Soms lijkt hij zich als een wetenschappelijke Don Quichote te voelen, maar hij geeft niet op, en blijft de clichbeelden nuanceren met de bevindingen die hij als historicus heeft opgedaan.
Het is niet helemaal duidelijk hoe The Domestication of Eros er zou hebben uitgezien als Lasch het had kunnen voltooien. Een indicatie is het laatste opstel in de postume bundel waarin hij, gebruikmakend van het werk van de Franse auteurs Foucault en Donzelot ('als veel Fransen', merkt hij minzaam op, 'geven zij zich helaas geen rekenschap van historische ontwikkelingen buiten Frankrijk, en nemen ze nauwelijks kennis van Engels of Amerikaans onderzoek'), het beeld tracht op te roepen van 'het leven in de therapeutische staat'. Daar komt hij heel dicht in de buurt van wat in The Culture of Narcissism de gedenkwaardigste passages zijn gebleven - dus des te verdrietiger dat de studie is blijven steken in die negen losse opstellen, en vermoedelijk een zee aan aantekeningen.
Zoals het verdrietig is dat er geen Lasch meer is om van tijd tot tijd zijn stem te laten horen tegen het nog altijd niet verstomde koor van menswetenschappelijke apekool.
Christopher Lasch: Women and the Common Life - Love, Marriage and Feminism.
Norton; 196 pagina's;  59,50.
ISBN 0 393 04018 6.

Foto
	Christopher Lasch FOTO STEYE RAVIEZ

