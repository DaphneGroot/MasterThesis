	Zwart Afrika en Arabisch Afrika
	IN 1991 reisde ik met een cameraploeg van de BBC naar Egypte voor een interview met de toenmalige onderminister van Buitenlandse Zaken Boutros Boutros Ghali, die later secretaris-generaal van de Verenigde Naties zou worden. We wilden het hebben over de Afrikaans-Arabische samenwerking.
Wat we vooral wilden weten was of Egypte en Nigeria samen met het nieuwe Zuid-Afrika een 'as' van grote Afrikaanse mogendheden zouden kunnen vormen. Misschien zou dit trio zich kunnen opwerpen als de economische motor van Afrika, zodat dit werelddeel niet langer hoefde te wachten op kapitaalinjecties uit Europa of Amerika.
Bij aankomst op het vliegveld van Caïro werden alle leden van de cameraploeg met hun Britse paspoort zonder mankeren doorgelaten. Maar ik, met een in Londen afgegeven Egyptisch visum in mijn Ghanese paspoort, moest een half uurtje wachten voor ik erdoor mocht.
Toen ik Boutros Ghali dit vreemde voorval vertelde, zei hij: 'Misschien doen ze in Ghana wel hetzelfde met Egyptenaren.' Op dat moment viel mijn geloof in de Afrikaanse 'as' aan scherven.
Als Ghana en Egypte al zo moeilijk deden, bestond er immers weinig hoop voor de rest van Afrika. Juist om een hechte band te smeden tussen 'Arabisch Afrika' en 'Zwart Afrika' en om de 'Afrikaanse eenheid' een kans te geven was de eerste president van Ghana, Kwame Nkrumah, destijds getrouwd met een vrouw uit Egypte. En nu werd hier dertig jaar later het levende bewijs geleverd dat Nkrumah en zijn Egyptische ambtgenoot Gamal Abdul Nasser hun streven naar solidariteit op drijfzand hadden gebouwd.
Maar al te vaak verkeren de betrekkingen tussen Arabisch Afrika en Zwart Afrika op het scherp van de snede. Toch kennen beide delen van dit werelddeel een goede samenwerking, niet alleen in de Organisatie van Afrikaanse Eenheid maar ook in de Beweging van Niet-Gebonden Landen en de Verenigde Naties. Maar die samenwerking op het hoogste niveau vindt niet altijd zijn weerslag in de dagelijkse praktijk. Beide rassen bejegenen elkaar namelijk met nogal wat achterdocht.
Beschouwen de Arabische Afrikanen zichzelf als echte Afrikanen, of zien ze Afrika alleen als een aardrijkskundige naam, waar ze zich op kunnen beroepen als dat in hun politieke kraam te pas komt maar die ze mogen vergeten als het gaat over zaken als migratie en integratie?
Als Zwart Afrika en Arabisch Afrika niet proberen meer begrip te kweken tussen hun volkeren, zullen ze op een dag tot de ontdekking komen dat er van hun onderlinge 'solidariteit' niets meer over is. De gang van zaken rond het Amerikaanse veto tegen de herbenoeming van Boutros Ghali als VN-secretaris is een slecht voorteken.
Hoewel de Verenigde Staten in de Veiligheidsraad overduidelijk alleen stonden, riepen bepaalde Afrikaanse afgevaardigden direct dat de functie van secretaris-generaal voor Afrika moest worden behouden. Natuurlijk, het is goed gebruik dat een secretaris-generaal nog een tweede termijn aanblijft en het vertrek van Boutros Ghali betekende nog niet dat zijn opvolger niet uit Afrika zou mogen komen. Maar Zwart Afrika had toch meer oog moeten hebben voor het spelletje van verdeel-en-heers dat Washington bezig was te spelen.
De Amerikanen hadden het spel gewonnen zodra Zwart Afrika 'alternatieve kandidaten' naar voren begon te schuiven, en vooral toen het liet doorschemeren dat er nu een zwarte Afrikaan aan de beurt was, omdat de eerste Afrikaanse secretaris-generaal een Arabier was geweest.
Een ander veeg teken is de poging van Sudan om bondgenoten te zoeken tegen zijn buurlanden. Volgens Sudan verlenen Eritrea, Ethiopië en Uganda steun aan het revolutionaire volksfront SPLA van John Garang en diens nieuwe vrienden. En bij wie heeft Sudan aangeklopt om steun? Bij de Organisatie van Afrikaanse Eenheid? Welnee! Eerst benaderde Sudan Egypte, vervolgens Saudi-Arabië en nu hebben de Verenigde Arabische Emiraten weer openlijk steun betuigd aan Sudan.
De ironie van het geval wil dat terwijl Sudan zijn afgezanten uitzendt naar de Arabische landen, het SPLA de Sudanese oud-premier Sadiq al-Mahdi naar de Arabische landen heeft gestuurd om uit te leggen dat de strijd in Sudan geen conflict is tussen Arabieren en zwarte Afrikanen, maar een strijd voor democratie en tegen militair machtsmisbruik. Nog ironischer is dat de zelfde Sadiq al-Mahdi in zijn tijd als premier eens een toespraak heeft gehouden waarin hij voorstelde het SPLA te verslaan met het wapen van social engineering, waarbij hij dacht aan het overspoelen van het zuiden met Arabieren.
Zo zijn het de leiders die de onderlinge solidariteit kunnen maken en breken, wat de bevolking zelf er ook van vindt. De twintigste eeuw heeft talloze slechte leiders voortgebracht, die hun carrière bouwen op racistische of etnische vooroordelen en al doende miljoenen armen en machtelozen tot vluchteling maken.
Er bestaan ook goede leiders, die de meest uiteenlopende bevolkingsgroepen weten aaneen te smeden tot een sterk volk dat sociale en economische vooruitgang weet te bewerkstelligen. Maar jammer genoeg ligt het lot van Afrika tot op heden maar al te vaak in handen van lieden die nog geen twee uur vooruit kunnen kijken, laat staan dat zij een visie hebben voor de verre toekomst.
Cameron Duodu

