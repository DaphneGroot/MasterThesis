	Wennemars schaatst onwaarschijnlijk snel; 'Voor mij werken die klappers dubbelop'
	Tynke Landsmeer
AMSTERDAM
- Waardoor ben je zo verschrikkelijk hard gaan schaatsen?
'Op mijn oude schaatsen reed ik veel te wild. Met klapschaatsen ben je wel gedwongen iets rustiger te rijden, hoewel ik nog steeds een hoog bewegingsritme heb. Voor mij werkt het voordeel van die klappers dubbelop. Bovendien was ik vroeger drukker met andere mensen dan met mijn eigen prestaties. Nu ben ik iets egoÂ‹stischer.'
- Rintje Ritsma noemde je een zenuwlijer. Hij zei dat je nooit goed presteerde op de grote toernooien. Ben je inderdaad zo'n nerveus type?
'Vroeger had ik wel eens moeite om mijn zenuwen in bedwang te houden, maar ik ben nu wat ouder, wat wijzer, wat rustiger. Het was dom van Rintje om zoiets te roepen, want ik heb nog nooit een grote wedstrijd gereden. Hij zou wijzer moeten zijn. Echte kampioenen laten hun concurrenten in hun waarde. Maar ik put er wel energie uit om nog harder te gaan.'
- Waarom heb je je schaatsen goud geverfd?
'Dat is niet nieuw. Vorig jaar had ik mijn schaatsen Ferrari-rood laten spuiten bij een Ferrari-dealer tijdens een trainingskamp in Collalbo. Dit jaar kreeg ik nieuwe schaatsen en die wilde ik weer een kleurtje geven. Ik vond goud een mooi kleurtje, verder zit er geen gedachte achter. Ik wist ook niet dat ik daarna zo vreselijk hard zou gaan schaatsen.'
- Je bent nog niet genomineerd voor de Olympische Spelen. Hoe groot zijn je kansen om toch naar Nagano te gaan?
'Het zal een zware opgave worden, maar de kans is redelijk groot. Op dit moment rij ik lekker. Ik doe gewoon mijn best. Het moeilijkste is dat ik me de komende tijd bij elke wedstrijd moet bewijzen, maar het is niet anders. Ik ga ervan uit dat het allemaal wel goed komt.'
- Wie zie je als je grootste concurrent?
'Jan Bos. Wij zijn erg aan elkaar gewaagd, de ene keer wint hij, de andere keer ik. We trainen veel samen en kennen elkaar al van de opleiding sprint. Na ons valt een groot gat.
'Gerard van Velde is op dit moment geen concurrent. Hij worstelt nog te veel met de klapschaatsen. Maar aan de andere kant heeft hij een grote reputatie. Hij heeft vijf jaar lang de dienst uitgemaakt in de sprintploeg. Hij komt vast wel weer terug.'
- Waar komt de naam Erben vandaan?
'Die heeft mijn moeder verzonnen, maar niemand kan de naam onthouden. Henk Gemser had me in Utrecht als Erwin op de startlijst gezet en die kent me ondertussen toch al een tijdje. Daarom noem ik mezelf wel eens Kees Roeiboot, of Harry Bakvis, dat blijft langer hangen. Tinus Tandem is ook een aardige naam, wat maakt het uit.'

Foto
	Erben WennemarsFOTO WFA

