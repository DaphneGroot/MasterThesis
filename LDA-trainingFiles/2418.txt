	Directeur Nederlandse Zorgfederatie hekelt bureaucratie rond Melkertbanen; 'Geef geld en de kaartenbak met langdurig werklozen'
	Van onze verslaggever
Harry van Gelder

UTRECHT
'Weet je hoe lang het duurt voor de sociale dienst iemand voor een Melkertbaan heeft gevonden? Tieneneenhalve maand, blijkt uit ons onderzoek', zegt directeur T. Krol van de Nederlandse Zorgfederatie (NZf).
Hij is kwaad op minister Melkert van Sociale Zaken. Die verwijt de gezondheidszorg koudwatervrees voor Melkertbanen te hebben. De gezondheidszorg is te laks met de invoering daarvan, vindt Melkert. Als dat zo blijft, dreigt Melkert de subsidie in te trekken en het geld aan de gemeenten te geven.
Krol vindt de verwijten onzin. 'Wij zijn gewoon realistisch. Er zitten veel haken en ogen aan de gesubsidieerde banen.' Aanstaande maandag spreekt Krol met de ministers Borst en Melkert over de gerezen problemen.
De NZf-directeur hekelt de enorme bureaucratie die rondom de Melkertbanen hangt. 'Eerst moet je als instelling een functieprofiel maken. Dat moet eerst financieel worden goedgekeurd, alvorens de sociale dienst aan de slag kan om een langdurig werkloze te vinden.'
Krol vindt de bureaucratie een belangrijke reden voor de trage invoering van de gesubsidieerde banen. De gezondheidszorg heeft nu nog maar 7500 van de geplande 12.500 banen ingevuld. 'Dat klopt, maar er zijn er al wel tienduizend financieel goedgekeurd. De behoefte is er dus wel degelijk.'
De NZf-directeur geeft toe dat de instellingen in het verleden niet stonden te springen om de Melkertbanen. 'In het begin was er veel weerstand tegen. We hebben vrijwel allemaal geschoold werk in de aanbieding en dachten niet voldoende banen te hebben.'
Inmiddels is de branche een stuk positiever. Krol wil de toegezegde twintigduizend Melkertbanen graag allemaal hebben. 'Het zijn nuttige taken. Er is veel schraalheid in de gezondheidszorg. Gebleken is dat de Melkertbanen de taken verlichten van het gekwalificeerde personeel.'
Het aannamebeleid wil Krol versnellen door de bureaucratie te omzeilen. 'Ik heb een simpele oplossing. Geef ons het geld en de kaartenbak met langdurige werklozen.'
Volgens de NZf-directeur hoeft het rijk niet bang te zijn dat de ziekenhuizen het subsidiegeld voor dure auto's gebruiken. 'We zijn zo transparant als het maar kan. De werknemers zitten op onze lip, en ook de ondernemingsraad en de patintenorganisaties letten scherp op onze cijfers. Ook al zouden we willen rotzooien, we zouden het niet eens kunnen.'
De regering hoeft de zorg echter niet op haar mooie ogen te vertrouwen, vindt Krol. 'We zijn bereid tot een verantwoordingsplicht.'
Krol zou ook graag de kaartenbak met langdurige werklozen inkijken. 'Nu gebeurt alles indirect. De instellingen moeten een Melkertvacature aanmelden en de sociale dienst gaat dan iemand zoeken. Dat kan sneller en effectiever. Geef de instellingen een eigen rol in het selectieproces.'
Krol zelf zou een open dag organiseren en veel mensen rondleiden. 'Ze kunnen dan zelf zien waar ze straks komen te werken. Dat verhoogt de kans op succes en de betrokkenheid van de werknemer.'
De NZf-directeur is het met minister Melkert eens dat het salarispeil van Melkertbanen omhoog moet. Nu krijgen ze maximaal 120 procent van het wettelijk minimumloon. Melkert vindt dat het naar 130 procent moet. 'De regeling is heel strikt. Als je maar iets meer dan 120 procent betaalt, verlies je je geld. Gevolg is dat je de mensen moet ontslaan, want de ziekenhuizen hebben het geld gewoonweg niet.'
Volgens Krol betalen de ziekenhuizen al snel meer dan 120 procent als de Melkertmensen op onregelmatige tijden werken. 'De toeslag die ze dan krijgen, tilt hen snel boven het maximale niveau uit.'
Ook de cao legt verplichtingen op. Met de vakbonden is afgesproken dat de werknemers in de lage schalen (Melkertbanen) na twee jaar in een functiewaarderingssysteem komen. 'Als ze maar iets met patinten doen, zoals helpen met eten, komen ze in een salarisschaal die ver boven de 120 procent ligt. We moeten ze haast bij de mensen wegslaan. Dat kan natuurlijk moeilijk op plekken waar alles om de zorg draait.'
De ziekenhuizen zullen meer Melkertvacatures aanmelden als ze zekerheid hebben omtrent de regeling, denkt Krol. 'Wij hebben geen koudwatervrees. De werkgevers willen zeker weten of de regeling structureel is. Melkert, of nog liever het kabinet, zou zich daar eens over moeten uitspreken.'

Foto
	T. Krol FOTO EVELINE RENAUD

