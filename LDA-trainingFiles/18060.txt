 STICHTING KOMT MET MAANDELIJKSE PENSIOENFONDSINDEX. 
 AMSTERDAM, 28 jan (Reuter) - De Stichting Performance, een onafhankelijke stichting die ondersteuning verleent aan financiele instellingen, gaat maandelijks een index publiceren waarin de prestaties van Nederlandse pensioenfondsen worden opgenomen. 
 Directeur Cees Zweekhorst van Stichting performance zegt dat pensioenfondsen hun eigen prestaties naast de index kunnen leggen, maar gegevens over individuele fondsen worden niet naar buiten gebracht. 
 De index zal naast een algemeen cijfer nog 14 deel-indices beslaan. 
 Onder het kopje deel-indices vallen onder meer de rendementsgegevens van Nederlandse aandelen, Europese aandelen, Amerikaanse aandelen, Japanse aandelen, aandelen uit het Verre Oosten (exclusief Japan), Nederlandse obligaties, Duitse obligaties, onderhandse leningen, onroerend goed en hypotheken. 
 Zweekhorst zei te verwachten dat zeker een tiental pensioenfondsen aan de meting wil meewerken. 
 "Het index-cijfer moet representatief zijn voor de markt," zei hij. 
 Zweekhorst zei dat een dergelijke index nog niet bestaat. 
 - Redactie Amsterdam +020 - 504 5000. 
 (c) Reuters Limited 1997. 
