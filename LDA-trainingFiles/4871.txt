	Na de Radetzky-mars snel met de auto naar Haarlem
	Joop Stoffelen was een meubelstuk bij de Koninklijke HFC in Haarlem, waar gisteren de traditionele nieuwjaarswedstrijd van de oud-voetbalinternationals plaats vond. Meer dan 25 jaar was de oud-Ajacied erbij als het nieuwe jaar werd afgetrapt. 'Ik woonde vroeger in Amsterdam-West. Dan kon ik het nieuwjaarsconcert uit Wenen nog bekijken en na de Radetzky-mars snel met de auto naar Haarlem.'
Na aankomst spoedden de mannen zich naar de kleedkamer, de vrouwen verzamelden zich in de kantine. 'Die moesten ook een leuke dag hebben. Het ging vooral om de sfeer. Na afloop was het zuipen. We zijn wel de volgende morgen om zes uur thuis gekomen. Gingen we na alle feestelijkheden nog even bij Louk Biesbrouck langs, aan de Leidsevaart. Had je er al een oudejaarsnacht opzitten.'
De Koninklijke HFC was vaste prik in een serie wedstrijden die soms twintig per jaar beliep. 'De wedstrijd werd onder alle weersomstandigheden gespeeld. Eerst heb ik meegespeeld, later was ik de organisator van het elftal. Ik werd altijd geacht bij het slotdiner de HFC toe te spreken.
'Dan had je eerst die dikke voorzitter Van Houten, een toffe vent. Die deed een toespraak met kak erbij. Ik deed het met kak en pis. Ik bleef zo maar een half uurtje staan, al had ik er vooraf soms helemaal geen zin in. Maar een borreltje doet wonderen. Dan kwam Paul Bouwman, die broer van Mies, naar me toe of ik die en die ook nog even een steek onder water wilde geven.
'Ik had wel eens teveel het hart op de tong, dat is altijd mijn grote probleem geweest, maar negentig procent van die HFC'ers vonden het prachtig. En dat eten gooien, ach. Eén keer werd met doperwten geschoten en weigerden de serveersters door te werken. Dat was weer snel opgelost.'
In Haarlem maakte Stoffelen, type getapte boy met soms wat cynische humor, al geen vrienden onder de bondsbestuurders. Hij, als chef d'equipe min of meer toch officieel vertegenwoordiger van de KNVB, sprak weinig diplomatieke woorden tegen de bobo's. 'Ach, ze worden er allemaal beter van. Als ze weer eens haast hadden, zei ik ''u hoeft er toch geen geld bij te leggen''. Ook die Sprengers, de voorzitter, heeft het achter de ellebogen.'
Een paar jaar geleden kwam de afrekening. Het elftal der oud-internationals kreeg zijn officiële plaats in de rangen der vertegenwoordigende elftallen en werd Stoffelen -sindsdien niet meer bij de HFC gesignaleerd- zonder enig bericht afgenomen. 'Die Van der Waals, ik noem hem Janmaat want ik houd niet van mensen met die trekjes, ging het beleid van de KNVB uitvoeren.
'Het is goor. Ik ben er niet in gemoeid. Ik had het meer dan 25 jaar gedaan, soms drie wedstrijden per week. En het ging heus niet stiekum hoor. De KNVB stuurde mij de uitnodigingen door, met een vaantje erbij, om aan de jubilerende club of de tegenstander te geven. De kleding was ook officieel, het oranje goed werd door ons opgehaald in Den Haag, later Zeist.'
'Het is misgegaan toen Willy en René van de Kerkhof erbij kwamen. Ik heb het je voorspeld', zegt zijn vrouw. Stoffelen: 'Ik heb misschien altijd iets te veel vertrouwen in de mensheid gehad. Wij deden het vroeger voor de gezelligheid. Wilkes, Rijvers, Clavan, Möring en Lenstra speelden voor niks. Die kwamen voor een leuke wedstrijd. Er was een reiskostenvergoeding, een borreltje en een diner. We hebben altijd het accent gelegd op het laatste.
'De laatste jaren was de eerste vraag: wat krijg ik? Toen de profs erbij kwamen, werd het minder leuk. Mensen die veel geld hebben, hebben nooit genoeg. Als we een benefietwedstrijd moesten spelen voor de vrouw van een overleden voetballer, dan werd er nog gezeurd over geld. Ik vond honderd gulden dan wel genoeg. Anderen niet.'
Stoffelen werd als voetballer groot in de tijd dat in het Nederlandse voetbal niet betaald werd. Hij is van 1921, kwam op zijn zeventiende in het eerste van Ajax maar had de pech dat de oorlog zijn beste jaren verpestte. 'Ik heb wedstrijden meegemaakt dat bij luchtalarm het publiek onder de tribune moest schuilen.'
In 1947 werd hij, de aanvallende spil en latere kanthalf, in het Nederlands elftal verkozen. Hij schopte het tot het aanvoerdersschap en twaalf caps. 'En ik heb onnoemelijk veel keren reserve gezeten. Het was de tijd van de keuzecommissie, Herberts, Bouillon en Verlegh. Met hen had ik wel woorden, dat deed mijn positie geen goed. Zij kozen voor het stopperspilsysteem, voor Terlouw. Ik wilde te graag naar voren. Daar is afbraak van het voetbal begonnen. Het huidige voetbal is toch waardeloos om te zien. Het is een spel bedoeld om goals te maken en niet om ze te voorkomen.'
Stoffelen zat in de Olympische selectie voor Londen 1948. De vijf duels vóór de Spelen stond hij in de basis, bij het toernooi zelf was hij reserve. 'En je kwam er in die tijd alleen in als een ander geblesseerd uitviel. De tactische wissel was er niet bij. Ik was natuurlijk teleurgesteld, maar ik was geen Davids. Ik heb me ingehouden.'
Na de Spelen keerde Stoffelen terug in het nationale elftal. Hij schopte het als natuurlijk leider tot aanvoerder. De Spelen van 1952 haalde hij niet. 'Ik ben al in 1950 naar Frankrijk gegaan. Op basis van een wedstrijd met Ajax wilde manager Galey van Racing Club de Paris me hebben. Later ben ik overgestapt naar Toulouse. Profs konden niet uitkomen voor Oranje.
'Ik keerde in '53, kort voor de watersnood, terug naar Nederland. Ik was een paria die ook bij Ajax niet meer gewenst was. Ik werd als voetballer die geld had aangenomen, voor drie jaar geschorst. Het betaald voetbal in eigen land kwam te laat voor me.'
Zijn tijd vult Stoffelen nu met activiteiten voor Lucky Ajax, de vereniging van oud-Ajacieden, en voor het uitblinkersklassement van De Telegraaf. In zijn team van rapporteurs heeft hij - het bloed kruipt waar het niet gaan kan - vele oud-internationals opgenomen.
John Volkers

Foto
	FOTO SPAARNESTAD

