	Clark houdt van vrouwen en politiek
	Van onze correspondent
LONDEN
In zijn rode Bentley Continental, nummerbord AC 1000, keerde Alan Clark, samen met zijn veelgeplaagde vrouw Jane, donderdagnacht zegevierend uit Londen terug naar zijn kasteel in Kent. Even daarvoor hadden de Conservatieve partijleden in Chelsea en Kensington, twee chique wijken van de hoofdstad die tezamen het zekerste Conservatieve kiesdistrict van het land vormen, hem aangewezen als hun kandidaat voor de komende verkiezingen.
Na vijf jaar afwezigheid keert Clark dus straks terug in de Britse politiek. Hij toonde zich daarover buitengewoon verheugd. Want, zo bleek al snel nadat hij zich voor de verkiezingen van 1992 had teruggetrokken, hij kon helemaal niet buiten de politiek, dat 'samenspel van macht en ijdelheid'. 'Een kolossale fout', noemde hij zijn aftreden.
Clark dankt zijn faam niet in de eerste plaats aan zijn politieke daden. Beroemd werd hij vooral na de publicatie van zijn dagboeken, in 1993. Daarin beschreef hij de jaren 1983-1991, de periode waarin hij deel uitmaakte van de regering-Thatcher. Clark liet zich in de bestseller openhartig kennen als een groot liefhebber van vrouwen, goede wijn, Westminster-intriges en Margaret Thatcher, The Lady.
Clark, zoon van de befaamde kunsthistoricus Kenneth Clark, beloofde zijn kiezers donderdag dat hij zich voortaan 'netjes en gepast' zou gedragen. Wellicht is dus zelfs Clark's libido aan slijtage onderhevig. Nog in 1994 brak rond hem een schandaal uit toen bleek dat hij jarenlang een seksuele relatie had onderhouden met de vrouw van een Zuid-Afrikaanse rechter én met diens twee dochters.
De rechter vond dat Clark hiervoor 'afgeranseld' had dienen te worden. Clark verdedigde zich met de opmerking dat hij nu eenmaal 'zwak' was en dat hij daar ook niks aan kon doen. Zelfs Margaret Thatcher deed zijn hormonen steigeren, zo blijkt uit de dagboeken. Maar Clark verklaarde later dat hij de voormalige premier weliswaar aantrekkelijk vond, maar dat hij haar 'niet graag zou bespringen'. Want: 'Vrouwen moeten sappig zijn en dat betekent onder de 25.'
Clark had altijd al even weinig op met parlementair taalgebruik als met politieke correctheid. Zijn partijgenoot en minister van Financiën Kenneth Clarke omschreef hij ooit als een 'dikke stuifzwam' en voormalig minister van Buitenlandse Zaken Douglas Hurd gedroeg zich volgens hem alsof hij 'een maïskolf in zijn kont' had. Ook ten opzichte van het koningshuis stelde Clark zich kritisch op: 'De koningin is oké en prinses Diana is een godin. Maar de rest is zo verschrikkelijk, dat het een heel werk is hun vulgariteit te beschrijven.'
Als oud-staatssecretaris van Handel was Clark betrokken bij de rel rond de levering van wapens aan Irak, door hem 'Bongo Bongo land' genoemd. Het proces tegen de industriëlen die zich daaraan schuldig hadden gemaakt werd zelfs afgeblazen door zijn toedoen. Clark gaf toe dat de regering ondanks de boycot tegen Irak een oogje had toegeknepen en daarna onwaarheid had gesproken, of, zoals hij het uitdrukte, 'economisch met de actualité' was omgesprongen.
Buitengewoon trots is Clark op zijn verzameling auto's (waaronder drie hoogbejaarde Jaguars), het familielandgoed in Schotland en de grote villa in Zermatt. Daarnaast mag hij graag opscheppen over de gouden borden die hij bij speciale gelegenheden te voorschijn haalt.
Sommigen vinden Clark een arrogante aristocratische kwast. En hij lijkt er bij tijd en wijle genoegen in te scheppen dat beeld te bevestigen. Toen iemand hem vertelde dat de Amerikaanse mafiabaas John Gotti pakken droeg van zesduizend gulden, zei hij: 'Ik wist niet dat je ze zo goedkoop kon krijgen.
Maar de auteur van een aantal hoog aangeschreven historische werken over de Eerste en Tweede Wereldoorlog heeft ook een andere kant. Hij koestert een grote liefde voor beeldende kunst en een bijzondere genegenheid voor dieren. Niet alleen voor honden - zijn Rottweiler heet Eva von Braun -, maar ook voor reigers bijvoorbeeld. Toen zo'n vogel steeds de vijvers bij Saltwood leegviste, en Clark hem ten einde raad had doodgeschoten, schreef hij, geheel van slag, in zijn dagboek dat hij nog liever een mens de kogel had gegeven.
'Alan Clark zal weer wat kleur in het parlement brengen', zei premier Major vrijdag.
Bert Wagendorp

