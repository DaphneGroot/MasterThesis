De Smurfen.
Koksmurf en Smurfin bij een Smurfenhuis in het pretpark Harikalar Diyari te Ankara.
De Smurfen (Frans: Les Schtroumpfs) zijn stripfiguren bedacht door Peyo en mee vormgegeven door Yvan Delporte, waarrond een franchise is opgebouwd. Ze werden ontworpen als nevenpersonages in de reeks Johan en Pirrewiet en kregen in 1959 een eigen stripreeks. Later dienden de stripfiguren ook als inspiratie voor een tekenfilmreeks en een liveactionfilm. Tevens werd er heel wat muziek en merchandising uitgebracht onder naam van de Smurfen.
Geschiedenis.
In 1952 begon Peyo (Pierre Culliford) zijn medewerking aan het stripblad Robbedoes met een vervolgstrip rond de schildknaap Johan ("De nederlaag van Basenau"), later aangevuld met de ondeugende dwerg Pirrewiet. In het negende verhaal van de reeks van Johan en Pirrewiet, "De fluit met zes smurfen" (1958 in Robbedoes), trad een volkje van kleine wezentjes op die Smurfen worden genoemd. Naar analogie met de zeven dwergen van Sneeuwwitje (Happy, Sneezy enz.) creëerde Peyo voor elke Smurf een stereotiepe persoonlijkheid, waarnaar ze dan ook genoemd werden. Doordat per Smurf slechts één 'gimmick' werd gebruikt en op deze wijze differentiatie ontstond en herkenbaarheid optrad, sloeg de simpele karakterisering aan bij het jeugdige publiek. Kort daarna traden de Smurfen op in een volgend album van Johan en Pirrewiet (later Pierewiet), tot Peyo en Robbedoes-hoofdredacteur Yvan Delporte merkten dat er potentieel school in de wereld van de Smurfen.
Smurfenalbums.
In 1959 verscheen in Robbedoes het eerste zelfstandige verhaal van de Smurfen: "De zwarte Smurfen" (in de Angelsaksische landen en tekenfilmreeks omgedoopt tot 'De paarse Smurfen'), gevolgd door talloze korte en langere episodes. De eerste zes verhalen zijn zogenaamde 'microverhalen': volledige avonturen van 48 zeer kleine pagina's (8 pagina's op één A4) die als bijlage bij "Robbedoes" zaten. Nadien, vanaf 1963, verschenen de Smurfen zoals elke gewone stripreeks, op normaal formaat. De eerste zes verhalen werden hiervoor hertekend. Ook in het weekblad Donald Duck verschenen er vanaf 1966 verhalen van De Smurfen. In 1959 werden de eerste afgeleide producten van de strips op de markt gebracht: poppetjes die via het tijdschrift werden verkocht.
Ook sinds Peyo's dood in 1992 worden stripverhalen van de Smurfen gemaakt, onder toezicht van zijn nabestaanden.
Eerste films.
De eerste tekenfilmreeks van De Smurfen begon op initiatief van Dupuis, die eind jaren vijftig de tekenfilmstudio TVA had opgericht. Het eerste Smurfenverhaal, "De zwarte Smurfen", was een van de eerste projecten. Het werd geregisseerd door Jean Delire. De techniek bestond uit het fotograferen van uitgeknipte figuren die op een achtergrond werden geplaatst. De uitgever hield Peyo en Delporte bewust wat op afstand omdat zij niet als tekenfilmmakers, maar als stripmakers werden beschouwd. De auteurs waren dan ook niet steeds tevreden met de bewerking van hun strips. Uiteindelijk zouden er 10 afleveringen van de Smurfen gemaakt worden. Ze werden uitgezonden door de RTB en daarna kortstondig in de bioscoop.
In 1965 werd van de eerste filmpjes een eerste lange Smurfenfilm gemaakt. De eerste succesvolle Smurfenfilm, "De fluit met de zes smurfen", verscheen in 1976. Het is een tekenfilm gebaseerd op het stripalbum "De fluit met zes smurfen" uit de reeks Johan en Pirrewiet.
Tekenfilmserie.
De tekenfilmreeks "De Smurfen" wordt van 1981 tot 1990 door Hanna-Barbera geproduceerd voor de televisie. De serie bezorgde de Smurfen wereldwijde bekendheid.
Nieuwe films.
In 2011 verscheen de film "De Smurfen", een combinatie van live-action en digitale animatie. Al na een week na uitkomen werd beslist een tweede film te maken. Die film, "De Smurfen 2", verscheen in 2013. Raja Gosnell is de regisseur van beide films.
Een derde film kwam uit in 2017, een volledig digitaal geanimeerde, die losstaat van de vorige twee. De naam daarvan is '. Kelly Asbury regisseerde de film. De bedoeling is dat deze film dichter aanleunt bij de stripreeks en dat hij de basis vormt voor een reeks van films. Een deel van de film speelt zich af in Brugge.
De naam "Smurf".
De originele verhalen waren in het Frans. Daarin werd de naam "Schtroumpf" geïntroduceerd, later in de Nederlandse versie vertaald naar "Smurf". Tijdens een etentje met collega-stripauteur en mede-Brusselaar André Franquin (bekend van onder andere Guust Flater en Robbedoes) kon Peyo zo snel niet op het woord voor zout komen en zei tegen Franquin: "Donnez-moi le schtroumpf." (Vertaald: "Geef de smurf even aan.") De rest van de avond werd besteed aan het verder uitbreiden van deze nieuwe taalvariant.
Pas enkele jaren later braken de Smurfen internationaal door, waarbij de naam in zo'n dertig verschillende talen werd geïntroduceerd. In de helft daarvan wordt het Nederlandse woord "smurf" gebruikt. Die vertaling werd bedacht door Peter Middeldorp, in 1958 hoofdredacteur van Robbedoes, misschien met hulp van redacteur Armand Van Raalte.
Kenmerken.
Een doorsnee-Smurf is klein, blauw van kleur, draagt een witte broek met uitfloepend staartje en een slappe witte puntmuts. Als lengte wordt "drie appels" genoemd, maar dit is een letterlijke vertaling van het Franse "haut comme trois pommes", een uitdrukking waarmee "heel klein" wordt bedoeld. Ook kenmerkend is het taalgebruik van de Smurfen: in hun zogenaamde Smurfentaal worden de meeste zelfstandige naamwoorden en werkwoorden door de woorden "smurf" en "smurfen" vervangen. Smurfen uit het noorden spreken een ander dialect dan die uit het zuiden. Ze wonen officieel met 101 in hun dorp, bestaande uit grote paddenstoelvormige huizen. Het exacte aantal Smurfen ligt echter hoger dan de originele 101 aangezien er in latere verhalen extra Smurfen zijn bijgekomen, onder andere de Smurfin, Sassette, Babysmurf en Wilde Smurf. Hun leider is de Grote Smurf, herkenbaar aan zijn rode muts en zijn baard. Hij is ook degene die, dankzij zijn wijsheid en toverkunst, de andere Smurfen redt als die weer eens in moeilijkheden komen. Bijna alle Smurfen zijn mannen; twee vrouwen, Sassette en Smurfin, werden uit blauwe klei geschapen. Van de derde vrouw, Omasmurf, is de oorsprong onbekend. Babysmurfen worden per ooievaar bezorgd. Het Smurfendorp ligt in een woud van het Onzalige Land, tussen de bergen en de Smurfrivier. Voor mensen is het vrijwel onvindbaar.
Hun (letterlijk) grote vijand is de tovenaar Gargamel, die samen met zijn kat Azraël steeds maar weer - en altijd tevergeefs - probeert de Smurfen te vangen.
Hoewel de Smurfen in het begin tamelijk ongedifferentieerd waren, zijn er in de loop van de tijd, waar het verhaal dat nodig maakte, heel wat specifieke Smurfen ontstaan.
Smurfen zijn verzot op salsaparilla. Gargamel kent de voorkeur van de Smurfen voor deze plant al in het eerste verhaal waarin hij meespeelt. Hij probeert met dit gegeven een Smurf te vangen om zo goud te maken. De plant bestaat in werkelijkheid ook. Het idee komt van Yvan Delporte, die de naam van de plant iets magisch vond hebben. In Amerika is het echter een bekende plant om root beer mee te maken. Voor de tekenfilmserie werd de plant dan ook vervangen door de smurfbesplant en eten de Smurfen er de smurfbessen van.
Personages.
Op de lijst van personages uit de Smurfenalbums staan alle Smurfen en enkele belangrijke personages die voorkomen in de Smurfenalbums vermeld.
Naast de smurfen die ook voorkomen in de albums, zijn er o.a. ook nog de volgende Smurfen/nevenpersonages uit de animatiefilmserie, die worden in een lijst weergegeven op deze pagina.
Afgeleide producten.
De Smurfen zijn een inslaand succes vanaf hun eerste optreden, en al in 1959 verschijnen de eerste Smurfenpoppen, sleutelhangers en kleurboeken bij uitgeverij Dupuis. Dupuis begon de merchandising met drie latex poppetjes van 5 centimeter hoog die werden verdeeld via Spirou/Robbedoes: een gewone Smurf, de Grote Smurf en een zwarte Smurf. De volgende jaren kwamen er ook andere figuurtjes en formaten (5, 15 en 30 centimeter).
Dupuis was echter niet thuis op de markt van speelgoed en kon de vraag op den duur niet meer aan. In 1965 kreeg de Duitse firma Schleich zo een licentie om Smurfenpoppetjes van 5 centimeter in pvc te maken. In 1966 wou ontbijtgranenfabrikant Kellogg's Smurfenpoppetjes als mascotte gebruiken. Zij gingen daarvoor in zee met Bully. Hun poppetjes waren iets kleiner dan die van Schleich, maar sloten dichter aan bij de grafische stijl die de studio van Peyo toen hanteerde. De figuurtjes werden dan ook meer begeerd door verzamelaars. Om promotie te maken voor de actie maakte Peyo een aantal strips, die in verschillende media verschenen, waaronder Spirou en concurrent Tintin/Kuifje. Nadat de deal met Kellogg's afliep, ging Bully zonder hen en zonder de ongeïnteresseerde Dupuis een contract aan met Peyo. Ze maakten poppetjes tot in 1977. Tegen 1980 had Schleich het alleenrecht op de Europese verkoop van de poppetjes. Ze werden zo de eigenaar van alle mallen van de poppetjes, ook van die van de andere bedrijven. De poppetjes die het bedrijf op de markt brengt, zijn zowel geïnspireerd op de strips als andere creaties. Het bedrijf maakt ook aanverwante stukken speelgoed, zoals Smurfenhuisjes en Gargamels bouwvallig kasteel. Ondertussen zijn er al meer dan 400 verschillende gemaakt, en een hele reeks accessoires, en zijn er wereldwijd al zo'n 300 miljoen poppetjes verkocht. Elk jaar komen er acht figuurtjes bij en worden acht oude uit de handel genomen.
In 1969 bestelt het Franse koekjesbedrijf Biscuiteries Nantaises (BN) bij Peyo een hele strip om te verkopen via de supermarkten. Peyo ging akkoord met als voorwaarde dat hij rechten op de strip bleef behouden zodat Dupuis het later kon kopen en uitgeven in Spirou en als album. "De Ruimtesmurf" werd een succes, waarna Kwatta met een gelijkaardig voorstel op de proppen kwam. In 1971 verscheen zo "De Leerlingsmurf". Voor een Nederlands tijdschrift maakte Peyo dan weer een aantal gags die kort erna in Spirou verschenen. De gags werden in 1972 in het album "Dat moet je smurfen!" gebundeld. In 1979 werden de Smurfen gevraagd als mascotte voor de Belgische atleten op de Olympische Zomerspelen 1980 door het BOIC en de Belgische en Luxemburgse tak van Coca-Cola.
In 1975 verschijnt "De fluit met de zes smurfen", de tekenfilm naar het Johan en Pirrewietverhaal "De fluit met zes smurfen".
In 1977 werd op aanvraag van Dupuis' licentietak S.E.P.P. t Smurfenlied" gemaakt, waarmee de Smurfen hun eerste stappen zetten in de muziek. Datzelfde jaar sloot S.E.P.P. een overeenkomst met petroleummaatschappij National Benzole (later opgegaan in BP). Klanten kregen bij het tanken in een deelnemend benzinestation een Smurf in pvc cadeau. De campagne werd een succes bij de Britse jeugd. S.E.P.P. wou iets gelijkaardigs proberen in de Verenigde Staten, maar vond niet gemakkelijk een partner om plastic Smurfen uit te brengen. De distributeurs zagen meer heil in knuffels waarop hun eigen logo te zien zou zijn. In 1979 werd de Noord-Amerikaanse licentie op de Smurfen uiteindelijk toegekend aan Wallace Berrie & Co. Zij brachten eigen versies van de pvc-poppetjes op de markt. Ze maakten daarbij gebruik van de bestaande mallen van Dupuis, Bully en Schleich. Hoewel de prijs voor de Smurfen driemaal hoger was dan de gangbare prijs voor gelijkaardige poppetjes ($ 1,5 in plaats van $ 0,5), werd het een succes. Met de opbrengst werden nieuwe Smurfproducten op de markt gebracht, waaronder knuffels die in de VS later een verzamelobject werden. Dankzij de toenemende populariteit van de Smurfen in de VS werden daarna ook de strips uitgebracht in het land. Het grote succes van De Smurfen in de Verenigde Staten kwam er echter pas met de tekenfilmserie, die van start ging in 1981. De tekenfilmserie van Hanna-Barbera opende de deur voor steeds meer merchandising. In 1982 bracht de verkoop van merchandising in de detailhandel naar schatting 600 miljoen dollar op. Sinds de wereldwijde doorbraak van de Smurfen stonden ruim 2000 bedrijven in voor afgeleide producten.
In 1982 werden de Smurfen gebruikt voor een schaatsshow van het Amerikaanse Ice Capades, onder de naam Smurf Alive!. De kostuums van dit spektakel werden later nog gebruikt voor andere voorstellingen en voor de schaatsbanen van Ice Capades, die verspreid lagen over de VS. In 1984 opende Taft Entertainment, toen eigenaar van Hanna-Barbera, pretparkattracties in de attractieparken die het in bezit had. Er rezen Smurfenhuizen, -waterbanen en -achtbanen op in de parken in Ohio, Virginia, California en North Carolina.
In 1984 richtte Véronique Culliford, Peyo's dochter, International Merchandising, Promotion & Services (I.M.P.S.) op. Het bedrijf verstrekt licenties voor het gebruik van Peyo's werk. In samenwerking met I.M.P.S. werd onder meer in 1989 - op het moment dat de Amerikaanse themaparken hun Smurfattracties sloten - in Metz, Frankrijk, het attractiepark Big Bang Schtroumpf geopend. Het veranderde enkele keren van eigenaar, maar het bleef desondanks een Smurfenthemapark tot in 2003.
In 1984 startte supermarktketen Vivo een actie met Smurfen. Er werden naast Azraël en Gargamel 15 Smurfen, gemaakt van massief flexibel pvc en 5 centimeter hoog, in omloop gebracht. Naast de Smurfen werden er kartonnen bouwplaten, waarmee huisjes het kasteel van Gargamel konden worden gebouwd en een vloerplaat gratis weggegeven bij actieproducten.
In februari 2008 startte de supermarktketen Albert Heijn een soortgelijke reclameactie met Smurfen. Voor elke vijftien euro aan bestede boodschappen kreeg men een Smurfje dat kleiner is dan de poppetjes van Schleich, zo'n 2 centimeter hoog en niet van het flexibele pvc maar een iets hardere kunststof. De te verzamelen poppetjes zijn Luilaksmurf, Babysmurf, Voetbalsmurf, Klussmurf, Azraël, Lolsmurf, Moppersmurf, Grote Smurf, Boodschappensmurf (speciaal bedacht voor de supermarktketen), Smurfin, Gargamel, Potige Smurf, Muzieksmurf, Baksmurf en Brilsmurf. Ook waren er tegen bijbetaling (€ 3,99) een grotere pluchen Smurf en Smurfin verkrijgbaar. Halverwege maart waren de 29 miljoen smurfen op. Om klanten in de gelegenheid te stellen hun dubbele smurfen te ruilen tegen ontbrekende exemplaren organiseerde de supermarktketen ruilbeurzen. Ook ontstond halverwege maart een ruilwebsite genaamd "smurfenmarktplaats".
In 1989 opende het pretpark Big Bang Schtroumpf dat de Smurfen als thema gebruikte. In 1991 werd het na een overname omgedoopt tot Walibi Schtroumpf, dat tot 2003 de Smurfen als thema behield.
Ter ere van de vijftigste verjaardag van de Smurfen in 2008 werden een aantal acties opgezet. Zo werden bijvoorbeeld in een aantal Europese steden Smurfen neergezet die konden worden beschilderd (zie ook de sectie over UNICEF), er was een "Smurfday"-tournee, er werd een grote ballon gemaakt voor Macy's Thanksgiving Day Parade, er kwamen speciale knuffels en de Koninklijke Munt van België sloeg een herdenkingsmunt met een waarde van vijf euro op 25.000 exemplaren.
Tussen eind juni en begin september 2008 organiseerde supermarktketen Delhaize een stickerspaaractie. Per aankoopschijf van € 20 kreeg men een pakje stickers (5 per pakje) die in een stickerboek geplakt kunnen worden, waardoor een geïllustreerd Smurfenverhaal (een adaptatie van "De Reportersmurf") ontstaat. Het bedrijf dat voor de stickeractie zorgt is Panini.
In augustus 2011 kwam er wereldwijd een live-action-Smurfenfilm in de bioscopen: "De Smurfen". Daarrond werd er een hele merchandising opgezet. Delhaize pakte bijvoorbeeld wederom uit met een Smurfenactie: tussen juni en augustus kan er gespaard worden voor plastic Smurfen en Smurfenmarionetten.
In 2012 werden de Smurfen opnieuw gebruikt als mascotte door het BOIC. Er werden vijf verschillende Smurfenpoppetjes op de markt gebracht ter ere van de Olympische Zomerspelen 2012.
In 2014 kregen de Smurfen een plaatsje in pretpark Bobbejaanland. In 2016 werd rond hen een pretpark opgebouwd in Dubai en in Maleisië. In 2017 zouden in de Verenigde Staten en in Rusland nog Smurfenparken worden gebouwd.
Naast poppetjes en platen zijn er ook tientallen Smurfenpuzzels en ander speelgoed, glazen en tassen (die vroeger werden verkregen via producten zoals Benedictin), blikken dozen, beddengoed, kleren en schoolgerief.
UNICEF.
Sinds 2005 vinden acties van UNICEF België waarin de Smurfen een rol spelen plaats. Zo werd in België een televisiespot uitgezonden waarin het Smurfendorp werd gebombardeerd en Babysmurf huilend naast enkele slachtoffers zat. De spot moest de aandacht vestigen op kinderen in oorlogssituaties om zo fondsen aan te trekken voor projecten rond ex-kindsoldaten. De spot mocht slechts na 21 uur uitgezonden worden zodat kinderen weinig kans hadden om dit te zien.
In 2008 bracht UNICEF een witte Smurf uit om te verven. Dit werd gedaan om geld in te zamelen voor UNICEF. Wat grotere Smurfenbeeldjes werden beschilderd door bekende mensen en vervolgens verkocht. De opbrengst van bijna 275.000 euro ging naar educatieprogramma's van UNICEF.
Muziek.
De eerste stappen van de Smurfen in de muziek kwamen er door de film "De fluit met de zes smurfen", waar de muziek - naar analogie met Disneyfilms - een belangrijke factor was. De soundtrack werd een bescheiden succes in het Frans en het Nederlands.
In 1977 werd Vader Abraham (Pierre Kartner) door S.E.P.P. gevraagd een lied op te nemen om de film te promoten op de Nederlandse markt. t Smurfenlied" werd een grote hit en behaalde de eerste plaats in de hitlijsten van Nederland en Vlaanderen. Het liedje was in Nederland de bestverkochte single van 1977. Nadien volgde ook een succesvol album. Vertalingen van het lied werden uitgebracht in onder andere het Duits, Frans, Engels en Spaans, en in verschillende landen hadden ook deze succes. In het Verenigd Koninkrijk werd "The Smurf song" bijvoorbeeld het beste zesde best verkochte lied van het jaar. Er werden in het totaal meer dan 500.000 exemplaren van het liedje verkocht. Kartner maakte tevens een aantal platen met de Smurfen, die hij ook in Duitsland aan de man bracht. In 2005 bracht Vader Abraham zijn "Smurfenlied" opnieuw uit in België, samen met de groep Dynamite. Het nummer werd een succes en kwam tot de dertiende plaats in de Belgische hitparade.
Vanaf de vroege jaren tachtig, als de Smurfen overal op tv komen, verschenen in zowat elk land geregeld nieuwe Smurfenplaten. Deze hadden ofwel speciaal gecomponeerde nummertjes, ofwel bewerkingen van grote hits van het moment. In het Nederlands was er zo Vader Abraham en nadien Irene Moors, in het Frans Dorothée - die samen met de Smurfen een aantal bekende nummers in een nieuw jasje stak zoals "Dromen zijn bedrog", gezongen door de Droomsmurf, en "No Limit" van 2 Unlimited - en in het Italiaans Christina D'Avena. Vooral in Duitsland verschenen er tientallen cd's met Smurfenmuziek. Ook verschenen in een aantal landen Smurfenluisterplaten met bijbehorende geïllustreerde boekjes.
In de jaren 90 werden de Smurfenstemmen gebruikt voor een eigen dancegenre: Smurfenhouse.
Standbeelden.
Op 25 juni 2012, ter gelegenheid van Peyo's verjaardag, werd in de Brusselse Hortagalerij een bronzen beeld van een Smurf op een paddenstoel onthuld. Het vijf meter hoge en brede beeld werd gemaakt door Maryline Garbe. Op dezelfde dag werd in de galerij ook de eerste Smurfenwinkel geopend.
In juni 2015 werd de rotonde van de Rue de Rosières in Genval omgedoopt in "Rond-Point Peyo" en werd er een 1,5 meter hoog standbeeld van een groetende Smurf onthuld.
Parodieën.
De Smurfen worden vaak geparodieerd. Zo zijn er in Nederland van 1979 tot 1985 seksueel getinte stripboeken van de Smurfen uitgebracht ("Sex in Smurfenland"), inmiddels in vier delen verschenen.
In de stripreeks Robbedoes en Kwabbernoot werden ze door het duo Tome en Janry ook geparodieerd in het album "De komeet van de tijd". In de stripserie DirkJan komen regelmatig Smurfen voor als bron van grappen. Deze kunnen slaan op hun uiterlijk (zoals een zonnebank die blauw maakt of een smurf met zijn broek achterstevoren aan) of hun Smurfentaal. De Smurfen in DirkJan zien er wel iets anders uit dan het origineel: ze zijn veel groter (ongeveer half zo groot als een mens) met opvallend bolle buiken.
In de televisieserie Yin Yang Yo! werden de Smurfen ook geparodieerd. Ze heten daar Smorks en wonen ook in paddenstoelen. In deze tekenfilm zijn Smorks niet goed. Ze werden gestopt door Yin en Yang, de hoofdpersonen in de serie. In The Simpsons is in een aflevering Lisa te zien die kijkt naar "The Happy Little Elves", dat sterk aan de Smurfen doet denken.
De Smurfen in andere talen.
Een groep mensen in de Amerikaanse stad San Francisco zet in 2006 een wereldrecord voor het "grootste aantal mensen verkleed als smurf"
De Smurfen zijn in vele talen vertaald. In heel wat van deze taal werd de Nederlandse naam gebruikt als basis voor de vertaling.
