	Gedwongen ontslag is not meer done
	BIJ DE KOUDE saneringsoperaties van de jaren tachtig luidde de strijdkreet van de vakbonden, veelal vergeefs: geen gedwongen ontslagen. Die strijdkreet lijkt verstomd anno 1997. Toch maken steeds meer overtolligen en boventalligen een zachte landing. 'Een ontslagvergunning voor je personeel aanvragen zien we tegenwoordig als een brevet van onvermogen', meent management-adviseur Ger van den Berg van KPMG.
Elke zichzelf respecterende organisatie is bijna voortdurend aan het reorganiseren en saneren. Maar de organisatie-adviseurs van KPMG signaleren een nieuw verantwoordelijkheidsbesef bij werkgevers om het vertrekkende personeel aan (ander) werk te helpen. 'Er is werkelijk sprake van een mentale verschuiving', meent KPMG.
Gedwongen ontslag is tegenwoordig not done.
De gunstige economische ontwikkeling helpt natuurlijk een handje mee, erkent de adviseur. En de theorie gaat niet op voor bedrijven die failliet gaan en het personeel berooid achterlaten, zoals bij Fokker gebeurde. 'Maar áls het geld er is, dan mag het tegenwoordig best een paar miljoen extra kosten om de blijvers en de wijkers fatsoenlijk van elkaar te scheiden', meent Van den Berg. 'Kijk maar naar Vendex, Philips, Shell of NS.'
Ook de halvering van het Gemeenschappelijk Administratie Kantoor (Gak) wordt zoveel mogelijk met fluwelen handschoenen uitgevoerd. Van de tienduizend werknemers die van de loonlijst moeten verdwijnen, heeft al meer dan de helft het veld geruimd. Zonder gedwongen ontslagen. En zonder enig kabaal.
Toen de media bol stonden van het verlies aan arbeidsplaatsen bij Fokker zeiden de Gak-werknemers tegen elkaar: tjeempie; wij zijn wel twee Fokkers, waarom komen wij niet in het journaal? 'Blijkbaar vindt iedereen het de hoogste tijd dat het mes wordt gezet in deze sector', merkt Marianne Ramak van de FNV Dienstenbond droogjes op. 'Het Gak roept nu eenmaal weinig sympathie op.'
Maar ook de aanpak van de directie is er debet aan dat dramatische taferelen, en dus de belangstelling van de pers, tot een minimum beperkt blijven. 'Zo'n fluwelen aanpak komt niet alleen voort uit verantwoordelijkheidsbesef', meent KPMG'er Van den Berg. 'Het is natuuurlijk ook tactiek.'
'Dat klopt', zegt de directeur van Gak Nederland, Geert Veentjer. 'Als je goed zorgt voor de mensen die moeten vertrekken, houd je het rustig in de tent en daarmee zorg je automatisch ook goed voor de achterblijvers. Die weten donders goed dat hun beurt ook misschien nog komt.'
Dat de relatie tussen de werknemers die weg moeten en degenen die blijven cruciaal is, wordt bevestigd door Kees van de Griendt, directeur van KPMG Management Consultants. 'Als de overheersende geestesgesteldheid van de achterblijvers is: kijk nou toch wat ze met mijn collega hebben uitgespookt, kun je het schudden. In zo'n sfeer krijg je geen nieuwe organisatie van de grond getild', zegt hij.
Netjes afscheid nemen doe je anno 1997 niet zozeer door de vertrekkende partij een zak geld mee te geven, maar door hem of haar ander werk aan te bieden. Door outplacement bijvoorbeeld, al dan niet in combinatie met een omscholingsprogramma. Of door je ex-werknemers te helpen een bedrijfje op te richten, zoals Gist-Brocades doet. Vendex doet het weer anders. Dat bedrijf heeft een aparte stichting in het leven geroepen om, samen met een uitzendbureau, de overtolligen klaar te stomen voor hun volgende sprong. Uitzendbureaus spelen sowieso een steeds belangrijker rol bij bedrijfssaneringen. Zij helpen de slachtoffers aan een nieuwe baan, of laten hen nieuwe werkervaring opdoen via tijdelijk werk.
Ook het Gak doet er alles aan om het scheidende personeel aan werk te helpen, intern of extern. Zo bracht het districtskantoor in Heerlen haar boventalligen onder bij de sociale dienst in Kerkrade. Ook bij het Gak helpen een uitzendbureau en een intern arbeidsmarktbureau om te voorkomen dat er tot ontslag moet worden overgegaan.
'Sommige van die dingen gebeurden vroeger ook al', herinnert Van den Berg van KPMG zich. 'Maar tot voor kort werd een outplacement-bureau even ingehuurd om een probleempje op te lossen en dat was het dan. Nu hebben veel bedrijven een permanente relatie met een outplacement-bureau om te helpen het personeelsbestand op orde te houden.'
Ook het Gak is niet van plan het interne arbeidsmarktbureau op te doeken als de halvering van het personeelsbestand in 2000 is voltooid. In het personeelsblad van het Gak, Netwerk, zegt directeur Li-Swan Tjen van het arbeidsmarktbureau: 'Werkgevers garanderen hun werknemers nu functiezekerheid. Ik denk dat werkgevers in de toekomst zeggen: we beloven u dat uw kwaliteiten goed benut zullen worden. Is het niet in deze functie, dan in een andere. Is het niet in onze organisatie, dan is het wel bij een andere.'
Een dergelijk offensief personeelsbeleid voorkomt wellicht een nieuwe golf reorganisaties en saneringen. Want veel 'strategische heroriëntaties' en andere saneringen zijn niet alleen een inkrimping, maar ook een verversing van het personeelsbestand. Ook al mag er officieel niet op kwaliteit worden geselecteerd.
'Dat gebeurt natuurlijk wel. Iedereen is op zoek naar een ploeg mensen waar hij de oorlog mee kan winnen', weet KPMG'er Van den Berg. 'Maar die kwaliteitsslag vindt plaats in de voorbereidende fase van een reorganisatie. Mensen worden dan alvast uitgenodigd voor een gesprek of een training. Dan is er al een groep die afhaakt en voor wie je een alternatief buiten de deur kunt bedenken.'
Ook bij het Gak wordt geselecteerd op kwaliteit, meent de FNV Dienstenbond te weten. Zolang dat evenwichtig gebeurt kan de bond daar wel mee leven. 'Maar het ene districtskantoor doet dat uitstekend en het andere maakt er een potje van', vindt bondsbestuurder Ramak. 'En helaas grijpt de Gak-directie te weinig in als het fout gaat.'
Maar over het algemeen vindt Ramak het een hele prestatie dat de afslanking rustig verloopt. 'Hoewel je de individuele drama's van de betrokkenen niet mag onderschatten. Het maakt mensen razend als ze horen dat ze niet geschikt zijn - en ook niet geschikt te maken zijn - voor nieuwe functies bij het Gak.'
Verreweg de meeste mensen die moeten afvloeien, zijn wel geschikt of geschikt te maken voor een baan elders, zo leert de ervaring van KPMG. 'Bij dit soort operaties heeft na een jaar 80 à 90 procent van de mensen nieuw werk gevonden', aldus Kees van de Griendt van KPMG.
Het moeilijkst bemiddelbaar zijn mensen die in de stress schieten en meteen beginnen met brieven schrijven, relaties bellen en afspraken maken. 'Die zijn zo nerveus tijdens een sollicitatie-gesprek, dat men aan de andere kant van de tafel denkt: die zenuwenlijder wil ik niet in mijn bedrijf hebben - hoe goed hij ook zou functioneren als hij eenmaal tot rust gekomen is', zegt Van de Griendt. 'De mensen die ermee kunnen leven dat hen zoiets overkomt, die eerst eens lekker van een korte vakantie gaan genieten, die halen het zéker.'
Zo'n gedwongen baanwisseling gaat meestal niet gepaard met loonsverlaging. Tenminste, niet voor werknemers op het uitvoerend niveau. Hoger personeel loopt veel sneller het risico een smak geld kwijt te raken, vertellen de KPMG'ers. 'Mensen worden opeens weer op hun werkelijke kwaliteiten beoordeeld. Soms blijkt dat ze hun oude salaris niet (meer) waar kunnen maken.'
De saneringsoperatie bij het Gak komt voor rekening van de premiebetaler: van de vrijwillige vertrekpremies, om het natuurlijk verloop te stimuleren, via de regelingen voor 55-plussers tot en met de kosten van het interne arbeidsmarktbureau. Is dat terecht? 'Ja', antwoordt Veentjer beslist. 'Wat ik doe is het Gak op structurele basis goedkoper maken. Toen ik hier begon, kostte de uitvoering 2,2 miljard gulden en nu nog maar 1,7 miljard. Saneringskosten zijn eenmalig. Op termijn is ook de premiebetaler goedkoper uit.'

Foto
	Bedrijven doen steeds meer moeite om overtollige werknemers een goede baan elders te bezorgen.FOTO MICHAEL FERRON GRAPHIC: De gruisloze halvering van het GAK

