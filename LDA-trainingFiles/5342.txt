	Van den Herik loopt niet weg voor 'Zeist'
Jorien van den Herik, de voorzitter van Feyenoord, sluit niet uit dat hij zal toetreden tot het (interim) nieuwe bestuur van de sectie betaald voetbal van de KNVB.
De zakenman, die een hoofdrol speelde in het al bijna een jaar spelende stuk rond de televisierechten, zal zich overigens niet uit vrije wil aanbieden bij de formatiecommissie. 'Het is bepaald niet mijn grootste wens tot het college toe te treden. Maar ik wil ook niet weglopen voor mijn verantwoordelijkheid', zei Van den Herik gisteren tijdens de nieuwjaarsreceptie van zijn club.
Volgens Van den Herik is haast geboden bij de vorming van het bestuur dat dat van de demissionaire Staatsen moet vervangen. Hij vindt het bovendien goed dat een afgevaardigde van één van de drie topclubs tot de groep toetreedt.
Op zeer korte termijn moet een beslissing worden genomen rond de verkoop van de tv-rechten. Van den Herik denkt in eerste instantie aan een contract voor de rest van het seizoen. 'Kijk naar de markt. Ik onderken dat elke zendgemachtigte zijn budget al heeft uitgegeven. Daarom moet er nu geen lange verbintenis komen. Bovendien mag een nieuw contract niet strijdig zijn met de belangen van een nieuwe eredivisiestructuur.'
Dat Van den Herik vindt dat haast is geboden met het vormen van een andere (Super)Liga is duidelijk. Hij verwacht maandag tijdens de buitengewone ledenvergadering in Zeist meer duidelijkheid te krijgen over de bereidheid tot medewerking van 'kleinere' clubs. Dat de medewerking komt is volgens Van den Herik uiteindelijk onafwendbaar. Als het niet goedschiks kan, dan maar kwaadschiks.
In eerste instantie wil Van den Herik af van het 'one-club-one-vote'-systeem (één stem per club). Daar is wel een meerderheid in het voetbalparlement voor nodig. 'Maar het systeem is niet meer van deze tijd. Vergelijkbaar met dat van het communisme. Dat werkte ook niet. Gelijkheid klinkt leuk, maar wij, clubs, zijn nu eenmaal niet gelijk. Ik hoop dat men dat inziet.'
Tijdens de buitengewone vergadering van maandag legt de formatiecommissie de clubs drie voorwaarden voor die noodzakelijk zijn voor het samenstellen van een nieuw bestuur: een brede discussie over opzet en inrichting van het betaald voetbal, duidelijkheid rond het 'exclusieve en onbeperkte exploitatierecht van voetbalbeelden', een nieuw bestuur op basis van de verdeelsleutel 2-2-3; twee afgevaardigde uit de eredivisie, twee uit de eerste divisie en drie neutrale leden.

