	Onderuitgaan, doorsurfen
	Een tandartsstoel. Een gynaecologische onderszoeksstoel. Dat zijn de eerste, minder vleiende, associaties die opkomen bij het zien van de Netsurfer Divan. Meer to the point: een ruimtevaart-fauteuil. Met deze stoel lijkt een (comfortabel) voorschot genomen te worden op het kantoor van de toekomst. Van de flexi-werkplek met de meeneem-computer in het rollende bureautje zijn we nog maar een stap verwijderd van de Netsurfer Divan. Voor verslaafden aan het net, zegt de gelijknamige fabrikant uit Kuopio, Finland op de homepage (www.netsurfer.fi).
Die homepage is een brochure in optima forma: met een animatie wordt de divan gewenteld en gekanteld, zodat het meubelstuk er zowaar ook uitziet als een fitnessapparaat. Als je het surfen even zat bent, kun je er misschien ook nog mee roeien.
De divan is een ontwerp van twee jonge Finnen, Teppo Asikainen en Ilkka Terko, uit 1995 dat pas nu aan zijn wereldtournee is begonnen. Als de futuristische computerstoel in april Nederland bereikt - importeur The Frozen Fountain in Amsterdam - moet hij rond de 5600 gulden gaan kosten, exclusief btw. De divan gaat dit voorjaar bij The Frozen Fountain deel uitmaken van een nieuwe kantoorinrichting. Nu de woning steeds meer de taak van het kantoor gaat overnemen, richten ontwerpers zich op een meer 'huiselijke' vorm van meubilair, die minder afsteekt bij kinderspeelgoed en knuffelbank. De Finnen haken handig op die trend in. De divan, schrijven ze op hun website, is een 'attractie in menig netcaf'. Hij kan verder behulpzaam zijn als marketinginstrument wanneer gebruikers zich moeten concentreren op hard- en software. Het keyboard ligt op schoot, en de computertoren zit tussen de knien gekneld. Volgens de net-informatie heeft dezelfde firma ook een relax-fauteuil voortgebracht, titel chip, die eruitziet als een sinaasappelschil. Wat de Computer Divan betreft, op een knellende vraag geven de Finnen geen antwoord: hoe je in en uit dit eigentijdse 'martelwerktuig' klimt. Voor je het weet, ben je levenslang veroordeeld tot Internet.
Jaap Huisman

Foto
	Netsurfer Divan

