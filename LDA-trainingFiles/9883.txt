Doelman (voetbal).
Een doelman, doelverdediger of keeper (vrouwelijk doelvrouw, doelverdedigster of keepster) is bij voetbal een speler die moet voorkomen dat de bal in het eigen doel terechtkomt. Een voetbalelftal heeft altijd één doelman in het veld staan.
De doelman heeft een belangrijk privilege vergeleken met de overige spelers: binnen het strafschopgebied mag de keeper de bal met de handen aanraken, behalve bij een bewuste terugspeelbal vanaf de voet. Buiten het strafschopgebied is de doelman gelijk aan iedere andere veldspeler. Als een keeper de bal bewust met de handen aanraakt buiten het strafschopgebied waardoor de tegenstander een doelrijke kans ontnomen wordt, dan moet de doelman eraf met een rode kaart. Als het geen doelrijke kans is, trekt de scheidsrechter meestal geel. Ook een ingeworpen bal van een teamgenoot mag een keeper niet meteen met de handen aanraken. Wanneer de keeper ten onrechte een bal in het eigen strafschopgebied met de handen aanraakt, krijgt de tegenpartij een indirecte vrije schop.
De doelman heeft een ander tenue aan dan de veldspelers.
Meestal heeft de doelman het rugnummer 1. Dat is niet verplicht; de doelman mag ook een eigen nummer kiezen.
