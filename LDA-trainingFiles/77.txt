	IJzel leidt tot tientallen botsingen
	ANP
DEN HAAG
IJzel heeft zondag tot spekgladde wegen geleid. Daardoor ontstonden tientallen aanrijdingen, waarbij overigens slecht één lichtgewonde viel.
In de loop van zondagochtend werd het vooral in het westen van het land glad. Tientallen strooiwagens werden ingezet om de ijzel te bestrijden. Rondom Amsterdam, ten zuiden van Den Haag en op Goeree-Overflakkee liepen tientallen auto's blikschade op.
De verkeerspolitie in Driebergen raadde de bestuurders rond de middag aan alleen als het moest de weg op te gaan. Aan het einde van de middag waren de wegen weer veilig.
Tussen Haarlem en Amsterdam gaf de signalering aan dat automobilisten er niet harder dan zeventig of soms zelfs vijftig kilometer per uur mochten rijden. Ook liet de politie het verkeer op enkele doorgaande wegen over slechts één rijbaan rijden.
Dat leidde tot files op de A 9 tussen Velsen en Rottepolderplein en op de A 10 tussen Diemen en Nieuwe Meer. In 's Gravenzande reed een auto van de dijk, maar de inzittenden kwamen er met de schrik af.
Dat de problemen meevielen, had volgens de politie te maken met het feit dat er 's nachts al veel pekel was gestrooid. Dat werkte preventief. Op veel wegen lag nog zoveel zout dat de geringe neerslag niet de kans kreeg op te vriezen. Bovendien bleef de temperatuur overdag een paar graden boven nul.

