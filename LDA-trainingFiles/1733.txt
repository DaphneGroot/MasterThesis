	Haagse autodealers in de aanval tegen Carmax
	Van onze verslaggever
Gerard Reijn

AMSTERDAM
De Haagse autodealers gaan in de tegenaanval tegen Carmax, het bedrijf dat twee weken geleden liet weten een grote autosupermarkt te willen bouwen op het voormalige vliegveld Ypenburg. Die winkel zou 'enkele procenten' van de Nederlandse markt moeten opsnoepen. De Haagse dealers zijn daar fel tegen, maar het idee lijkt ze wel goed: zij willen het zelf gaan uitvoeren.

Aart Romijn, zelf Rover-dealer in Den Haag en Voorburg en voorzitter van de Haagse Dealer Sociëteit, heeft over dit plan al contact gehad met het stadsgewest Haaglanden. 'Als ze daar al bereid zijn om een externe partij, want dat is Carmax, op zo'n gouden locatie zo'n project te laten realiseren, waarom willen ze het dan niet van de andere kant bekijken? Van onze kant bedoel ik. Als het gewest zo'n project wil, waarom zouden wij als Haagse dealers dat dan niet mogen bouwen?'
Binnen de Haagse Dealers Sociëteit ontstond grote opwinding over het plan van Carmax, erkent Romijn. 'Het sloeg in als een bom. Vooral dat het gewest Haaglanden zoiets wel zou willen steunen terwijl datzelfde Haaglanden, als wij ook maar een beetje willen uitbreiden, alle mogelijke tegenwerking levert.'
Namens enkele dealers toog Romijn naar Haaglanden om het idee mee te bespreken. 'Er kunnen nog meer dealers meedoen, we bespreken dat nog in de Dealersociëteit.' Van de sociëteit zijn 24 bedrijven lid, maar in de regio Den Haag zitten ongeveer honderd dealerbedrijven.
Die poging tot tegenaanval zou wel eens erg contraproductief kunnen blijken. Bestuurder H. ter Heegde van Haaglanden ziet in de tegenaanval van Romijn en de zijnen dat 'Carmax blijkbaar een goed idee heeft'. Hij wil ook het alternatief van Romijn best bekijken, 'maar wie het eerst komt, het eerst maalt'.
Volgens Ter Heegde bleek uit onderzoek dat lang niet alle dealers in de regio tegen Carmax zijn. 'Het gaat al lange tijd niet goed in de autohandel. Sommigen beschouden Carmax als de doodsteek. Anderen zeggen dat ze zullen doorvechten tot hun laatste snik. En weer anderen zien weer kansen opdoemen.'
Ook de woordvoerder van Carmax is niet erg onder de indruk van de tegenaanval van Romijn. 'Ze vinden het blijkbaar toch een goed idee', zegt ook hij. Bang om door deze concurrent te worden afgetroefd is hij niet.
'Ze zullen ook wel een keer juridisch advies inwinnen. En dan blijkt dat ze niet van hun dealercontracten af kunnen. Dat is juist het probleem. De dealers van tegenwoordig zijn geen vrije ondernemers, maar een soort lijfeigenen. Daarom heeft Van der Ven zijn dealerbedrijven verkocht voor hij hiermee begon.'
Maar Romijn is ervan overtuigd dat Carmax niet aan auto's kan komen. Het verkopen van auto's is voorbehouden aan dealers. Ieder ander die nieuwe auto's wil verkopen, moet ze via het grijze circuit bemachtigen, denkt Romijn. 'Dat zal niet lukken. Misschien lukt het hem om in Italië en Spanje wat auto's te kopen, maar aan Duitse en Britse auto's zal Carmax nooit kunnen komen. En ook niet aan Japanse.'
Importeur Pon van Volkswagen, Audi en Porsche laat in ieder geval weten geen auto aan Carmax te zullen verkopen. Ook directeur Van der Gun van Louwmans, die behalve Toyota dealer ook Toyota-importeur is, zegt niets te maken te willen hebben met Carmax.

