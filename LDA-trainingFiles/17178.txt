Mekong.
De Mekong (Vietnamees: Mê Kông; Chinees: Méigōng Hé 湄公河) is een rivier in Zuidoost-Azië.
Ligging.
De rivier is 4909 kilometer lang (sommige bronnen geven een korte lengte van 4350 km) en wordt beschouwd als één van de belangrijke rivieren in Azië. Ze ontspringt in Amdo om daarna door Kham, twee gebieden die deel uitmaakten van Tibet en verder via Yunnan zuidwaarts te lopen. De rivier loopt achtereenvolgens door de landen China, Laos, Thailand, Cambodja en Vietnam. Eens de rivier Phnom Penh passeert, splitst en vertakt ze zich om een ganse delta te vormen, de Mekong-delta op Vietnamees grondgebied. Bij het overschrijden van de landsgrens met Vietnam stroomt de rivier onder andere namen dan "Mekong" door Vietnam. Zo heet de oostelijke vertakking eerst Bassac en wordt dit de Hậu terwijl de meest westelijke Mekong-tak als Tièn door het land stroomt.
De Mekong ontspringt op het Tibetaanse Hoogland in China, stroomt onder andere 1100 kilometer langs het Annamitisch gebergte, en mondt met de "Mekong-delta" uit in de Zuid-Chinese Zee. De rivier kent sterk wisselende waterstanden. Het Tonlé Sap meer, waarmee de Mekong door de Tonlé Sap rivier verbonden is, heeft een belangrijke regulerende functie: in de natte tijd neemt dit veel water op, dat er in de droge tijd weer uit stroomt.
Het Chinese deel heet Láncāng Jiāng 澜沧江 en is één van de rivieren van het "Beschermd Drie Parallelle Rivieren gebied in Yunnan", een natuurgebied dat opgenomen is in de UNESCO werelderfgoedlijst.
In de rivier leeft de grootste soort meerval ter wereld, die met uitsterven bedreigd wordt en waar in gedeeltes van Thailand, ondanks een verbod, toch op wordt gevist.
Scheepvaart.
In de boven- en middenloop is de rivier gedeeltelijk bevaarbaar, in de benedenloop is de rivier bevaarbaar tot Luang Prabang in Laos, en voor kleinere schepen nog wel verder. De Khone-watervallen zijn van belang voor energiewinning; de delta is zeer vruchtbaar voor de rijstbouw.
Energie.
Met de groeiende behoefte aan elektriciteit in de regio is de rivier bij uitstek geschikt om dit te leveren. In 1993 en 2003 heeft China twee dammen voor elektriciteitsopwekking in de rivier aangelegd en er zijn plannen voor nog eens zes dammen, waarvan vier in Laos, een in Thailand en een in Cambodja. Tegen de bouw is verzet aan de gang. Na de oplevering van de Chinese dammen ontstonden er ongebruikelijke verschillen in de waterstanden van de rivier. Men vreest dat meer dammen een desastreus effect zullen hebben op de visstand en de vruchtbaarheid van de rijstvelden.
