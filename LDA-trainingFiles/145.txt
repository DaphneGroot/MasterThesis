	Verdrag van Amsterdam is voor elk wat wils
	Van onze Haagse redactie
DEN HAAG
Het was een bezoek met significante betekenis, vond de Britse pers van het gesprek dat hun eerste minister Major dinsdag op het Catshuis voerde met premier Kok. Het was niet zomaar een beleefdheidsbezoek, het leverde meer op dan het gebruikelijke plaatje van regeringsleiders in het bankstel. Niets concreets, maar wel een gevoel dat het wel goed komt tussen Groot-Brittannië en Europa.
Kok en Major zeiden nog eens met nadruk dat ze niet hebben onderhandeld - dat gebeurt pas als straks de vijftien regeringsleiders bij elkaar zitten. Maar er was tijdens deze eerste ontmoeting tussen de nieuwe voorzitter van de Europese Unie en een Europese regeringsleider 'vruchtbaar' en zelfs 'plezierig' gesproken.
Alleen al het feit dat Major de eerste was die het Catshuis aandeed mag belangrijk worden genoemd. Het zou niet verrassend zijn geweest als Kok zijn vriend en medestander in Europa, de Duitse bondskanselier Kohl, als eerste had uitgenodigd. Maar met Kohl kan Kok lezen en schrijven en hoeven weinig oneffenheden te worden gladgestreken.
Dat ligt heel anders met de Britse premier. Die blijft de eurosceptische lijn uitdragen, een houding waarin hij noodgedwongen verstart nu de Britse verkiezingen in aantocht zijn en de verdeeldheid in zijn eigen conservatieve partij groeit. Iedere waarnemer verwacht tijdens het Nederlandse voorzitterschap grote problemen met de Britten. Ongeacht wie de verkiezingen wint, want ook de Labourpartij van de gedoodverfde nieuwe premier Blair heeft een groot aantal eurosceptici in de gelederen.
De geboren onderhandelaar Kok beseft dat daarom intensief contact met de Britse premier nodig is. De heren beloofden elkaar dinsdag vaak te zullen bellen.
Na afloop van de ontmoeting deed Major uitspraken die in ieders straatje passen: zowel de Europahaters als de meer verlichten hoeven zich geen zorgen te maken. Groot-Brittannië houdt bezwaren tegen Brussel, maar zal Europa niet de rug toekeren. Sterker: Kok kan rekenen op een constructieve houding van Major in de onderhandelingen voor een nieuw Europees verdrag.
Kok en Major werden het eens over een uitweg uit de Britse problemen. Die uitweg heet 'flexibiliteit', een toverwoord dat al enige tijd opgeld doet in Europa. Het houdt in dat Brussel best nieuwe regels en nieuw beleid mag uitvaardigen , maar een lidstaat zelf mag bepalen of het die regels ook zal overnemen. Flexibiliteit betekent een Europa van meerdere snelheden: een aantal lidstaten zal met volle kracht doorgaan met het integratieproces, anderen zullen een wat rustiger tempo aanhouden.
Kok zei dinsdag dat flexibiliteit een uitstekend instrument zou kunnen zijn in de zoektocht naar een compromis tussen continentaal Europa en de Britten. Major had het woord al eerder ontdekt, of beter: herontdekt. Zowel Groot-Brittannië als Denemarken, een andere notoire dwarsligger, heeft in het Verdrag van Maastricht de mogelijkheid gekregen om niet mee te doen met de nieuwe Europese munt, die in 1999 wordt geïntroduceerd.
Uit Majors en Koks uitlatingen kan worden opgemaakt dat die opting out ook zal terugkeren in het Verdrag van Amsterdam. Over de gebieden waarop het van toepassing zal zijn, deden de premiers geen uitspraken. Maar een blik op de Britse zwarte lijst met Europese regels en beleidsterreinen geeft inzicht. Daarop staat bijvoorbeeld een Europees werkgelegenheidsbeleid en een social chapter (sociale paragraaf) met afspraken over, onder andere, arbeidstijden. Daarin wil Major zijn eigen weg kunnen gaan.
Hetzelfde geldt voor het vrije verkeer van personen tussen lidstaten. Groot-Brittannië wil een eigen asiel- en immigrantenbeleid kunnen blijven voeren. Ook al is er een tunnel, de Britten vinden nog steeds dat ze op een eiland leven waar niet zomaar iedereen mag komen.
Daarnaast zien ze niets in een systeem waarbij beslissingen in Brussel genomen worden met een meerderheid van stemmen. Als de Europese Unie zich uitbreidt met tien of meer lidstaten uit Oost-Europa, raakt het huidige bestel van besluiten met unanimiteit (met dus een veto voor iedereen) uit de tijd. Europa zou er onbestuurbaar door worden. Maar de Britten willen onder meer een eigen lijn kunnen voeren in de buitenlandse politiek. Ze trekken van nature samen op met de Verenigde Staten, terwijl de rest van Europa vaak een andere richting op gaat.
Langs deze lijnen worden de contouren van een Verdrag van Amsterdam zichtbaar. Een verdrag met voor elk wat wils. En wie weinig wil, komt ook aan zijn trekken. Het wordt voor Kok zoeken naar compromissen, maar dat moet voor de man die in eigen land conservatieve liberalen en sociaal-democraten bij elkaar weet te houden een te klaren klus zijn.
Mike Ackermans

