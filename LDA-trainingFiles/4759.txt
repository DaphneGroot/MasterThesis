	Alle hoeken van de vlucht KADER ABDOLAH ROEPT STEEDS ZIJN VERLEDEN OP
	ER BESTAAT EEN oud Perzisch verhaal over een toeti, een papegaai die sterft. Als de bedroefde eigenaar hem jammerend uit zijn kooi haalt, blijkt dat de vogel zich slechts dood hield. Hij roept: 'Naar huis. Naar huis', en vliegt voorgoed weg.
Deze papegaai uit de roman De reis met de lege flessen van de in Iran geboren Kader Abdolah lijkt op de vluchteling die altijd aan het terugkeren is naar huis. 'Weggaan bestaat niet. Teruggaan wel. Je vliegt weg, je vliegt hoog, maar je valt weer op de plek waar je opgestegen bent.'
Abdolah legt zich daar niet bij neer. Hij wil, tegen alle wetten van de vlucht in, 'niet op dezelfde plek vallen', hij wil verder groeien. Daarom heeft hij zich met een onwaarschijnlijke snelheid het Nederlands eigen gemaakt, en ging hij hier door met wat hem in zijn vaderland onmogelijk werd gemaakt: schrijven. In de negen jaar dat hij in Nederland woont, publiceerde hij al twee succesvolle verhalenbundels; ook schrijft hij een column voor de Volkskrant.
De gevluchte schrijver bevindt zich, blijkt uit Abdolahs werk, in een tweeslachtige positie. Enerzijds moet hij getuigenis afleggen, hij kan en mag zich niet als de papegaai dood houden. Aan de andere kant zou hij het liefst zwijgen, 'een typische eigenschap voor ballingen'. Het compromis dat hij heeft gevonden, is zijn spaarzame en sobere taalgebruik. De zorg om nooit een woord te veel te zeggen leidt tot een precieze en treffende woordkeus. Abdolah is een getuige tegen wil en dank. Getuige van wat in Iran gebeurt, maar inmiddels ook van wat zich in Nederland afspeelt. 'Ik moest goed kijken, goed luisteren en alles onthouden. Ik zou ooit kunnen vertellen wat verbannen zijn betekent', zegt Bolfazl uit De reis met de lege flessen.
Het gaat niet alleen om de positie van de politieke vluchteling, maar ook om andere vormen van ballingschap. Ren, bijvoorbeeld, de homoseksuele buurman, is een verstotene, net als hijzelf. Ren wijkt niet alleen af door zijn seksuele voorkeuren, hij is ook werkloos en raakt steeds meer verwijderd van de maatschappij. Bolfazl stuit op het gebrek aan begrip voor de verwardheid van Ren, die al snel in een psychiatrische inrichting wordt opgenomen en uiteindelijk voor de trein springt.
Het verlies van zijn eerste Nederlandse vriend roept herinneringen op aan al het andere dat hij verloren heeft. Hij mist zijn vermoorde broer en verdwenen zus, slachtoffers van het regime, maar ook zijn vaderland Iran en de status die hij daar had. Hij was een geleerd man met kasten vol boeken en hij had een taak als bestrijder van het dictatoriale regime.
Na jaren in het ondergrondse verzet te hebben gezeten moet Bolfazl in Nederland de draad van het gewone leven weer oppakken. Alles is veranderd, zelfs het tijdsgevoel: 'De Hollandse tijd was anders dan de tijd in mijn vaderland. De inhoud van je nachten was anders.' Bovendien heeft Bolfazl geen werk, hij schaamt zich voor de blik van de buurvrouwen die zien dat hij thuis zit: 'Ik had het gevoel een zieke soldaat te zijn, dacht dat alle Nederlandse mannen naar het front vertrokken waren en ik verlaten achtergebleven was.' Om aan die blikken te ontkomen trekt Bolfazl zich terug in de bibliotheek en keert hij pas om vijf uur 's middags naar huis terug, fietsend tussen de andere mannen uit de wijk.
Zijn vrouw lijkt het makkelijker te hebben. Zij leert de taal sneller, past zich aan en verwerft een zelfstandigheid die hun verhouding onder druk zet. Ze verwijt haar man dat hij geen rust vindt: 'Voor wie wil je gaan getuigen?', riep ze. 'Waar wil je gaan staan om te getuigen?'
Bolfazl begrijpt wel dat zij niets heeft aan een man die 'alle hoeken van de vlucht wilde leren kennen', maar hij heeft geen keus. In zijn ogen is alles voor zijn echtgenote eenvoudiger, want 'zij had de buurvrouwen'. Veel meer wordt over deze naamloze vrouw niet gezegd. Evenmin horen we iets over Bolfazls zoontje, behalve dat hij zijn moedertaal niet meer wil spreken. Dat maakt nieuwsgierig naar de andere kant van het verhaal. Is het zo eenvoudig banneling te zijn door de politieke keuzen van een ander?
Abdolah beschrijft Bolfazls verhouding tot de buitenwereld en tot zijn verleden, maar de binnenwereld blijft voor ons gesloten. Daardoor blijft hij als ik-figuur beperkt tot de balling, en zijn de echtgenoot, de minnaar en de vader afwezig. Blijkbaar is in een getuigschrift geen ruimte voor het gezinsleven, net zomin als Bolfazl er in zijn verzetstijd ruimte voor had.
De breuk tussen Bolfazl en zijn vrouw lijkt compleet als hij aan het einde van het boek de familie van Ren bezoekt. Niet alleen wordt gesuggereerd dat hij de minnaar van Ren's dochter wordt, hij verwerft ook de vriendschap van diens voormalige echtgenote. Bij hen ervaart hij iets dat op een aankomst lijkt, een thuiskomst, maar dan elders. Het is veelzeggend dat er dan een schilderij van hem wordt gemaakt, terwijl hij de hoed op heeft die hem zo op 'de mannen van thuis' doet lijken. Hij wordt geportretteerd als de vreemde die toch rust heeft gevonden. In dezelfde kamer staat betekenisvol een papegaai die in zijn kooi kalmpjes in slaap valt.
Waarom Bolfazl deze rust nu juist bij de familie van Ren ervaart, blijft onduidelijk. Blijkbaar vertegenwoordigen ze een slag sympathieke Nederlanders, maar als personages komen ze niet tot leven. Ook de andere figuren worden ondergeschikt gemaakt aan het belang van de getuigenis en spelen slechts een symbolische rol. Alles staat in dienst van het verhaal over gevangenschap en vlucht, vandaar ook de talloze treinen, vogels en sleutels in deze roman. Een enkele maal wordt de symboliek wat te nadrukkelijk uitgelegd.
De lezer krijgt weinig ruimte voor zijn eigen gevolgtrekkingen. Dit is een getuigschrift, lege plekken om zelf in te vullen zijn niet gewenst. Net zo expliciet is Abdolah als hij zijn eigen werkwijze verklaart: 'Omdat ik een balling ben, relativeer ik de dingen op een vreemde manier. Beter gezegd, ik zoek een overeenkomst tussen gebeurtenissen. Het is verrassend dat mijn geheugen me daarin steunt. Mijn geheugen zoekt meteen in mijn verleden naar een parabel.'
Zo'n verklaring is overbodig, aangezien zijn hele oeuvre op dit vruchtbare beginsel is gebaseerd. Op ingenieuze wijze roept een beeld uit het Nederlandse heden steeds een verhaal op uit het Iraanse verleden. Een paar lege flessen die langs de rivier liggen, doen Bolfazl denken aan de lege flessen die zijn grootvader verzamelde. Ze dragen allemaal een deeltje van de familiegeschiedenis in zich: 'Ze vertellen over de daden en de geheimen van de mannen van dit huis, die er niet meer zijn.' Als grootvader sterft, gooit zijn vrouw de flessen in de rivier; ze gaan op reis en voeren de verhalen met zich mee.
Dat is maar een van de vele verhalen die Abdolah vertelt; de sprookjes uit de prachtige bundel De meisjes en de partizanen zijn in deze roman allerminst achterwege gelaten. Doordat de herinneringen vervagen, moet de verbeelding het overnemen: 'Ik verzin al die verhalen zelf. Ik doe dat omdat ik bang ben dat mijn geheugen me smadelijk in de steek zal laten.'
Eindeloos blijven vertellen is de enige hoop om te worden gehoord. De schrijver Abdolah is als de nieuwe buurman, die probeert via zijn radio met mensen contact op te nemen: ' ''Met wie?'' ''Weet ik veel. Met iedereen. Iedereen die het wil. Het geruis moet je voorbij laten gaan. Naar de stemmen moet je luisteren. Gauw een stem pakken en verder gaan.'' '
Met zijn hopeloze hallo-geroep is deze buurman niet anders dan de vader van Bolfazl die 's nachts tegen de put zit te praten, of de vrouwen die hun leed aan de rivier gaan vertellen om daarna weer eenzaam naar huis terug te keren.
Yra van Dijk
Kader Abdolah: De reis van de lege flessen.
De Geus; 138 pagina's;  29,90.
ISBN 90 5226 379 5.

Foto
	Kader Abdolah FOTO DANIEL KONING - DE VOLKSKRANT

