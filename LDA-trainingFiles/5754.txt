Cichorei.
Cichorei ("Cichorium") is een geslacht uit de composietenfamilie ("Compositae" of "Asteraceae"). Tot dit geslacht behoren ondermeer witlof (witloof) en andijvie.
Koffievervanger.
De geroosterde wortel van de cichorei wordt gebruikt als koffievervanger (gewoonlijk "surrogaat" genoemd) of als ingrediënt bij het koffie zetten. In het verleden werd dit soms toegepast uit noodzaak (bijvoorbeeld in moeilijke tijden zoals de Napoleontische blokkade tijdens de Franse bezetting). Thans wordt cichorei vooral om gezondheidsredenen genuttigd.
Witlof.
Ook de (groene) bladeren zijn eetbaar, tenminste voor de bloei. Aan de bittere smaak van het melksap in de bladeren dankt de bladcichorei zijn bijnaam bitterpee (mv.: bitterpeeën). De kweek van bitterpeeën voor consumptie van de witte bladeren begon in de negentiende eeuw in de provincie Brabant rond Brussel. Dit als gevolg van de ontdekking dat in het voorjaar uitlopende bladeren van in het donker bewaarde wortelen eetbaar zijn. Vandaar de naam "Brussels lof". Daarna is middels veredeling een speciale variëteit ontstaan..
Grondstof voor inuline en fructose.
Sinds de laatste jaren van de vorige eeuw worden de wortelen van chichorei, naast de teelt voor de groente witlof, ook geteeld voor de verwerking tot inuline en zoetstof, met name fructose. De verwerking vindt plaats in fabrieken van Sensus, net als Suiker Unie onderdeel van Cosun, in respectivelijk Roosendaal en Zwolle. Zowel inuline (een voedingsvezel) en fructose vinden hun weg in de levensmiddelenindustrie. Fructose is een natuurlijke zoetstof met echter een hogere zoetwaarde per calorie dan biet- of rietsuiker. Hiervoor zijn aparte rassen ontwikkeld, waarbij een op een suikerbiet gelijkende wortelvorm een belangrijke raseigenschap is (witlofwortelen hebben een penwortel, daar deze bij de witloftrek het meest handelbaar zijn).
