Sluis (waterbouwkunde).
Sluis op het Albertkanaal te Godsheide in herstelling (2004)
Sluis- en stuwcomplex onder de John S. Thompsonbrug te Grave.
Sluis in Spoykanaal te Kleve-Wardhausen, Duitsland
Sluizen in het Kennet-Avonkanaal in Engeland. De Caenheuvelsluizen
Sluizen van Goebeng, Soerabaja, 1906..1930. Collectie KITLV.
Een sluis of sas is een waterbouwkundig kunstwerk in een waterkering tussen twee waterwegen met een verschillend waterpeil, dat dient om water te keren, maar dat door een beweegbaar mechanisme ook water of schepen kan laten passeren. Voor het doorlaten van schepen wordt soms sluisgeld (een soort belasting) geheven.
Het woord sluis is afkomstig van het Oud-Franse "excluse" (later "écluse"), dat weer uit het Middellatijn "exclûse" ontstaan is, en wil zeggen: 'wat buitengesloten is'.
De oudste nog in gebruik zijnde sluis in Europa is de Kolksluis Spaarndam.
De grootste sluis ter wereld is momenteel de Kieldrechtsluis in de Haven van Antwerpen.
Bediening.
Sluizen werden oorspronkelijk ter plaatse en met de hand bediend. Net als bij bruggen en gemalen is de bediening tegenwoordig meestal geautomatiseerd, bijvoorbeeld met behulp van SCADA. Hierdoor kan de bediening ook steeds vaker op afstand plaatsvinden, maar wordt ook het risico groter dat onbevoegden inbreken op het bedieningssysteem.
