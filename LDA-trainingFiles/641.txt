	Groningers testen nieuwe margarine als middel tegen hartinfarct
	Van onze verslaggever
AMSTERDAM
Een nieuwe margarine staat volop in de belangstelling van onderzoekers in Groningen. Het product is onderdeel van een bevolkingsonderzoek waarbij wordt nagegaan hoe hartinfarcten kunnen worden voorkomen door een dieet en voedingsvoorlichting. In Oost-Groningen ligt de sterfte als gevolg van een hartinfarct 18 procent boven het landelijk gemiddelde.
Bij het onderzoek zal speciaal worden gekeken naar het effect dat de nieuwe margarine heeft op bloedstolsels. Die spelen een belangrijke rol bij het ontstaan van een hartinfarct.
De speciale margarine wordt geleverd door Unilever Research in Vlaardingen. Hij bevat een verhoogd gehalte aan een drievoudig onverzadigd vetzuur, alfa-linoleenzuur, een 'zusje' van het bekende linolzuur in Becel-producten. Alfa-linoleenzuur behoort tot de groep van omega-drie vetten, die ook in vette vis voorkomen. De margarine is niet in de winkel verkrijgbaar; het product verkeert nog in de onderzoeksfase, aldus Unilever donderdag.
Het onderzoek wordt uitgevoerd door de vakgroep huisartsgeneeskunde van de Rijksuniversiteit Groningen, in samenwerking met een aantal andere deskundigen, de GGD Groningen Stad en Ommelanden en huisartsen in Winschoten en Scheemda.
Volgens de arts-epidemioloog J. Broer van de GGD lijkt het onderzoek in Scheemda en Winschoten een beetje op een studie die enkele jaren geleden in Lyon (Frankrijk) werd afgesloten. De Franse onderzoekers gingen na of het zogeheten 'Middellandse Zee-dieet' (met veel koolhydraten, groentes en olijfolie, ook een onverzadigd vetzuur) bij patiÃ«nten die al eens een hartinfarct hebben gehad, een tweede hartinfarct kan voorkomen.
In het onderzoek werd gewerkt met een margarine op basis van raapzaadolie, met zes keer zoveel alfa-linoleenzuur erin als in olijfolie zit.
Het verschil met de Franse studie is volgens Broer dat in Groningen proefpersonen worden geselecteerd die nog geen hartinfarct hebben gehad, maar wel een verhoogd risico lopen. Bij eerder onderzoek van de GGD in Oost-Groningen is vastgesteld dat het mensen betreft die roken, te zwaar zijn, hoge bloeddruk hebben of bij wie het vroegtijdig optreden van hart-en vaatziekten in de familie zit.
Personen met twee of meer van deze risicofactoren zullen via de huisarts worden benaderd met het verzoek het cholesterolgehalte in hun bloed te laten bepalen. Is dat herhaaldelijk te hoog, tussen de 6,5 en 8 mmol/l, dan wordt gevraagd of ze aan het onderzoek willen deelnemen. Een deel van de proefpersonen gaat dan een dieet volgen met de nieuwe margarine.
De proefpersonen zullen in vijf jaar tijd vijf keer worden onderzocht. In samenwerking met de afdeling cardiologie van het Academisch Ziekenhuis Groningen zal worden bekeken wat de nieuwe margarine doet voor de bloedstolling en wat het effect is op de bloedplaatjes (thromobocyten), die een hoofdrol spelen bij de stolling.

