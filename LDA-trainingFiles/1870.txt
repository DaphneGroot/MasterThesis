	Bikkelen achter de sterren
	'ER WORDT veel en vet gejankt. Elke dag barst er wel iemand in tranen uit. Vrouwen, hè? En we werken i-di-oot hard. Maar goed, ik krijg een topsalaris. Leuk werk, leuke collega's. Dat we soms ranzige programma's maken, dat is vers twee. John de Mol is gewoon een wezenloos gezellig bedrijf.'
Endemol staat model voor de nieuwe werkgelegenheid in de dienstensector: er werken meer vrouwen dan mannen, meer flexwerkers dan vaste krachten, meer dan de helft van de werknemers is jonger dan 30 jaar, er is geen ondernemingsraad en het bedrijf is vrijwel ongrijpbaar voor vakbonden. Hoe is het om mee te werken aan de opmars van deze pretfabriek?
De werknemers van Endemol willen best praten, maar anoniem. 'Mijn contract moet binnenkort worden verlengd', aarzelt een redactrice van John de Mol. 'Ik doe nog regelmatig klussen voor Joop. Hij zal het niet leuk vinden als ik uit de school klap', verwacht een free-lance omroepmedewerkster.
'Het is één grote familie', verklaart Robert Zaal van de Nederlandse Vereniging voor Journalisten (NVJ). 'Als je de was buiten hangt, word je verstoten. Dat zie je vaker bij bedrijven in de pioniersfase, vooral als de werknemers jong zijn en hun sociale contacten op het werk hebben. Hun baan is meer dan werk. Er ontstaat een soort clan. Maar voor het overige vind ik de sfeer bij Endemol juist erg open.'
Wie Endemol zegt, heeft het nog altijd over twee verschillende bedrijven met elk hun eigen cultuur. Die cultuur weerspiegelt zich in de programma's. De Mols programma's zijn net iets sneller, agressiever en sexier dan die van Van den Ende, die meer feeling heeft met amusement voor het hele gezin.
Materieel heeft het personeel van geen van beide bedrijfsonderdelen te klagen. 'Toen ik solliciteerde dacht ik: ''Ik vraag het dubbele van wat ik gewend ben''. Dat werd klakkeloos betaald', grijnst een redactrice. 'Ze waren onder de indruk van mijn tv-ervaring', memoreert een collega van de infotainmentgroep van De Mol. 'Ik kreeg meteen een riant salaris en een keurig viermaands-contract. Daar kunnen ze bij de publieke omroepen nog wat van leren.'
De salarisverschillen binnen Endemol zijn erg groot. 'Er is geen salarisstructuur', vertelt Robert Zaal van de NVJ. 'Bij RTL zie je ook dat de ene verslaggever 8 duizend gulden per maand verdient en zijn collega van dezelfde leeftijd en met dezelfde ervaring 13 duizend.'
Is dat erg?, vraagt Zaal zich af. 'Daar ben ik ambivalent over. Voor 85 procent van het personeel is Endemol een goede werkgever. Je kunt bij de afdeling personeelszaken allerlei regelingen treffen. Bij de NOS kun je dat schudden. Maar het is ook willekeur. Je kunt je nergens op beroepen. En als je niet meer goed in het pulletje past sta je op straat.'
De studio van Van den Ende in Aalsmeer wordt alom geprezen als een geoliede machine. 'Als je komt is er een kamer voor je gereserveerd. Je naam staat op de deur. De telefoniste heeft een doorkiesnummer paraat. Elke no-no heeft een Apple op zijn bureau. Kom daar bij de Vara eens om', zegt iemand die tussen de commerciële en publieke omroep heen en weer pendelt.
Maar het kenmerkendst voor de studio in Aalsmeer is de alomtegenwoordigheid van Joop van den Ende. In de beginfase woonde hij zelfs bijna alle opnamen bij. 'En als Joop het niet goed vindt, gaat het niet door', vertelt een medewerkster. Ook nu nog drukt Van den Ende een zwaar stempel op de programma's. 'Wij zijn een beroepsleger met free-lancers als huurlingen', analyseert een redactrice haar verhouding tot Joop van den Ende.
'Het is niet de bedoeling dat je zelf gaat nadenken. Wij zijn uitvoerders. Acht van de tien ideeën die je lanceert, worden afgeschoten. Dit is niet goed, hoor je dan. Einde discussie. Je hoort nooit waarom een idee niet goed is. Of het moet zijn dat Joop zegt: ''Daar krijg ik geen paal van in mijn broek''.'
De meeste (ex)-medewerkers ervaren Joops aanwezigheid echter als inspirerend. 'Hoewel je natuurlijk wel met hem méé moet denken. Je mag niet negatief denken, hij haat negatief denken. Hij vat kritiek ook erg persoonlijk op', zegt een oud-medewerker.
De meeste medewerkers gaan een botsing met Van den Ende uit de weg. 'Iedereen is pagus voor die man', zegt de een. 'Zwaar overdreven', zegt de ander. 'Hij is meer een verlicht despoot. Hij is lang, dus als hij emotioneel uit zijn slof schiet en de zweetdruppels van zijn voorhoofd springen, schrik je wel even. Maar hij maakt even makkelijk zijn excuus als hij te ver is gegaan. En omgekeerd, krijg je een aai over je bol als hij tevreden is.'
Van den Ende ziet zijn bedrijf als één grote familie. Er zijn veel borrels, feesten met overdadige koude en warme bufetten. Er is een luxueuze kantine met dakterras. Maar hij eist ook loyaliteit. Als er een bus met studio-publiek voor een life-show vastzit in de file, dan komt Joop je persoonlijk naar de zaal halen om te klappen. En dan vind hij het niet leuk als je zegt dat je op tijd thuis moet zijn.
Ook inhoudelijk eist hij loyaliteit. 'Wat dat betreft is het een groot kind. Kom niet aan zijn speelgoed', waarschuwt een oud-medewerker. 'In werkelijkheid kijkt niemand naar die programma's. We zappen er langs om bij te blijven. Wij maken niet wat we zelf leuk vinden. We maken wat we dénken dat Mien in Assen leuk vindt.'
Zo aanwezig als Joop van den Ende is, zo afwezig is John de Mol. Het personeelsblaadje Door de Mol geverfd vroeg onlangs aan chef de bureau Carine Dorssers wat ze zou doen als ze één dag John de Mol zou zijn. 'Ik zou de mensen die voor me werken willen ontmoeten', zei ze.
Maar een afwezige baas heeft ook voordelen. 'Ken je het programma Over de rooie op SBS 6? Dat is het schunnigste, goorste, ranzigste wat tv te bieden heeft. Zum kotsen', aldus een medewerkster van John de Mol. 'Maar dat mag je best vinden en hardop zeggen. ''Wat wil je anders? We zijn toch commercieel?'', hoor je dan.'
Iedereen die de kantoren van Endemol binnenwandelt, valt het op: (bijna) iedereen is mooi. Het ene na het andere plaatje wandelt voorbij: slank, modieus gekleed, jong. Maar er zijn meer ongeschreven codes waaraan je moet voldoen om je thuis te voelen. 'Je woont in de Randstad, je hebt een grote bek, je bent in therapie of in therapie geweest, je worstelt met relaties en met elkaar. Je bent jong, wild en je denkt: ''Gaan met die banaan''.' De opsomming doet de medewerksters zelf grinniken. 'Maar gezellig ís het. Vooral na de uitzending met een fles wijn op tafel. Dan horen we wie het met wie doet en vooral hoe.'
Pioniers klagen niet over overwerk. De medewerkers van Joop van den Ende al helemaal niet. Er wordt hard gewerkt, maar niemand voelt zich uitgebuit. Van hard werken is nog nooit iemand doodgegaan, vinden Joop van den Ende en zijn medewerkers. 'Er wordt ook niet moeilijk gedaan als je de volgende ochtend wat later komt', relativeert men schouderophalend. Bij John de Mol is wel latente onvrede. 'Soms haten we dit bedrijf.'
Het vele overwerk is wel een probleem voor werkneemsters met kinderen. Een kind krijgen is okay, maar tv maken kan alleen in ten minste vijf dagen. Vier dagen werken was tot voor kort taboe bij Endemol. Maar dat verandert, langzaam. 'Zeker nu Joop zelf weer jonge kinderen heeft', merkt een redacteur op die Endemol inmiddels heeft ingeruild voor een nieuwe werkgever. 'Uiteindelijk wilde ik toch de zekerheid van een vaste baan en een pensioen. Ook in verband met mijn gezin.'
Maar de meeste werkneemsters hébben geen kinderen. Het werk vreet ze op. Zeker als ze carrière willen maken. En dat kan bij Endemol. Zelfs kabelsjouwers en runners (boodschappenjongens) kunnen opklimmen tot uitvoerend producent (UP).
Maar bij Endemol zijn het meestal jonge vrouwen met een universitaire opleiding (communicatie-wetenschap) die een Amerikaanse droom koesteren. Ze beginnen met pakweg tweeduizend gulden schoon als productie-assistent. Na twee jaar hard en goed werken worden ze productie-leider. Nog eens 3 jaar later kunnen ze uitvoerend producent worden met een aanvangssalaris van anderhalve ton, een laptop, een draagbare telefoon en een auto van de zaak.
Bij John de Mol gaat dat nog sneller. 'Wij groeien zo hard dat de programma's echt met grote haast in elkaar geflanst worden. Flats, kladder en er stáát weer wat! Wie in de gaten springt, kan snel carrière maken. Zeker nu er door de komst van SBS 6 grote behoefte aan redacteuren is', vertelt een van hen.
Nieuwe zenders komen, oude kanalen gaan. De onzekerheid in deze vrijetijds-industrie is groot. Robert Zaal van de NVJ verwacht dan ook dat de drama's van TV 10 en Sport 7 een vervolg zullen krijgen. Voor de afvloeiingsregeling van het Endemol-personeel dat bij Sport 7 betrokken was, heeft Zaal niets dan lof. 'Maar ja, het bedrijf zit nu goed bij kas. Er is geen garantie dat een volgend experiment op dezelfde fluwelen manier eindigt.' Daarom hecht de vakbond aan het instellen van een ondernemingsraad.
Nu de pretfabriek aan de beurs genoteerd staat, willen de directeuren zich niet langer aan deze wettelijke plicht onttrekken. De formulieren waarmee men zich kandidaat kan stellen, hangen aan het prikbord.
De animo is gering. 'Vind je het gek?', bast de vakbondsecretaris. 'De Mol heeft gezegd: ''Wie het woord or in de mond neemt, die schop ik eruit''. Als je dan koud een jaar later een or wilt of moet oprichten, moet je niet verbaasd zijn als niemand zich kandidaat stelt.'
Bij Joop van den Ende gaat dat allemaal wat gemoedelijker. De grootste baas placht altijd te zeggen: 'Jongens, zeg nou eerlijk. Hebben wij tijd voor zoiets als een or?' Gezien de geringe belangstelling van het personeel is deze retorische vraag blijkbaar effectief geweest.

Foto
	De salarisverschillen zijn groot, ook op de set bij Rolf Wouters. 'Hebben wij tijd voor zoiets als een ondernemingsraad?' FOTO MAARTEN HARTMAN/HOLLANDSE HOOGTE; GRAPHIC: Endemols opmerkelijke personeelsbeleid

