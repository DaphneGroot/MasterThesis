 BELANGSTELLING VOOR OVERNAME VAN MOGEN. 
 LEIDEN, 28 aug (Reuter) - Het Leidse plantenbiotechnologie bedrijf Mogen international NV zegt in een bericht dat industriele partijen belangstelling hebben getoond voor een overname. 
 "Mede als gevolg daarvan hebben directie en raad van commissarissen besloten de mogelijkheden voor verkoop van de onderneming te onderzoeken," aldus het bericht. 
 De verkoop van Mogen aan een financieel krachtige partij zou de financiering van de productontwikkeling op de langere termijn ten goede komen, aldus Mogen. 
 De certificaten van aandelen van Mogen International NV worden op de incourante markt van de Amsterdamse effectenbeurs verhandeld. 
 - redactie Amsterdam +020 - 504 5000 fax +020 504 5040. 
 (c) Reuters Limited 1996. 
