	Bouwproductie stijgt 3 procent
	ANP
AMSTERDAM
Het Economisch Instituut voor de Bouwnijverheid (EIB) verwacht dat de bouwproductie dit jaar met 3 procent groeit tot ruim 68 miljard gulden. De werkgelegenheid in de bouw stijgt met zo'n achtduizend manjaren tot 360 duizend.
Deze verwachting sprak directeur A. Buur van het EIB dinsdag uit op een bijeenkomst van zijn instituut. Het afgelopen jaar steeg de bouwproductie met 2 procent en de werkgelegenheid met vierduizend manjaren.
Het aantal woningen dat dit jaar wordt gebouwd, ligt waarschijnlijk iets onder de 98 duizend van het afgelopen jaar. Desondanks is er voor de bouwbedrijven meer te doen, aangezien het gemiddelde nieuw te bouwen huis dit jaar iets duurder is dan afgelopen jaar. Daardoor stijgt de productie in de woningbouw met 3 procent.
De utiliteitsbouw (bijvoorbeeld kantoren en scholen) groeit dit jaar met 4,5 procent. De sector grond-, weg- en waterbouw groeit 2,5 procent en in de sector herstel en verbouw van woningen stijgt de productie 2 procent, voorspelt EIB.

