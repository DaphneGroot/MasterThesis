	Eindelijk diagonaal in bed
	AUGUSTINUS BEGON aan zijn Belijdenissen te schrijven in 397; hij was toen al zes jaar bisschop van Hippo. In 400 voltooide hij het werk, dat in 387 eindigt: het sterfjaar van zijn moeder. Een jaar eerder was hij in Milaan gedoopt door Ambrosius. Doop en dood staan beschreven in het negende boek. Het zijn beide eindgebeurtenissen en zij hangen samen. De zoon wordt herboren in het geloof van de vrouw uit wie hij geboren is. Haar taak is volbracht, want zijn leven heeft het eindpunt bereikt: de bekering. De moederkerk neemt de moedertaak over.
In boek tien mediteert hij over de huidige staat van zijn ziel - hierin staan de beroemde passages over de herinnering - en de laatste drie boeken handelen over het bijbelse scheppingsverhaal. Over wat er tussen 387 en 400 is gebeurd, geen woord. Het negende boek is het laatste over zijn leven. En alle voorgaande boeken zijn naar het eindpunt ervan toe geschreven. De rest is alleen lofprijzing. Drienveertig jaar voor zijn dood was zijn leven voltooid.
Newman lijkt in zijn Apologia pro vita sua in de geest van Augustinus te schrijven. Nadat hij katholiek was geworden, het eindpunt van een lang proces van geestelijke ontwikkeling, had hij, naar eigen zeggen, 'geen verdere geschiedenis van mijn religieuze opvattingen te vertellen'. Meer autobiografien kennen als beslissend punt de voltooiing van een vorming of evolutie. Tot dan is het leven een ontwikkelingsgeschiedenis. Veelal loopt die periode tot het einde van de adolescentie. Daarna is er, zoals heel mooi is opgemerkt, 'geen verandering meer, maar alleen meer van hetzelfde'. De autobiografie krijgt dan veelal het karakter van memoires. Het punt waarop een auteur zijn levensbeschrijving in herinneringen laat overgaan, is het hart van zijn boek: het verraadt zijn visie op zijn leven. In een studie over memoires als literair genre, waarin het keerpunt ter sprake komt, las ik dit citaat uit de Autobiography van Darwin: 'Ik heb nu alle boeken vermeld die ik heb gepubliceerd, en zij zijn de mijlpalen van mijn leven, zodat er weinig te zeggen overblijft. Ik ben me niet bewust van enige geestesverandering in de laatste dertig jaar.' Voor velen is het grootste deel van hun leven een zevende dag.
Voorbij het midden van de autobiografie van de Engelse criticus en literatuurwetenschapper Frank Kermode begint het derde van de vijf hoofdstukken (en een epiloog). Het heeft de titel 'The Rest'. Kermode schreef het boek rond zijn vijfenzeventigste jaar. Aan het begin van 'The Rest' is hij zesentwintig. Het is dan 1945, een algemeen eindpuntjaar ook nog. Onder de hoofdstuktitel staat een motto: 'et tout le reste est littrature'. Dat is Verlaine.
Inderdaad begint dan Kermodes leven van toewijding aan de literatuur. En het boek krijgt, en zo komen de theorien uit, (hij zou dit laatste zinnetje afkeuren) het karakter van memoires en dat is hier meer de geschiedenis van zijn functies dan van zijn leven. De vraag of functie en leven een halve eeuw lang voor hem samenvallen, kan later aan de orde komen.
Natuurlijk kent Kermode veel autobiografien - hij heeft een zeer grote algemene belezenheid. En hij heeft zoveel over literatuur geschreven dat hem de betekenis van de structuur van zijn levensverhaal niet moet zijn ontgaan. En de betekenisverandering die Verlaines regel heeft ondergaan, van literatuur in strikte zin tot literatuur tegengesteld aan het leven en daardoor of minder of plaatsvervangend, kent hij natuurlijk ook. Het grootste deel van zijn leven wordt dan in betekenis gerelativeerd. En het paradoxale is dan dat dat mindere het meest succesvolle is. Waar meteen aan kan worden toegevoegd dat de autobiografie in haar geheel zo voortreffelijk is geschreven dat het 'leven' uit de eerste twee hoofdstukken zijn kracht dankt aan de literatuur.
DE TWEE DELEN WILLEN tegengesteld zijn. De - literaire - vraag naar de eenheid van de tegendelen dringt zich echter vanzelf op. En daarmee de vraag naar de eenheid van leven en literatuur, van duidelijk gestructureerde autobiografie en veel lossere herinneringen.
Wie aan het eerste hoofdstuk van een boek een opgave uit een cryptogram als motto meegeeft, verwacht iets van zijn lezers, een hang naar ontraadseling bijvoorbeeld. De opgave, uit de kruiswoordpuzzel van The Times luidt: 'Frank returns to Douglas'. De oplossing bestaat uit drie woorden: van drie, twee en weer drie letters. De titel van het hoofdstuk luidt 'Man to Man'. En dat is de oplossing. Frank Kermode komt uit het plaatsje Douglas op het eiland Man, en het eerste hoofdstuk gaat over zijn jeugdjaren op dat eilandje in de Ierse Zee, dat misschien nog het meest beroemd is om zijn motorraces. Man maakt geen deel uit van het Verenigd Koninkrijk, het is een 'dependency'. Eeuwenlang is er het Manx gesproken, de taal van gaelicsprekende Kelten. Het is nog altijd de officile taal naast het Engels. Het eiland is afhankelijk en onafhankelijk tegelijk. Het is niet moeilijk vast te stellen, dat Kermode het karakter van het eiland heeft. Hij is meegaand en eigenzinnig, en dat laatste het meest in zijn gevoel altijd buitenstaander te zijn. Het meegaande is een erfenis: zijn arme ouders hadden vanuit hun sociale positie tegemoetkoming en onderdanigheid geleerd, een zeker gevoel van nietswaardigheid ook tegenover de meerderen, wat zelfbewustzijn niet uitsluit. Maar die wordt meer innerlijk dan uiterlijk beoefend. Naar buiten knikken, maar je dat wel bewust zijn.
Het jongetje Frank onderscheidt zich aanvankelijk alleen negatief van zijn leeftijdgenoten. Hij mist lichamelijke en praktische vaardigheden, wat de toekomstige intellectueel kan verraden. (Ter Braak, Vestdijk, Hermans!) En daardoor stelt hij zijn ouders teleur. Hij is nog niet op school of hij ontdekt zijn vaardigheden in spreken en schrijven. Hij onderscheidt zich opnieuw, meer positief. Maar onderscheiden betekent ook: terzijde komen te staan. Kermode lijkt ook thuis een buitenstaander, en die positie wordt versterkt als zijn intellectuele gaven zich manifesteren.
Van buiten af haast schrijft hij prachtige portretten van zijn moeder en zijn vader. Van beiden kent hij de geschiedenis niet of nauwelijks. Rond het leven van beiden hangt een geheim, dat de gesloten gemeenschap ook nooit heeft prijsgegeven. Het leven is klein, de mensen zijn klein op het kleine eiland. Dat de oudere Kermode elke vorm van nostalgie vreemd is, hoeft niet te verwonderen. Hij is op Man zijn leven als in ballingschap begonnen.
Misschien de mooiste passage beschrijft zijn ontdekken van het denken, een bijna mystieke ervaring. Een literaire ook. En als altijd bij zo'n allesbeslissend moment zijn tijd, plaats en omgeving heel scherp in beeld gebleven. (Nabokov heeft in Speak Memory ook gelijk beschreven ervaringen.) Ik denk dat elke begaafdheid zo'n moment kent, dat vragen oproept waar een verder leven lang het antwoord op wordt gezocht en ten slotte ontweken, want de oplossing heft het mysterie en daarmee de zin van het leven op.
Kermode gaat naar de universiteit van Liverpool. Daar studeert hij Engels. Over die studie heeft hij zeer weinig te zeggen; hij moet zich ook daar buitenstaander hebben gevoeld - bewoner van Man in Engeland - gunsteling misschien zelfs. Maar in het deel over de universiteit staat een alweer prachtig portret - waarschijnlijk zijn de portretten de beste stukken uit het boek - van de later bekend geworden Peter Ure, een eenling, als bijna alle intimi die hij heeft gekend, wat kan bewijzen hoezeer hijzelf een eenzaat is.
URE WAS homoseksueel, zoals D. J. Gordon, een in aanleg geniale literatuurwetenschapper, die een even beslissende rol in de intellectuele en literaire ontwikkeling van Kermode zal spelen. De dandy die Gordon ook was, is een eenzame als Ure. Hij krijgt de meeste bladzijden in het boek en die zijn in de beschrijving van op- en neergang fascinerend.
Een gunsteling lijkt Kermode. Hij noemt zijn autobiografie Not Entitled. En die uitdrukking komt het eerst voor in het tweede deel, dat Kermodes oorlogsjaren - hij is administratief officier bij de marine - beschrijft. Het uitbetalen van de gages wordt beschreven. Van de gage worden de boetes afgetrokken, en men leek voor bijna alles een boete te krijgen. Sommigen hielden niets over; zij kwamen naar voren en hoorden: 'Not entitled', 'nergens recht op'. Kermode zal in het vervolg van zijn boek vele malen met het woord spelen; het wordt een - soms iets te opvallend - sleutelwoord. Hij kan op niets aanspraak maken, zelfs niet op een titel voor zijn autobiografie!
Bij de marine belandt hij in een tegenwereld. De eerste delen van 'My Mad Captains', zoals het tweede hoofdstuk heet, zijn zeer hilarisch van komische dramatiek, die Conrad had kunnen verzinnen. Zonder meer schitterend. Kermode beleeft een tegenoorlog of een karikatuur van de oorlog: bijna twee jaar ligt zijn schip in de haven van Reykjavik, met een opdracht die het niet kan uitvoeren. Zelden zijn zulke aardige bladzijden over verveling geschreven. Zelfs zijn schip lijkt buitenstaander in de vloot. Kermode heeft niet eens recht op oorlogservaring. En keer, heel even, wordt het ernst. Maar verder krijgt zijn schip opdrachten die bij aankomst niet meer hoeven te worden uitgevoerd.
In zijn functie is hij, de geletterde, de vertrouweling van de kapitein, maar hij blijft toch het hele hoofdstuk door een schaduw. Een overbodige man, die vanuit het Verre Oosten in december 1945 in Engeland aankomt, overbodig, als bijna elke oorlogsveteraan (en als zijn vader na de Eerste Wereldoorlog). Even gaat hij terug naar Man - hij heeft er niets te zoeken. Maar tijdelijk is heel Engeland een Man. Hij lijkt terug bij af. Dan begint de rest van zijn leven.
HET LITERAIRE LEVEN is het universitaire leven. Kermode had zich enige tijd een dichter, romanschrijver en dramaturg gedacht. Zijn manuscripten worden afgewezen. Heel scherpzinnig beschrijft hij zijn tekorten voor het creatieve schrijverschap. Hij krijgt baantjes en banen aan vele universiteiten, honkvast is hij allerminst. Ik vermoed dat dit ook een verklaring voor zijn vele wisselingen kan zijn: hij laat zich graag vragen. Daar is de gunsteling weer. En die wordt dan vaak teleurgesteld. Langzaam wordt hij de grote literaire autoriteit die hij nog altijd is, een compleet mislukt hoogleraarschap in Cambridge ten spijt. (De bladzijden over de richtingenruzie in Cambridge, een structuralistenoorlog, moet voor Engelse literatuurwetenschappers gal of appeltaart zijn.)
Ook als universitaire beoefenaar van de literatuur is Kermode een buitenstaander. In meer opzichten. De buitenstaander neemt doorgaans een middenpositie in. Die plaats kiest Kermode in de literatuurwetenschap: tussen lezen en theorie in. De literatuur is er voor de lezer, niet, zoals de fanatici (velen!) suggereren, voor de theorie. Het inleidende stuk bij zijn in 1989 verschenen essaybundel An Appetite for Poetry geeft zijn opvattingen uitstekend en helder weer. (Ze moeten hem zeer dierbaar zijn, want enkele zinnen uit het essay keren vrijwel letterlijk in de autobiografie terug.) Maar ook hierin is hij een buitenstaander: hij is criticus, in de traditionele Engelse zin, maar ook in de meer beperkte: die van literatuurcriticus voor dag- en weekbladen. Hij heeft zeer veel in Engelse en Amerikaanse bladen geschreven. Dat moet hem hebben verhinderd, zich ooit aan jargon te buiten te gaan. En de eisen van de journalistiek kunnen de helderheid, eenvoud soms zelfs, van zijn grote literaire studies verklaren, ook wanneer die soms even theoretisch worden. Hij is een hoogstaande popularisator. Zijn grote bloemlezingen kunnen het ook bewijzen.
De hoofdstukken over de universitaire jaren zijn echte herinneringen. De schrijver hoeft niets meer voor zichzelf te verhelderen. De standpunten van waaruit hij begon te werken, zijn gelijk gebleven. Van zijn positie van buitenstaander, een geestelijke eilandbewoner, heeft hij zijn kracht gemaakt.
Maar hij verbergt de zwakheden ook door zich tot literatuur te beperken. Enkele keren heeft hij het over moeilijke persoonlijke omstandigheden, maar zijn privleven blijft buiten zijn verhaal. Hij is nu in elk geval alleen, met het, tot twee keer toe in de taal van Sterne beschreven, geluk van diagonaal in bed te kunnen liggen. Daar kan hij nu aanspraak op maken! De 'rest van zijn leven' is een boek zonder titel geworden. Literatuur, waarin het leven in het functioneren is verbeeld.
Zijn vader bevoorraadde schepen in de haven van Douglas met proviand. En hij was op de schepen zeer gezien. De over de hele wereld docerende Kermode lijkt zijn vader in diens beroep te zijn gevolgd. Wat is het mooie van literatuur? Dat iedereen elk werk anders leest. En hoe een ander het leest, wil iederen horen. De grote filosofische ervaring van de jongen Kermode was: als iedereen de smaak van een sinaasappel anders ervaart, is er dan iemand, God bijvoorbeeld, die de sinaasappel als sinaasappel kan proeven. De absolute proever dus van de absolute sinaasappel. De absolute proever bestaat niet, de absolute lezer evenmin. Ik denk dat het laatste Kermode's absolute theorie is. En zo is de lezer ten slotte de gunsteling van de literatuur, die zijn persoonlijke smaak erkent. Even. Dat was voor Kermode zijn leven.
De op het omslag geciteerde bijna absolute lof die het boek in Engeland kreeg, kan doen beseffen hoe Engels het boek is. Ik voelde mij in elk geval vaak buitenstaander. Zo groot als men het werk als eilanders onder elkaar acht, is het niet.
Frank Kermode, Not Entitled, A Memoir, Flamingo, Londen. Paperbackeditie 31,75. (De gebonden editie verscheen in 1996.)

Foto
	Frank Kermode

