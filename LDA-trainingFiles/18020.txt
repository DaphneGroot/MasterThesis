 ACTIES BIJ POSTKANTOREN GAAN DOOR - ABVAKABO. 
 ZOETERMEER, 16 jan (Reuter) - Vakbond AbvaKabo heeft meegedeeld dat haar leden in grote meerderheid hebben besloten actie te gaan voeren tegen de reorganisatie bij Postkantoren BV. 
 Morgenochtend zullen actiecomites bij elkaar komen om de actieplannen, die vorige week al waren aangekondigd, verder uit te werken. AbvaKabo wil starten met een gezamenlijke actie bij alle kantoren van Postkantoren BV, een dochter van Koninklijke PTT Nederland, waarna mogelijk estafette-acties volgen. 
 Morgenmiddag is er nog overleg met de bedrijfsleiding van Postkantoren waar de acties zullen worden aangekondigd. 
 De vakbond komt in actie tegen de reorganisatieplannen van Postkantoren die volgens AbvaKabo tot gevolg zullen hebben dat zo'n 280 werknemers overcompleet zullen worden en meer dan 700 andere zullen worden overgeplaatst. 
 De bond eist dat er geen gedwongen ontslagen plaats zullen vinden en dat er toezeggingen worden gedaan over reiskosten van overgeplaatste werknemers en over woonkosten voor personeelsleden die moeten verhuizen. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
