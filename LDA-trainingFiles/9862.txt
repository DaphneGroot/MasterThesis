Semiotiek.
Een Maria-beeld met witte sluier van kant als symbool voor kuisheidDe ontwikkeling van het teken voor het cijfer 2Een stopbord met lettersEen stopbord met een icoonEen gebaar (het getal 2)
Semiotiek of semiologie is de studie van het wezenlijke karakter, het ontstaan (semiose) en het gebruik van tekens en tekensystemen. Het gaat daarbij vooral om tekens die door de mens worden gebruikt, maar soms ook om die van dieren; in dit laatste geval wordt ook wel van biosemiotiek gesproken.
De grens tussen de semiotiek en andere disciplines, met name die tussen semiotiek en taalfilosofie, is niet altijd scherp. Omdat semiotiek zich niet beperkt tot de studie van de symbolen waarmee natuurlijke talen worden weergegeven, staat het als discipline in feite dichter bij de geesteswetenschappen dan bij de taalfilosofie. Wanneer semiotiek wel over natuurlijke talen gaat, valt ze globaal onder te verdelen in syntaxis, pragmatiek en semantiek. Semiotiek als zodanig dient met name goed te worden onderscheiden van semantiek, die zich alleen op betekenis richt.
Geschiedenis.
De "term" "semiotiek" komt voor het eerst voor bij de bekende arts Claudius Galenus (2e eeuw n.Chr.), die hem gebruikte voor de tekens waaraan ziektesymptomen kunnen worden herkend. De "theorie" van de tekenleer valt echter verder terug te leiden in de geschiedenis: in de westerse filosofie van de Stoa (Athene, 3e eeuw v.Chr.) onderscheidden met name Plato en Aristoteles bij woorden al de aspecten "betekenisdrager" (significant) en "betekenis" (significaat). Zie ook "Klassieke semiotiek". Als theorie werd het begrip semiotiek pas ingevoerd in "An Essay Concerning Human Understanding" (1690) van John Locke.
Moderne ideeën omtrent de semiologie (voor de term, zie "Saussure" hieronder) stammen vooral van de taalkundige Ferdinand de Saussure (1857-1913), de filosoof Charles Sanders Peirce (1839-1914) en later van de antropoloog Claude Lévi-Strauss (1908-2009). Een van de bekendste moderne auteurs over semiotiek is de Italiaanse wetenschapper en schrijver Umberto Eco (1932-2016). andere bekende namen zijn Michail Bachtin, Algirdas Greimas, Juri Lotman, Jean Baudrillard en Tzvetan Todorov.
Begrip.
Over het begrip "teken" bestaan verschillende opvattingen. Men is het er niet over eens wat precies wel tot de tekens behoort en wat niet. Soms wordt het begrip uitsluitend gebruikt voor een uiting "die bedoeld is als communicatiemiddel". Zo kan een bleke gelaatstint weliswaar een teken zijn van een ziekte, maar in deze galenische zin maakt het dan geen onderdeel uit van de semiotiek. In andere opvattingen is dit juist weer wel het geval. Een plotselinge afwijking in de baan van een planeet "betekent" dan dat er iets aan de hand is in de interplanetaire ruimte.
Ferdinand de Saussure.
Bij de Saussure wordt een andere term gebruikt, "semiologie", die nu goeddeels is vervangen door "semiotiek". In zijn tekenleer wordt het teken gezien als een "relatie": het is zowel een drager (de woordvorm bijvoorbeeld) als een "betekende" (de woordbetekenis). Die relatie is dus "diadisch": er zijn twee aspecten aan het teken. Maar die relatie is voor Saussure nog niet eens de belangrijkste; belangrijker acht hij de "waarde" van het teken, en daarmee bedoelt hij zijn positie te midden van andere tekens. Het woord "paard" heeft op zichzelf geen waarde; het krijgt pas waarde in relatie tot andere dierennamen, die gezamenlijk een deel van het totale tekensysteem (de woordenschat) vormen. De "waarde" van het teken "paard" is daarmee een kwestie geworden van de "distributie" ervan binnen het totale tekensysteem.
Dit idee van distributie is later uitgewerkt door de taalkundige Zellig Harris.
Charles Sanders Peirce.
Ook Peirce ziet het teken als een relatie, maar dan als een "triadische": er zijn drie aspecten aan, en Peirce noemt die "representamen", "object" en "interpretant".
Terwijl in de taalkunde van Saussure vooral de symbolische relatie tussen teken en object centraal staat, wordt in die van Peirce veel belang gehecht aan de indexicale en de iconische. Daarom wordt door sommige taalgeleerden ook ontkend dat "semiologie" en "semiotiek" aan elkaar gelijk zouden zijn.
Claude Lévi-Strauss.
Andere tekensystemen ontwaart de antropoloog Claude Lévi-Strauss. Hij ziet overal structuren, en daarbij gaat het erom die elementen te ontwaren, bijvoorbeeld in een samenleving, die veelbetekenend zijn; die dus tekens vormen.
Wat een teken is en wat niet, is voor een groot deel een zaak van conventie: het al dan niet bestaan van een teken is cultureel bepaald. En aangezien tekens een structuur vormen, een teken"systeem", is het mogelijk een cultuur synchroon (in de eigen tijd) te beschouwen, los van diachrone (historische) ontwikkelingen van oorzaak en gevolg.
Ideeën die verwant zijn aan deze van Lévi-Strauss, kan men ook bij anderen terugvinden. Marx zag een sociaal-economisch tekensysteem, Freud een psychologisch.
Een gevolg van deze structurele benadering is wel dat het traditionele concept van "de mens" onder druk is komen te staan. De structuren van tekens leiden een eigen leven; het zijn de tekens die de mens in staat stellen zijn situatie en zijn omgeving te interpreteren. In deze visie zijn de tekens niet het product van de mens; als hij op bepaalde conventies wordt gewezen, kan hij die soms zelfs op verhitte toon ontkennen, zo onbewust is het proces. Het is veeleer de mens, de menselijke identiteit, die het product is van de tekensystemen, van de structuren waarin hij zich beweegt.
Andere systemen.
Andere systemen in de semiotiek beschouwen de cultuur vooral als een samenstel van "teksten" (Lotman), of bestuderen de sociale kanten van het tekensysteem (M.A.K. Halliday).
Het begrip "semiologie" wordt nog gebruikt voor het onderzoek naar muzieknotatie in de oudste handschriften van het Gregoriaans.
