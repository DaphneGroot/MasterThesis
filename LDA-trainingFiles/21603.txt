Datief.
De datief (Latijn "dare", "datum" = geven, gegeven) of "derde naamval" is in veel talen een van de mogelijke vormen van het indirect object, die meestal de functie van meewerkend voorwerp weergeeft.
Geschiedenis van de Indo-Europese datief.
De datief is een van de acht oorspronkelijke naamvallen die het Proto-Indo-Europees, waar alle Indo-Europese talen en dus ook het Nederlands van afstammen, rijk was. De datief is van de acht een van de langst overlevende naamvallen, die nog in een ruim aantal talen voorkomt. Dit geldt voor Germaanse talen als IJslands en Duits en voor de meeste Baltische en Slavische talen. Ook Latijn, Klassiek Grieks en Keltisch kenden deze naamval nog, maar in de Romaanse talen (met uitzondering van het Roemeens), modern Grieks en modern Iers is de naamval verdwenen. Dat geldt ook voor het Nederlands, althans wat betreft het stelselmatig actieve gebruik ervan.
Andere taalfamilies zoals de Fins-Oegrische kennen een nog veel ingewikkelder systeem van wel 15 of nog meer naamvallen, waar ook de datief deel van uitmaakt.
Betekenis en gebruik.
In de meeste Indo-Europese talen heeft de datief de functies overgenomen van een aantal andere naamvallen, in het bijzonder die van de locatief, de instrumentalis. In het Oergermaans en klassiek Latijn waren de functies van deze naamval al ge√Øntegreerd in met name datief en/ of de ablatief. In andere talen, zoals het Pools, Russisch en Litouws, worden de locatief en de instrumentalis tot op de dag van vandaag nog met aparte vormen onderscheiden (zie ook synthetische en analytische talen).
Dit verklaart ook waarom de datief tegenwoordig in bijvoorbeeld het Duits veelal de functie heeft van bijwoordelijke bepaling van plaats, tijd, middel enz., al dan niet in combinatie met een voorzetsel dat wordt vertaald als bijvoorbeeld "te", "bij", "in" of "met".
Weinig voorkomende datiefvormen zijn de datief van standpunt en de ethische datief.
Versteende vormen.
In een vrij groot aantal versteende uitdrukkingen is de datief nog wel te vinden, zoals "in den beginne", "bij monde van" of "ter bestemde plaatse".
Het Wilhelmus vertoont nog echte datiefvormen met verbogen lidwoorden, bijvoorbeeld in de regel "den vaderland getrouwe" ("Trouw "aan het" vaderland")
Hierbij is te zien dat de datief-meervoud ook als lidwoord "den" had.
Onzijdige en mannelijke zelfstandige naamwoorden kregen in de regel de uitgang "-e" in de datief (vgl. het Duitse "im Lande").
Datief in het Latijn.
De datief vervulde in het klassiek Latijn primair de functie van meewerkend voorwerp, maar had daarnaast ook al andere functies zoals "datief van voor- of nadeel" of "het voorwerp van doel". Deze laatste staat na specifieke werkwoorden (bijvoorbeeld "esse", "dare", "dicere", "ducere", "habere" en "tribuere"). Daarnaast is er de datief van bezit die steeds bij "esse" ("zijn") staat en een bezitrelatie uitdrukt (de dativus possessivus).
De datief staat meestal bij werkwoorden, maar ook adjectieven kunnen de dominant zijn. Deze adjectieven hebben dan de betekenis van "gelijk, nabij, bevriend of geschikt". (bijvoorbeeld "par tibi"). Ook kan er een datief van voor- of nadeel een adjectief als dominant hebben.
Prefixdatieven zijn datieven die worden voorafgegaan werkwoorden met een specifiek voorvoegsel ("ad", "ante", "cum", "in", "inter", "prae", "post", "super"," sub", "ob"). Ook kan het gerundivum soms de dominante vorm zijn, waarbij de datief het handelend voorwerp is.
