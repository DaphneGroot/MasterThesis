Paus Julius III.
Paus Julius III, geboren als "Giovanni Maria del Monte" (Rome, 10 september 1487 - aldaar, 23 maart 1555) was de 221e rooms-katholieke paus van 7 februari 1550 tot aan zijn dood in 1555.
Biografie.
Giovanni werd geboren als derde kind van Vincenzo Ciocchi del Monte en Cristofora Saracini. Na zijn studies rechten aan de universiteiten van Perugia en Siena werd hij onderwezen in de theologie door de dominicaan Ambrosius Catharius.
In 1513 werd Giovanni aartsbisschop van Manfredonia. In 1521 werd hij tevens bisschop van Pavia. Hij werd kardinaal gecreÃ«erd door paus Paulus III in 1536. In 1543 volgde zijn verheffing tot kardinaal-bisschop van het suburbicair bisdom Palestrina. Als voorzitter opende hij in 1545 het Concilie van Trente.
Pontificaat.
Bij het conclaaf van 1549-1550 waren de 48 kiesgerechtigde kardinalen verdeeld in drie elkaar tegenwerkende facties: de groep Franse kardinalen, de keizersgezinden en de groep aanhangers van kardinaal Alessandro Farnese, kleinzoon van de net overleden Paulus III. Na tien weken werd kardinaal del Monte verkozen als compromis-kandidaat en hij nam de naam Julius III aan.
De voordien bekende en gewaardeerde eigenschappen van Julius III als effectieve en waardevolle diplomaat verdwenen vrij spoedig na zijn aantreden. Hij heropende nog wel het Concilie van Trente in 1551, dat echter in 1552 alweer geschorst werd. Hij trok zich liever terug tot het leiden van een luxueus leventje en verviel in een politiek van nepotisme.
Uitwas in deze was de verheffing tot kardinaal van Innocenzo Ciocchi del Monte, een adoptief-neef van amper 17 jaar, als jong knaapje een straatbedelaar die door de paus onder zijn hoede was genomen en die hij liet adopteren door zijn broer. Niet helemaal vreemd dat er geruchten de ronde deden dat paus en adoptief-neef een relatie hadden.
