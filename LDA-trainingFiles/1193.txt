	Italië twist opnieuw over spijtoptanten
	Van onze correspondent
Jan van der Putten

ROME
Italië twist opnieuw over de spijtoptanten, na de arrestatie van een door de staat onderhouden oud-mafioso die drugs leverde aan de Romeinse straathoeren.
Salvatore Contorno behoort samen met Tommaso Buscetta tot de eerste en belangrijkste mafiabazen die meewerken met justitie. Daarvóór was hij de vertrouweling van de mafiahoofdman Stefano Bontade. Deze werd, zoals bijna alle leden van zijn clan, in het begin van de jaren tachtig uit de weg geruimd door de corleonesi-clan van Totò Riina.
Contorno nam wraak door in 1984 naar justitie te stappen. Dankzij hem en Buscetta kon onderzoeksrechter Falcone 493 mafiosi laten arresteren.
De mafia nam wraak door 35 familieleden van Contorno te vermoorden. Ze heeft twee keer gepoogd hemzelf door een bom uit de weg te ruimen.
Maar spijtoptant Contorno is er door andere spijtoptanten bijgelapt. Die zeiden dat hij zich van 1990 tot 1993 heeft gewijd aan zijn oude stiel van drugshandelaar.
Contorno zei dat financiële nood hem had gedwongen. Gisteren is hij uit het spijtoptanten-beschermingsprogramma gezet. Hij is op een streng geheim gehouden plaats opgesloten.
Vijftig 'bekeerde' mafiosi zijn al eerder wegens misdragingen uit dit programma gestoten. Eén van hen, Giuseppe Ferone, had het wel heel bont gemaakt. Hij vermoordde de vrouw van de gevangen mafiabaas van Catania, liet op het kerkhof van die stad de dochter en een neefje van een andere vijand neerknallen en bereidde een aanslag op de burgemeester van Catania voor.
Het beschermingsprogramma voor de 1273 spijtoptanten en hun familieleden kost de staat 120 miljoen gulden per jaar. Het is onder zware kritiek gekomen nadat de mafiose moordenaar Baldassarre Di Maggio had toegegeven dat hij van de staat een half miljard lire (nu 600 duizend gulden) had gekregen om een nieuw bestaan op te bouwen. Di Maggio zou getuige zijn geweest van de kus die zijn ex-chef Riina en oud-premier Andreotti elkaar zouden hebben gegeven.
De weduwe van een van de lijfwachten die in 1992 samen met rechter Falcone werden vermoord, is de heldin geworden van miljoenen Italianen die niets meer moeten hebben van de spijtoptanten. Voor de rechter en in tv-shows zei ze dat zij en haar kinderen met moeite het hoofd boven water kunnen houden, terwijl mafiamoordenaars die vaak niet eens berouw hebben, in de watten worden gelegd.
Mafiabestrijders zeggen dat zonder de hulp van mafiosi de strijd tegen Cosa Nostra onbegonnen werk is.
Maar het beschermingsprogramma wordt anders. Er is een wet in de maak om het aantal mensen dat daarvan kan profiteren, drastisch in te perken en misbruik te bestrijden.

