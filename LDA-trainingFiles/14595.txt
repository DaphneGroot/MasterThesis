Bart Wellens.
Bart Wellens (Herentals, 10 augustus 1978) is een voormalig Belgisch veldrijder die reed voor het wielerteam Telenet-Fidea.
Hij werd wereldkampioen te Monopoli in 2003 en te Pontchâteau in 2004. Wellens werd ook Belgisch kampioen in Lille (2004) en in Hamme (2007). Daarnaast won hij het eindklassement van de wereldbeker in het seizoen 2002-2003 en de eindklassementen van de superprestige en de GvA Trofee in het seizoen 2003-2004. Bart Wellens woont in Vorselaar. Hij heeft een dochter en een zoon. De laatste cross die Bart won in zijn carrière was op 6 februari 2013 in Maldegem.
Carrière.
Bij de jeugd maakte Bart Wellens samen met Sven Nys furore en werd hij tot twee maal toe wereldkampioen.
In het seizoen 2000-2001 werd Bart Wellens prof bij Spaar Select, in zijn eerste seizoen haalde hij 10 zeges en werd hij 2e in zowel de Wereldbeker als in de Super Prestige.
In zijn tweede profjaar bevestigde Wellens en haalde het net als in het vorige seizoen weer 10 zeges.
Het jaar daarop begon een absolute top periode voor Wellens, in het seizoen 2002-2003 won Bart de Wereldbeker en werd hij wereldkampioen in het Italiaanse Monopoli.
Het seizoen 2003-2004 wordt gezien als het beste seizoen in zijn carrière met een overweldigend aantal van 21 zeges. Hij overklaste de tegenstand door onder meer het klassement van de Superprestige en Gazet Van Antwerpen binnen te halen en hij werd voor de tweede opeenvolgende keer Wereldkampioen, Wellens werd ook Belgisch kampioen in dat seizoen. Hij verloor wel het wereldbeker klassement door een opgave in Tábor wegens onderkoeling. Wellens heeft tot op de dag van vandaag nooit meer zoveel zeges gehaald als in dat seizoen.
Het seizoen 2004-2005 werd het pechseizoen voor Bart Wellens, met niet meer dan 1 zege. Dat kwakkeljaar werd onder meer veroorzaakt door het verliezen van hoofdsponsor Spaar Select, de dood van ploegmaat Tim Pauwels en een mislukte voorbereiding. Zijn eeuwige rivaal Sven Nys won bijna alle wedstrijden.
In het daaropvolgende veldritseizoen begon de wederopstanding van Wellens en leek hij Nys weer het vuur aan de schenen te kunnen leggen. Uiteindelijk oogst Wellens in dat seizoen 6 zeges.
Het seizoen 2006-2007 startte slecht voor Bart Wellens. Na een karatetrap in de richting van een toeschouwer tijdens de Druivencross van Overijse van 18 december 2005 mocht Bart Wellens als straf geen wedstrijden rijden in de maand september van 2006. Na een mislukte start werd het al met al nog een redelijk seizoen voor Wellens met als hoogtepunt het Belgisch Kampioenschap in Hamme-Zogge, waarin hij 1e werd.
Het seizoen 2007-2008 werd vooral gekenmerkt door vele 2e plaatsen en slechts 3 zeges.
Het seizoen is 2009-2010 is niet goed gestart voor Bart hij is namelijk getroffen door Cytomegalovirus, hierdoor heeft hij aan vele belangrijke wedstrijden niet kunnen deelnemen. De allerlaatste cross van het seizoen in Oostmalle heeft hij nog kunnen winnen na een mooie solo.
Het seizoen 2010-2011 was ook geen succes. Door een val had Wellens veel last en kon hij niet voluit rijden, maar Bart mocht wel een zege in Valkenburg op zijn palmares bijschrijven.
Het seizoen 2011-2012 bereidde Wellens voor in de USA. De resultaten bleven echter uit tot hij onverwacht won in Essen. De ochtend voor de Belgische kampioenschappen 2012, waar hij schaduwfavoriet was, werd bekendgemaakt dat Wellens de nacht voordien met hartproblemen was opgenomen op de afdeling intensieve zorg van het Universitair Ziekenhuis Antwerpen. Hierdoor moest hij verstek geven voor het BK. Het betrof een virusinfectie waarvan hij volledig herstelde.
Op 3 maart 2015 besliste Bart Wellens om zijn fiets aan de haak te hangen omwille van tegenvallende resultaten en aanhoudende rugproblemen.
Algemeen overzicht.
WB = Eindstand Wereldbeker en enkele jaren UCI-ranking genoemd
Bpost = Eindstand bpost bank trofee (werd vroeger Gazet van Antwerpen trofee genoemd)
Wellens en Wee.
Wellens' leven werd van 2004 tot en met 2005 op de voet gevolgd door "Wellens en wee", een programma op VT4. Naast Bart Wellens zijn ook Hans van Kasteren, Geert Wellens, Danny De Bie, zijn toenmalige vriendin Veerle Ingels, Erwin Vervecken en Peter Van Santvliet in de docusoap te zien. Het programma haalde hoge kijkcijfers, maar stopte na drie seizoenen.
Publicaties.
Jan-Pieter De Vlieger, "Open Boek Bart Wellens", Uitg. Borgerhoff&Lamberigts, 2008.
