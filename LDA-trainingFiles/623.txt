	Politie tast volledig in het duister over dodelijke schietpartij
	Van onze verslaggever
WAGENINGEN
De Wageningse politie heeft geen idee wat de toedracht is geweest van de schietpartij op nieuwjaarsnacht, waarbij drie mannen om het leven kwamen. Ze kent de identiteit van de slachtoffers nog niet en weet ook niet wie in welke richting de daders moeten worden gezocht. Een recherchebijstandsteam verhoort de ongeveer honderd gasten van het feest waar het incident plaatsvond.
Het was een besloten nieuwjaarsfeest in een Joegoslavisch restaurant, waarbij veel ex-Joegoslaven aanwezig waren. Wageningen biedt net als het naburige Ede al enkele jaren onderdak aan een tamelijk grote groep bewoners van het voormalig Joegoslavië. In Ede wonen zo'n honderdvijftig Joegoslavische zigeuners, die eind jaren zeventig om humanitaire redenen asiel kregen in Nederland. Wageningen had een van de eerste asielzoekerscentra voor oorlogsvluchtelingen uit Bosnië. Zo'n honderdvijftig van hen zijn na de toekenning van de A-status in de stad blijven wonen.
Volgens de Wageningse wethouder voor welzijn J. Boogers spelen er onder deze ex-vluchtelingen geen problemen die vooralsnog in verband kunnen worden gebracht met de schietpartij van dinsdagnacht. De eigenaar van het Joegoslavisch restaurant is van Kroatische afkomst, maar volgens Boogers zijn er in de Wageningse gemeenschap nooit etnische twisten uitgevochten.
Of er een relatie bestaat tussen de dodelijke schietpartij en de problemen die al enkele jaren spelen rond de Joegoslavische zigeuners in Ede zegt Boogers niet te weten. Ook politiewoordvoerder W. Veenendaal zegt daar nog geen zicht op te hebben.
Onlangs sloot de Edese politie op last van de burgemeester een Joegoslavisch eetcafé nadat het daar herhaaldelijk tot vechtpartijen tussen ex-Joegoslaven was gekomen. De politie nam in het café enkele vuurwapens in beslag.
In 1994 sloegen alle circa 150 Edese zigeuners op de vlucht na de bloedige moord op twee familieleden in Luik en Aken. De mannen zouden vermoord zijn door een concurrerende Servo-Kroatische bende die ze vermoedelijk bedrogen hadden bij een geldtransactie. Familieleden zeiden dat ze door leden van de bende telefonisch waren bedreigd. Hun huizen en woonwagens in Ede en Nieuwegein werden beschoten. De politie ging over tot tijdelijke bewaking. Na enige tijd keerden de zigeuners in Ede terug.
Vorig jaar ontstond opnieuw grote opschudding in dezelfde gemeenschap naar aanleiding van een huwelijk. Volgens familie van de bruidegom was de (dertienjarige) bruid geen maagd meer. Er hadden onderlinge gijzelingen en vechtpartijen plaats.

