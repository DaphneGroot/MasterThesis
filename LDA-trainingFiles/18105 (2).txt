Almería (stad).
Almería is een stad en gemeente in Andalusië, Zuid-Spanje, aan de Middellandse Zee. De stadsnaam 'Almería' is afgeleid van het Arabische begrip Al-Mariya ('Spiegel van de Zee').
Het is de hoofdstad van de gelijknamige provincie Almería. In 2008 had de stad 187.521 inwoners. De kust bij Almería heet de Costa de Almería en is 219 kilometer lang, met zonnige stranden. De regio kent gemiddeld de meeste zonuren per jaar van Europa.
Ten westnoordwesten van de stad ligt de Sierra Nevada, en aan de andere kant hiervan ligt de stad Granada.
Bij Almería ligt een vliegveld en een circuit, verder heeft de stad een treinstation. Vanuit de haven van Almería kan men de oversteek naar Noord-Afrika maken. Er zijn overtochten van Transmediterranea naar onder meer de Spaanse exclave Melilla, het Marokkaanse Nador en Al Hoceima. De oversteek naar Afrika vanaf Almería is echter veel duurder dan die vanuit Algeciras of Tarifa, aangezien de afstand van deze laatste steden tot Afrika veel kleiner is.
Geschiedenis van Almería.
Tijdens het kalifaat Córdoba was Almería de belangrijkste havenplaats. De haven was van belang voor de handel. In 1489 kwam hieraan een einde, toen de katholieke Spanjaarden onder Ferdinand van Aragón en Isabella van Castilië de stad veroverden op de Moren. In 1522 werd de stad verwoest door een aardbeving.
Klimaat.
Almería kent een Woestijnklimaat (BWh, Klimaatclassificatie van Köppen) met relatief warme winters (9°C - 17°C) en zomers (24°C - 33 °C). Tijdens de zomermaanden kan de maximale temperatuur zelfs de grens van 40°C overschrijden. Het is de enige stad binnen continentaal Europa waar nog nooit officieel een temperatuur onder het vriespunt is waargenomen, de laagst gemeten temperatuur was +0,1°C in januari 2005.
Met een gemiddelde van 2994 zonuren en 108 compleet onbewolkte dagen, is Almería één van de zonnigste steden van Europa.
La Alcazaba.
Alcazaba de Almería is een Arabisch fort en een van de belangrijkste Arabische monumenten van het land. De constructie van het grootste Arabische fort van Spanje begon in 955 op bevel van kalief Abd al-Rahman III en eindigde in de elfde eeuw.
Kathedraal van Almería.
De Kathedraal van Almería (Spaans: Catedral de la Encarnición de Almería) is de zitplaats van het bisdom Almería. De bouw begon in 1524 en eindigde in 1562, de kathedraal kent een combinatie van Gotische en Renaissance architectuur. Kenmerkend is het ontwerp van het bouwwerk als fort, dienend als verdediging tegen onder andere piraten.
Sport.
Almería telt één professionele voetbalclub, UD Almería, momenteel uitkomend op het tweede niveau (Segunda División A) van Spanje. UD Almería speelt zijn thuiswedstrijden sinds 2005 in het Estadio de los Juegos Mediterráneos. Dit stadion werd gebouwd vanwege de organisatie van de Middellandse Zeespelen door Almería in 2005 en heeft een capaciteit van 22.000 toeschouwers.
