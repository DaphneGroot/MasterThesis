	'Kok mag niet te veel beeld PvdA bepalen'
	Van onze verslaggeefster
DEN HAAG
Het succes van premier Kok en de resultaten van zijn kabinet mogen niet eenzijdig het beeld bepalen dat de PvdA gaat uitdragen in de campagne voor de Tweede-Kamerverkiezingen 1998. Anders wordt 'de partij een aanhangwagen van haar bewindslieden', vindt fractievoorzitter Wallage.
Wallage en partijvoorzitter Adelmund zeiden dinsdag bij de presentatie van de plannen om tot een verkiezingsprogramma te komen dat de PvdA ook moet laten zien dat zij heeft geleerd van het regeren. Wallage: 'Anders maak je de denkfout dat regeren voldoende missie is om mensen te motiveren op je te stemmen.'
In de aanloop naar een verkiezingsprogramma moet de partij zich 'ongemakkelijke vragen' durven stellen en verlangens onder ogen zien, ook al zijn ze lastig in te passen in een sober financieel regime. Het risico dat de partij een uitbundige verlanglijst opstelt die botst met het zuinige imago van PvdA-leider Kok, neemt Wallage voor lief.
'Dat risico is natuurlijk aanwezig, maar daar zijn we ook met z'n allen bij. En liever dat, dan het verwijt krijgen dat we ons afsluiten voor de diep gevoelde verlangens in de partij. Die moeten we eerst in kaart brengen en pas daarna de afweging maken.' Adelmund voegde eraan toe dat dit niet het sein is tot 'het grote uitdelen'.
Adelmund en Wallage leiden gezamenlijk een programmaberaad van elf 'relatieve buitenstaanders', minister Melkert en de voorzitters van de Europese- en de Eerste-Kamerfractie, d'Ancona en Cohen. Opvallende leden van het beraad zijn oud-politiecommissaris Nordholt, oud-staatssecretaris In 't Veld, armoedeonderzoeker Engbersen en de hoogleraar Cramer (milieu).
De laatste twee zijn geen lid van de PvdA of een andere politieke partij.
Naast een stapel schriftelijk materiaal moeten een serie debatten, studiebijeenkomsten en een inspraakdag met dertig maatschappelijke organisaties grondstof opleveren voor het verkiezingsprogramma.
In een oriÂ‰nterend stuk voor het programmaberaad adviseren Wallage en vice-voorzitter Vreeman het verkiezingsprogramma 'in alle openheid' tot stand te laten komen.

