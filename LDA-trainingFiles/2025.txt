	'Londen is het landschap van mijn verbeelding'
	TOT 2003 IS hij volgeboekt. Over een paar maanden verschijnt zijn biografie van Sir Thomas More, medio 1999 zal zijn hoogstpersoonlijke geschiedenis van Londen het licht zien, eind 2000 kunnen we zijn volgende roman verwachten, voor het boek dat hij in 2002 publiceert moet hij nog een keuze maken uit een rijkdom van onderwerpen (de schilder J.M.W. Turner schijnt de meest serieuze optie te zijn), en in 2003 komt dan eindelijk de langverwachte biografie van Shakespeare.
Peter Ackroyd werkt volgens een ijzeren schema. Hij moet wel. Een paar jaar geleden tekende hij een lucratief contract voor acht boeken, waarvan er nu drie zijn verschenen. De andere vijf zullen met tussenpozen van achttien maanden worden uitgebracht.
Ackroyd: 'De laatste jaren heb ik steeds een biografie afgewisseld met een roman. De reden is dat ik tijdens het schrijven van een roman onderzoek kan doen voor de volgende biografie. Het is een productieve en profijtelijke manier van werken. Met dat contract heb ik mij verplicht tot een productie die ik toch al van plan was. Het is geen loden last en ik ben niet bang dat ik een van mijn deadlines niet zal halen.'
Peter Ackroyd heeft duidelijk zijn eigen terrein afgebakend in het wijde Engelstalige literaire landschap. 'Al mijn boeken liggen in elkaars verlengde', meent hij. 'Ze gaan over Londense visionairs, Londense schrijvers en uiteindelijk natuurlijk over Londen zelf. De thema's en ideen die ik in mijn romans aansnijd, komen weer terug in de biografien. Het bedrijven van die twee genres is een voortdurend proces van kruisbestuiving.'
Bij Ackroyd staat er geen muur tussen zijn biografien ('harde feiten') en zijn romans ('verbeelding'). Zijn romans zijn druk bevolkt met historische personen, zoals de schrijvers Oscar Wilde, Thomas Chatterton, John Milton, Charles Dickens en George Gissing, de architect Nicholas Hawksmoor, de alchemist en wiskundige John Dee, de varit-artiest Dan Leno, Karl Marx en de nog in de moederschoot geborgen Charlie Chaplin (dankzij ingrijpen van Leno overigens van een prenatale dood gered). In Ackroyds biografie van Charles Dickens wordt de grote Victoriaanse schrijver (1812-1870) in een reeks korte 'entr'actes' opgevoerd in gesprek met enkele van zijn eigen personages, of met collega's als Wilde, Chatterton (1752-1770) en T.S. Eliot (1888-1965).
Volgens Ackroyd geven die confrontaties uitdrukking aan zijn overtuiging dat alles elkaar raakt en benvloedt. 'Bij het schrijven van romans en biografien vinden dezelfde compositorische processen plaats. Ik benader beide genres op dezelfde manier. Natuurlijk kent het schrijven van biografien beperkingen die bij fictie niet aan de orde zijn. Overigens ben ik van plan die scheidslijn in de toekomst te laten verdwijnen. Ik denk dat de ouderwetse biografie op zijn einde loopt, net als de roman-in-drie-delen uit de negentiende eeuw.
'Het zal mogelijk en zelfs noodzakelijk worden iets heel anders te gaan doen met de biografische vorm. Daar denk ik momenteel over na. De laatste tijd heb ik verschillende biografien gelezen waarin de biograaf zijn onderwerp heeft laten verdrinken in een zee van details. Het ging om uiterst volumineuze boeken.
'Ik weet wel dat ik weinig recht van spreken heb, omdat ik met Dickens ook een biografie van ruim 1100 pagina's heb geschreven, maar ik vermoed dat dit in de toekomst niet langer de geigende vorm zal zijn. Trouwens, vrijwel iedereen die voor een biografie in aanmerking komt, heeft er een, althans in Engeland.' Niettemin weerspreekt Ackroyd de veronderstelling dat de fictieve gespreksfragmenten in Dickens voortkwamen uit de behoefte een andere biografische vorm te vinden. 'Ik heb ze instinctief geschreven, zomaar omdat ze in me opkwamen. Voor het overige was het een vrij traditionele biografie. Mijn nieuwere biografien, van Blake en More, heb ik met meer drama geschreven. Met meer ruimte voor de verbeelding, niet simpelweg achter elkaar opschrijven dat dit is gebeurd, en toen dit en daarna dat.
'Die ontwikkeling wil ik voortzetten. Ik vind het hoe langer hoe belangrijker dat een biograaf niet alleen feiten verzamelt, maar vooral ook interpreteert. Er moet een driedimensionale, geloofwaardige persoonlijkheid naar voren komen in een biografie. Helaas zijn de meeste hoofdpersonen wegens een gebrek aan interpretatie volstrekt tweedimensionaal. De biografen zijn bang te interpreteren of hebben een gebrek aan visie.
'Zolang je je interpretaties maar met feiten en argumenten kunt verdedigen, is er niets aan de hand. Als ik een biografie schrijf, probeer ik niet alleen de centrale figuur te herscheppen, maar ook een historische periode, zoals ik eveneens in mijn romans doe. Het allerbelangrijkste is echter dat een biografie heel goed is geschreven. Dat is van veel meer gewicht dan het onderwerp. Je kunt beter een goed boek schrijven over A.E. Housman dan een slecht boek over Dickens.'
Ackroyds voorliefde om in het verleden te wroeten en historische personages en perioden te herscheppen, vinden we ook terug in zijn romans. Zelfs als een boek schijnbaar in het heden speelt, zoals First Light, met zijn archeologen en terugkijkende astronomen. Volgens de schrijver is dit 'per ongeluk' het geval en is het niet zo dat hij graag een zekere historische afstand bewaart tot de personen en verwikkelingen die hij beschrijft.
'Mijn eerste roman, The Great Fire of London, ging over iemand die een verfilming van Little Dorrit maakte. Vervolgens infiltreerden Dickens' personages, en hun taaleigen, in de tekst. Daarna schreef ik The Last Testament of Oscar Wilde, waarin het noodzakelijk was de taal van Wilde te hanteren. Voor Hawksmoor had ik een vroeg achttiende-eeuws Engels nodig, en dus verdiepte ik me daarin. Met andere woorden: ik ontdekte het verleden door de taal. Zo realiseerde ik mij dat ik via die taal ook de beelden kon oproepen. Vanaf dat moment werd mijn belangstelling voor het verleden sterker. Maar ik ben minder genteresseerd in het verleden zelf dan in de manier waarop het verleden het heden heeft gevormd. Mijn boeken zijn geen kostuumdrama's, maar een manier om zaken uit het heden ter sprake te brengen die we normaal niet waarnemen of onderkennen.'
Een van de rode draden in Ackroyds romans is dat zaken niet zijn wat ze lijken. Ook Het proces tegen Elizabeth Cree biedt zulke voorbeelden. Het in de late negentiende eeuw gesitueerde boek behandelt de rechtszaak tegen een vrouw die ervan wordt beschuldigd haar echtgenoot John te hebben vergiftigd. De man zelf lijkt een reeks brute, Jack the Ripper-achtige moorden op zijn naam te hebben staan. Het verhaal komt tot de lezer via onder anderen een alwetende verteller die soms een twintigste-eeuws perspectief verraadt, fragmenten uit het dagboek van John Cree en het gerechtelijk verhoor van Elizabeth.
'Het is niet zo dat ik bewust boeken schrijf over zaken die niet lijken wat ze zijn', stelt Ackroyd. 'Dat gebeurt gewoon. Misschien doordat ik een verhaal graag met zoveel verschillende stemmen vertel, en iedere stem zijn eigen visie heeft. Maar dat is een theorie achteraf.'
Ackroyd aarzelt niet daar waar hij het noodzakelijk acht, de feiten naar zijn hand te zetten. Zo vervroegt hij bijvoorbeeld de geboortedatum van Dan Leno elf jaar, om een ontmoeting tussen hem en Dickens te kunnen laten plaatsvinden. 'Dat is gewoon een manier om de plot coherenter te maken. Zoiets mag je in een biografie niet doen, wel in een roman. Ik ben dermate in het verhaal en het thema genteresseerd dat ik mijzelf toesta details te veranderen als de soepelheid van het verhaal dat verlangt. In mijn laatste roman, Milton in America, laat ik de beroemde puriteinse dichter naar Amerika gaan en daar een kolonie stichten. Dat heeft hij in werkelijkheid nooit gedaan. Voor mij was het een plausibele manier om zijn karakter en de maatschappij die hij vertegenwoordigde, te behandelen.'
Ackroyd is een geboren en getogen Londenaar, en als het erop aankomt is Londen het onderwerp van al zijn boeken. 'Het klinkt wat pompeus, maar ik denk dat je Londen het landschap van mijn verbeelding kunt noemen. Ik probeer in mijn werk de mogelijkheden van deze stad te exploreren, via het landschap, via de mensen, of wat dan ook. Londen is de enige stad die ik echt ken, de enige waar de geschiedenis voelbaar is. Vrienden zeggen: ga eens naar Parijs of Amsterdam. Daar is veel meer van de historische stad overgebleven. Misschien hebben Parijzenaars en Amsterdammers daarom geen boeken over het verleden nodig: ze hebben dat al om zich heen. Maar ik denk ook dat de specifieke aard van Londen - zijn omvang, tamelijk angstwekkende commercile eigenschappen, lelijkheid en buitengewone historie - een sfeer heeft doen ontstaan die tastbaar is. Ik probeer in al mijn boeken die sfeer binnen te dringen en te zien hoeveel ik ervan tot uitdrukking kan brengen.'
Hans Bouman

Foto
	Peter Ackroyd FOTO GUUS DUBBELMAN - DE VOLKSKRANT

