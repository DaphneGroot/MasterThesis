	Ferrara fileert drie maffiosi in sombere en donkere beelden
	The Funeral van Abel Ferrara. Met Christopher Walken, Chris Penn, Vincent Galllo, Annabella Sciorra, Isabella Rossellini. Alfa 1 en Kriterion 1 Amsterdam, Metropole 2 Den Haag, Lumire 4 Rotterdam, Path 8 Groningen, Movies 1 Utrecht.
Francis Ford Coppola spreidde zijn romantische analyse van de maffia uit over een opera van drie bedrijven, een weids epos waarin de ene explosie alleen maar een lont was voor de volgende. Abel Ferrara doet het precies andersom. In The Funeral probeert hij, net als Coppola, de wortels van de maffia bloot te leggen. Niet door een intieme familiekroniek te verbreden tot een macro-wereld, maar door naar binnen te keren in een microkosmos.
De titel geeft het al aan: er is een begrafenis, zoals er altijd wel een begrafenis is in de maffiawereld, waar tegenover de onvoorwaardelijke trouw aan de familie de onvermijdelijke dood van velen, zo niet allen, staat.
Een van drie maffiabroers is vermoord, de concurrerende maffiabaas, met wiens vrouw de vermoorde een verhouding had, is vermoedelijk de logische dader. Dus het vervolg lijkt simpel: bloemetje erop, kogeltje erin, en het leven gaat verder, tot de volgende begrafenis.
Maar zo eenvoudig is dat niet. Ferrara zet een vlijmscherp fileermes in de drie broers. Ray (Christopher Walken) is de oudste en de leider, Chez (Chris Penn) de rusteloze volbloed en Johnny (Vincent Gallio) de idealist, met links-politieke belangstelling. Johnny wordt neergeschoten als hij een bioscoop uitkomt, rond zijn kist hangt een geur van wierook en wraak.
In een van zijn beste films tot nog toe, zo niet zijn beste, grijpt Ferrara zijn sleutelpersonages als het ware bij de kladden. Hij sluit ze op in voortdurende close-ups en uitsluitend sombere, donkere beelden, waaruit zij niet ontsnappen kunnen, op weg naar hun dood die zeker komen gaat. Terwijl de kist met Johnny nog boven aarde staat, ontlaadt zich het geweld waarin zo'n beetje alle mannen sneuvelen, terwijl vrouwen en kinderen huilend toekijken.
Het verleden komt in flash backs op tafel en onthuld wordt hoe ooit vader Tempio zijn drie jongens leerde hoe het zit als je opgroeit in een maffiafamilie. Ze worden geconfronteerd met een man die, vastgebonden aan een stoel, al bijna dood is. Medelijden zou hem de kans geven ooit wraak te nemen, dus alleen een laatste kogel is de oplossing. Ray moet het doen en pleegt zijn eerste moord.
Het is de basis voor het volgende leven van de broers, en dat van hun zonen en kleinkinderen. Als je bij de maffia geboren bent dan word je nooit een doetje. Met een excellente cast, dit keer ook eens met mooie vrouwenrollen, bewijst Ferrara dat hij het niet alleen van een visuele en weelderige stijl en excentriek figuren hoeft te hebben. In The Funeral toont hij juist een ingetogen, beheerste stijl.
Het merkwaardige is dat je na afloop het gevoel hebt dat Ferrara slechts een hoofdstuk uit een dik boek heeft verfilmd, zonder begin (dat kennen we al uit vele ander maffiafilms) en ook in de wetenschap dat de gruwelijke afloop van The Funeral nog geen einde inhoudt. Die dag van de begrafenis is het enige. Wel een cruciaal moment waarop alles wat vooraf ging samenkomt, maar de wortels van het komende kwaad geenszins worden uitgeroeid. PvB

