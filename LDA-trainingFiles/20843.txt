Contentmanagementsysteem.
Een content-beheersysteem of contentmanagementsysteem is een softwaretoepassing, meestal een webapplicatie, die het mogelijk maakt dat mensen eenvoudig, zonder veel technische kennis, documenten en gegevens op internet kunnen publiceren (contentmanagement). Als afkorting wordt ook wel "CMS" gebruikt, naar het Engelse "content management system" (inhoudbeheersysteem). Een functionaliteit van een CMS is dat gegevens zonder lay-out (als platte tekst) kunnen worden ingevoerd, terwijl de gegevens worden gepresenteerd aan bezoekers met een lay-out door toepassing van sjablonen. Een CMS is vooral van belang voor websites waarvan de inhoud regelmatig aanpassing behoeft, en de inhoud in een vaste lay-out wordt gepresenteerd aan bezoekers. De meeste grote bedrijven gebruiken voor hun website tegenwoordig een CMS. Een bekende variatie op het CMS is bijvoorbeeld de weblog.
Naast bovenstaande betekenis van content management (ook wel web content management) wordt de term ook gebruikt voor de bredere variant, enterprise content management (ECM).
Een webmanager kan voor de invulling van een CMS-website zorgen.
Onderdelen.
Een CMS kan worden gebouwd voor een specifieke toepassing, maar er zijn ook generieke CMS'en beschikbaar. Een aantal daarvan is onder een opensourcelicentie gepubliceerd. Deze open source-oplossingen zijn volgens onderzoek voor 77% een goed alternatief voor closed source-oplossing.
