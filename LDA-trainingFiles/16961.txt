Eén (televisiezender).
Eén (tot en met 20 januari 2005 TV1) is het eerste net van de VRT, de Vlaamse openbare televisieomroep. De zender wordt gesteund door de Vlaamse overheid en gedeeltelijk gefinancierd met belastinggeld. In Nederland wordt de zender dikwijls met de naam "België 1" aangeduid.
In het logo wordt de naam zonder hoofdletter geschreven. In gewone lopende tekst wordt altijd "Eén" met een hoofdletter en met een accent op de tweede e geschreven. In teksten met speciale opmaak, bijvoorbeeld advertenties, wordt – zoals in het logo – "één" in kleine letters met een accent op beide e's geschreven.
Eén is de oudste nog bestaande zender van Vlaanderen.
Vernieuwing.
In 2005 kon Aimé Van Hecke, voormalig directeur televisie van de VRT, het resultaat van de grondige opknapbeurt van de VRT-netten voorstellen. Op 21 januari 2005 werd TV1 dus Eén, met als nieuwe slogan "ieder zijn Eén". De vernieuwing maakt deel uit van het project "Xi". Canvas is op 24 oktober 2005 en Ketnet op 1 april 2006 vernieuwd. Op 31 augustus 2015 is de zenderstijl opnieuw vernieuwd onder het motto "Bij Eén zit je goed".
Eén HD.
In het voorjaar van 2009 is de VRT gestart met haar volledige hd-uitzendingen. In de zomer van 2008 waren er testen met de Ronde van Frankrijk en de Olympische spelen. In 2009 werden er 4 fictiereeksen in hd uitgezonden. Dit aanbod is in de loop ter tijd fors uitgebreid. Midden augustus 2013 schakelde Eén over naar een hogere hd-kwaliteit: van 720p naar 1080i.
Ontvangst.
Eén is een zender die verplicht in het aanbod zit van alle Belgische en Nederlandse kabelnetten. Ook is Eén in Vlaanderen gratis te bekijken via DVB-T, zit in Nederland in het pakket van Digitenne en zat het in België in het pakket van Teletenne. Sinds november 2005 tot 26 mei 2015 was Eén te te bekijken via de Astra 1-satelliet op 19,2°O. Eén HD is te bekijken via de Astra 3-satelliet op 23,5°O. Hiervoor kan men in Nederland een abonnement afsluiten bij Canal Digitaal, en sinds maart 2006 ook in België via TV Vlaanderen.
De hd-zender zit in de meeste digitale pakketten, uitgezonderd DVB-T.
Meest bekeken programma's van Eén.
Enkele markante cijfers van vóór 1997 (berekend zonder kijkerspanel en bijgevolg niet te vergelijken met de voorgaande cijfers).
Netmanagers.
De netmanager van Eén is sinds juni 2014 Olivier Goris. Hij is de opvolger van onder meer Jean Philip De Tender (2007-2014), Mieke Berendsen (2006-2007), Bettina Geysen (2003-2006) en Wim Vanseveren (1998-2003).
