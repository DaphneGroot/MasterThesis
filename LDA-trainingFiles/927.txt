	Stakers in Zuid-Korea dwingen president tot debat over arbeidswet
	Van onze correspondent
Toine Berbers
 HONGKONG
De Zuid-Koreaanse president Kim Young-sam heeft gisteren enkele concessies gedaan waarvan hij hoopt dat ze een eind zullen maken aan de stakingen, die drie weken hebben geduurd. De belangrijkste is dat hij heeft beloofd het parlementair debat over de omstreden arbeidswet te heropenen.

Ook over de fel aangevochten bevoegdheidsuitbreiding van de geheime dienst kan worden gedebatteerd. 'Alles kan weer in het parlement worden besproken, of het nu de arbeidswet is of de wet op de Nationale Veiligheidsdienst', hield de president de verblufte oppositieleiders voor.
In één moeite door trok Kim het arrestatiebevel in tegen zeven stakingsleiders. De oppositie reageerde enthousiast op de poging van de regering 'de dialoog een nieuwe kans te geven'.
De president blijft echter weigeren de arbeidswet in te trekken: 'Er is niets ongrondwettigs gebeurd, de wet blijf van kracht'. Deze onverzettelijkheid lokte felle kritiek uit van vakbondsleider Kwong Young-kil. 'Als het basisprobleem onopgelost blijft, houden we een algemene staking'.
De vakbonden hebben steeds geëist dat de hele wet wordt ingetrokken. De regeringspartij heeft het omstreden ontwerp in een geheime zitting van zes minuten op de ochtend van tweede kerstdag door het parlement gejaagd, zonder dat de oppositie aanwezig was. Deze handelwijze is in brede kring afgekeurd.
De stakingen waren de afgelopen week aan het verlopen. In een poging verder gezichtsverlies te voorkomen, besloten de vakbondsleiders maandag hun acties te beperken tot één dag per week. Als de regering medio februari nog niet overstag zou zijn, wilden de bonden wel weer een algemene staking wagen. Zij proberen de strijd gaande te houden tot de jaarlijkse loonronde in maart.
Tegelijkertijd werd de druk op president Kim om de stakers tegemoet te komen echter ook steeds groter. Gisteren gaf hij toe dat zijn nieuwe arbeidswet de bevolking schrik had aangejaagd. Hij was bang dat de stakingen zich nog maanden zouden voortslepen en dat de concurrentiepositie van Zuid-Korea, waar het allemaal om begonnen was, nog verder zou worden uitgehold.
De door de bonden vervloekte arbeidswet maakt het voor werkgevers eenvoudiger personeel te ontslaan en stakers te vervangen door uitzendkrachten. Kim hoopte de tegenvallende ecnomische groei een injectie te geven door te kappen met de huidige praktijk, die ontslag bijna onmogelijk maakt.
De aandelenbeurs van Seoul, die al het diepste punt in vier jaar had bereikt, zakte gisteren nog verder in. De beleggers zijn bang dat de president uiteindelijk toch zal zwichten voor zijn tegenstanders.
De concessies van gisteren ondergraven de geloofwaardigheid van de president. Zijn compromisloze houding bezorgde hem al gezichtsverlies, maar nu Kim bereid is tot overleg daalt zijn aanzien in de regeringspartij nog verder. Ook van zijn populariteit bij het grote publiek is niet veel meer over.
Een verdere blamage voor de president is dat zijn handelwijze steeds meer kritiek ondervindt op het hoofdkwartier van de OESO, de organisatie van 29 rijke landen waarvan Zuid-Korea sinds december lid is. Kim beschouwt dat als een van zijn grootste prestaties. Maar buitenlandse vakbondsdelegaties, die tijdens hun bezoek aan Zuid-Korea werden lastiggevallen door de geheime dienst, stelden vast dat er niets terechtkwam van de belofte de vakbondswetgeving te liberaliseren volgens de normen van de OESO.

