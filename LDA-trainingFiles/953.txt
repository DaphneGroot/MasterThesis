	Voorhoeve ontkent geheime bevelen bij val Srebrenica
	Van onze verslaggever
AMSTERDAM
Minister Voorhoeve van Defensie heeft de nieuwe beschuldigingen over zijn optreden tijdens de val van Srebrenica maandag 'ongegrond' genoemd. In een brief aan de Tweede Kamer ontkent hij dat Den Haag kort na de val van de Moslim-enclave geheime instructies heeft uitgevaardigd aan luitenant-kolonel Karremans, de commandant van Dutchbat.
Dat beweren de journalisten Bart Rijs en Frank Westerman in hun pas verschenen boek 'Srebrenica, Het Zwartste Scenario'. De auteurs beschuldigen Voorhoeve ervan de Kamer verkeerd te hebben voorgelicht, door vol te houden dat de Nederlandse soldaten in Srebrenica uitsluitend instructies hebben gekregen van het VN-commando in Sarajevo, en niet van Defensie in Den Haag. Het CDA-kamerlid De Hoop Scheffer kondigde vorige week aan dat hij Voorhoeve vandaag, op de eerste dag na het kerstreces, om opheldering zou vragen.
In een persbericht van de uitgever van het boek, Atlas, staat dat Voorhoeve tijdens de val van de Moslim-enclave in Bosnië geheime, in het Nederlands gestelde instructies heeft gegeven aan Karremans. Daarin kreeg deze opdracht om zo veel mogelijk legermaterieel mee te nemen. Maar over de bescherming van de Moslim-mannen, die later bij duizenden zijn geëxecuteerd, wordt met geen woord gerept. Voorhoeve heeft zich later gedistantieerd van de instructies, die volgens hem van het VN-commando in Sarajevo afkomstig waren.
In reactie op het persbericht van de uitgeverij zegt Voorhoeve dat de instructies voorkomen in het debriefingsrapport dat hij in oktober 1995 aan de Tweede Kamer heeft gestuurd. Als bewijs heeft hij de bewuste paragraaf van het rapport toegevoegd, die inderdaad overeenkomt met de in facsimile afgedrukte instructielijst in het boek.
Dat de instructies van het VN-commando in het Nederlands waren gesteld is in het debriefingsrapport echter niet vermeld. Volgens Voorhoeve is de Nederlandse taal gebruikt omdat Unprofor-commandant Smith afwezig was, en diens chef-staf, brigade-generaal Nicolai, een Nederlander was.
'Hierdoor is mogelijk de indruk gewekt dat het om nationale richtlijnen gaat. Luitenant-generaal Karremans heeft uit Nederland echter geen opdrachten gekregen', schrijft Voorhoeve. 'Brigade-generaal Nicolai heeft in die periode als chef-staf van Unprofor in Sarajevo vanzelfsprekend wel telefonisch contact met Nederland gehad. De VN-bevelsstructuur is daarbij steeds intact gelaten', aldus de minister.
Karremans zelf dacht wel degelijk dat hij het faxbericht had ontvangen 'van de Nederlandse autoriteiten via het hoofdkwartier van Unprofor in Sarajevo'. Dat schreef hij althans kort na het ontvangen van de instructies aan de Bosnisch-Servische generaal Mladic in een brief, die ook in het boek is afgedrukt.
'Alle praktische aanwijzingen zijn dat het een Nederlandse bevellijn betreft', zegt auteur Bart Rijs. 'Zowel Nicolai als Karremans begrepen al die tijd dat het om instructies van de Nederlandse autoriteiten ging.' In de fax aan Karremans wordt Nicolai dan ook aangeduid als 'gevolmachtigd onderhandelaar namens NL Government en Unprofor'.
Dat over de Moslims niet gesproken wordt in de instructies, komt omdat de Serviërs alle Moslims op het moment van schrijven al gedeporteerd hadden, schrijft Voorhoeve. De Nederlandse regering en de VN hebben zich in de dagen daarna volgens hem wel ingezet voor de vluchtelingen uit Srebrenica.
De minister ontkent ook de beschuldiging van Rijs en Westerman, dat hij degene geweest is die de NAVO-luchtaanvallen op het Bosnisch-Servische leger heeft afgeblazen. De auteurs citeren uit twee geheime codeberichten aan het VN-hoofdkwartier in New York, waarin VN-gezant Akashi schrijft dat Voorhoeve voorstelde de luchtsteunmissie af te blazen. Akashi beweert dat hij zou zijn doorgegaan met de luchtsteun 'als de Nederlandse minister niet zou hebben geïnterveniëerd'.
Volgens Voorhoeve was het hoofdkwartier van Unprofor in Sarajevo onafhankelijk van hem al tot de conclusie gekomen om de luchtaanvallen af te blazen. 'Het was de feitelijke situatie op de grond die de doorslag gaf'. Zijn verzoek aan Akashi deed hij in overleg met premier Kok en minister van Buitenblanse Zaken van Mierlo, die op dat moment aanwezig waren in het crisiscentrum op het ministerie van Defensie.

