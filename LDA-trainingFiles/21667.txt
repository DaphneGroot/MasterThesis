Eelde.
Eelde (Drents: "Eel") is een plaats in het noorden van de provincie Drenthe (Nederland), langs de A28 tussen Assen en Groningen, en maakt deel uit van de gemeente Tynaarlo. Voor 1998 was het de hoofdplaats van de gemeente Eelde.
De dorpen Eelde en Paterswolde zijn in de loop van de twintigste eeuw aan elkaar gegroeid en vormen sindsdien één kern. Op de plaatsnaamborden wordt dan ook de naam Eelde-Paterswolde vermeld. Eelde is het zuidelijke gedeelte.
Bevolking.
In 2012 telde Eelde 6.660 inwoners en Paterswolde 3.680. Gezamenlijk 10.340 inwoners.
Geschiedenis.
Eelde maakt deel uit van het oude dingspel Noordenveld. De oudste vermelding is gevonden in een oorkonde uit 1139 waarin de plaats als "Elde" wordt vermeld.
Later komt men in oorkonden de namen "Elethe" (1250 & 1275) en "Elede" (1294) tegen. Naar alle waarschijnlijkheid zijn dit ook namen voor het tegenwoordige Eelde.
Het is zeker dat er reeds voor 1139 bewoning op deze plaats was, maar hoe ver dit teruggaat is nog niet exact vastgesteld. Een grafheuvel en veenterpen wijzen in elk geval wel in de richting van vroege bewoning.
In de oorkonde van 1139 neemt de kerk een centrale plaats in. Onduidelijk is wanneer men deze kerk heeft gesticht. Door de toename van de bevolking in de Middeleeuwen is op een bepaald moment besloten om in Eelde een kapel te gaan bouwen. Hiervoor ging men naar alle waarschijnlijkheid naar de moederkerk van deze kapel, de kerk in "Arlo", het tegenwoordige Vries.
Naarmate er steeds meer mensen kwamen wonen in Eelde werd de nood voor een nieuwe kerk dringender en heeft men een tufstenen kerk gebouwd.
Eelde was lange tijd de zetel van de schulte, de hoogste bestuurlijke ambtenaar van Drenthe. Het "Schultenhuis" (ook wel Nijsinghhuis) en de Schultenweg in Eelde herinneren er nog altijd aan. De schulte resideerde vermoedelijk in de waterburcht, een kasteelterrein met motte ten zuiden van Eelde.
Op 9 mei 2008 kwamen drie brandweermannen uit Eelde om tijdens een zeer grote brand in De Punt
Gemeentewapen.
Het wapen is afkomstig van de adellijke familie "Sighers ter Borgh". Leden van deze familie bewoonden in de 16de en 17de eeuw de havezate ter Borch in Eelde en vervulden belangrijke posities in het bestuur van de Landschap Drenthe. Zij bezaten daarnaast ook andere aanzienlijke huizen in Eelde. Het wapen komt voor op een grafzerk uit 1545 in de Nederlands Hervormde Kerk van Eelde Het wapen is ook te vinden in het gebrandschilderde raam van het huis Vennebroek (zie aldaar).
Bijzonderheden.
De grote naamsbekendheid heeft Eelde te danken aan het nabijgelegen vliegveld Groningen Airport Eelde.
Ook de grote bloemenveiling FloraHolland is wijd en zijd bekend, waar tevens elke zaterdag de Vitalis vlooienmarkt wordt georganiseerd.
In het najaar wordt in de plaats een groots bloemencorso gehouden dat vele tienduizenden bezoekers trekt.
In het centrum liggen Museum De Buitenplaats en het Internationaal Klompenmuseum. Er net buiten staat het Museum Vosbergen dat zich wijd aan muziekinstrumenten.
In het noorden van het dorp ligt het Keramisch Atelier "In Vuur en Vlam".
Nabij Eelde liggen de landgoederen De Braak, Vosbergen, Lemferdinge, De Duinen, Vennebroek en Oosterbroek.
Aan de westkant ligt het natuurgebied "de Peizer- en Eeldermaden".
De plaatselijke nieuwsvoorziening wordt al sinds 1946 gedaan door het weekblad Dorpsklanken.
Sport.
De plaatselijke sportvereningen (o.a. voetbal en volleybal) is VV Actief.
Hiernaast ook een hockeyclub HC Eelde.
Openbaar vervoer.
Eelde is bereikbaar met buslijn 2 die van maandag tot en met zaterdag 2 keer per uur rijdt ('s avonds en op zondag 1 keer per uur). Daarnaast wordt Eelde bediend door een nachtbus 402 die eenmaal rijdt in de nacht van zaterdag op zondag.
