	Jemenitische stam laat Poolse toeristen vrij
	Reuter
SANAA
De vijf Poolse toeristen die sinds vorige week door een Jemitische stam werden gegijzeld, zijn woensdag vrijgelaten. Aanvankelijk werden de Polen voor Nederlanders gehouden. Volgens de Poolse consul in Sanaa heeft de regering de stam van de Beni Jabr beloofd geen vervolging te zullen instellen.
De regering weigerde te bevestigen dat de gijzelnemers vrijuit gaan. Vorige week kwamen drie militairen om het leven bij een beschieting door de Beni Jabr met raketgranaten. Gijzelingen zijn gebruikelijk in een samenleving als de Jemenitische, die sterk tribalistisch is. Slachtoffers vallen er zelden. De stammen vragen in ruil voor gijzelaars concessies van de overheid. De Beni Jabr voelden zich onvoldoende schadeloos gesteld na de overstromingen van juli.

