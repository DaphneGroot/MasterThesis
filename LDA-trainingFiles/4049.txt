	Een bonte stoet van dominees
	'Elke Nederlander is een theoloog, twee Nederlanders vormen een kerk en de derde Nederlander veroorzaakt een scheuring.' Deze domineesgrap vrolijkt de catalogus Vier eeuwen domineesland (Meinema;  25,-) op die de begeleiding vormt van de gelijknamige tentoonstelling in het Catharijneconvent in Utrecht (te zien van 5 april tot en met 17 augustus). 'Geen geloofsgemeenschap in de lage landen bij de zee lijkt te kunnen ontkomen aan het lot van verdeeldheid of splitsing', voegt auteur F.A. van Lieburg er berustend aan toe.
Van Lieburg tekende in het boek voor het hoofdstuk 'Een geschiedenis van de Nederlandse predikant'. Hij presenteert die geschiedenis zoals je van een kanselredenaar mag verwachten: degelijk, steil, rechtlijnig. Er kan nauwelijks een grap van af. Hoewel er soms toch heel wat te lachen valt in domineesland, met al die afsplitsingen van afsplitsingen.
In een staatje geeft Van Lieburg veertien officile protestants-christelijke geloofsgemeenschappen, van de Nederlandse Hervormde Kerk tot de Bond van Vrije Evangelische Gemeenten. Maar er is meer splitsing. 'De dopersen kregen hun Vlamingen en Waterlanders, de lutheranen hun Wittenbergers en Hoppeanen. De afgescheidenen zijn minstens ''tien keer gereformeerd'' en de evangelischen kregen behoefte aan een Gele Gids om het overzicht van de talloze verschillende lokale groepen te kunnen bewaren. Voor de Hervormde Kerk is de innerlijke diversiteit door de eeuwen heen tot een identiteitsgegeven geworden, ook of juist na de ''oplossing'' van het oerconflict in 1619 tussen de calvinisten en de remonstranten.'
De expositie geeft aan de hand van gevarieerd materiaal een beeld van vier eeuwen dominees in Nederland. Tal van facetten komen aan bod: kleding, huisvesting (de pastorie), 'dienaar des woords', bijzondere taken, de vrouw in het ambt. Een aparte afdeling laat onder het motto 'Gedenkt uwer voorgangeren' zien met hoeveel eerbied en aanhankelijkheid gemeenteleden hun geliefde dominee vaak bejegenen. Albums, een driedelig inktstel, een theepot met bijbehorend theelichtje, wandborden, een asbak, boekenleggers met beeltenis, speciale tegels - het zijn allemaal kleinodin die de dominee in ere houden.
Sommige dominees hebben hun grootste bekendheid gekregen niet door de kwaliteit van hun - vaak ellenlange - preken, maar door hun nevenactiviteiten. Zo gaf de Amsterdamse predikant Petrus Plancius (1552-1622) vanaf zijn preekstoel lessen in zeevaartkunde aan zeelieden om een aanvulling op zijn traktement te verwerven. Hij vervaardigde ook kaarten en globes en was uit hoofde van zijn hobby een van de initiatiefnemers van ontdekkingstochten naar een vaarroute 'om de noord'; een van die tochten leidde tot de legendarische overwintering op Nova Zembla.
In de negentiende eeuw stortten nogal wat dominees zich op de letteren. Een van hen was de 'dominee-dichter' J.J.L. ten Kate, predikant achtereenvolgens te Marken, Almkerk, Middelburg en Amsterdam. Hij vertaalde gedichten van onder anderen Goethe en vervaardigde eigen liederen, zoals 'De Heer is mijn Herder, 'k Heb al wat mij lust', die snel populair werden. Maar niet iedereen was onder de indruk van zijn rijmkunst. Frederik van Eeden parodieerde Ten Kate in een 'Predikantenlied' met onder andere dit couplet:
Maar, Goddank! zingt nu cantaten!
Daar komt J.J.L. ten Kate!
Dankt den Heer met snarenspel
Voor ten Kate, J.J.L.!
Han van Gessel

Foto
	J.J.L. ten Kate  ILLUSTRATIE UIT 'VIER EEUWEN DOMINEESLAND'

