	PLATEN: WERELDMUZIEK
	Sjamanen bezweren
geesten of
genezen zieken
Royal Tropical Institute - The Music Collection. Dagar Brothers: Shiva Mahadeva, PAN 4001/4002. Ida Widawati: Tembang Sunda, PAN 4004. The Maroni River Caribs of Surinam. PAN 4005.
Het Tropeninstituut in Amsterdam herbergt een indrukwekkend geluidsarchief. Sinds de jaren vijftig traden talloze musici uit verre landen op in de zaal achter de marmeren hal aan de Mauritskade, in de lichthal van het museum of - vanaf 1974 - in het Soeterijn theater. Die vele honderden optredens werden vastgelegd op geluidsbanden, vier daarvan zijn nu verkrijgbaar op cd's.
De eerste in de veelbelovende reeks verscheen al afgelopen zomer; de opnamen van het toen naar Nederland verscheepte Cubaanse draaiorgel stonden eerder op cd (PAN 4003) dan ze werden opgeborgen in het museumarchief. Voor de uitgaven met muziek uit India, Indonesië en Suriname gingen de samenstellers respectievelijk 19, 23 en ruim 29 jaar terug in de tijd.
Muziek uit Indonesië was de eerste wereldmuziek die - al voor de oorlog - klonk in het toenmalige Koloniaal Instituut. Musici uit India waren - decennia later - de daaropvolgende vaste bespelers van het Tropen-podium. En onze ex-kolonie in de West mocht kennelijk evenmin ontbreken in deze eerste bescheiden reeks.
Musicoloog Peter Kloos maakte de opnamen van de Caribe-indianen tijdens een onderzoek eind jaren zestig. De verzameling bestaat uit merendeels eenstemmige zang bij rammelaars of trommels. Sjamanen bezweren geesten of genezen zieken, een koor zingt dat het al dronken is en vrouwen betreuren een overleden kind. Deze muziek - en de bijgeleverde documentatie - is ongetwijfeld interessant voor doorgewinterde muziekvorsers, wie op zoek is naar muzikale hoogtepunten komt nauwelijks aan zijn trekken.
De muziek van de gebroeders Zahiruddin en Faiyazuddin Dagar (beiden inmiddels overleden) maakt dat ruimschoots goed. Hun stijl is die van de even introverte als indrukwekkende dhrupad, de oudste, traagste en strengste Noord-Indiase muziek die vandaag de dag nog bestaat. In vijf leerzame fragmenten uit lezingen en demonstraties leggen zij zelf al vertellend en zingend de idee achter de muziek en de basisprincipes van de dhrupad-zangtechniek uit.
Ida Widawati is nog springlevend, met enige regelmaat doet zij ons land aan voor haar concerten met melancholieke liederen uit Sunda, West-Java. De gebruikelijke begeleiding daarbij bestaat uit twee citers en een bamboe fluit (kecapi en suling), alleen bij de liederen in de toonschaal salèndro (zonder halve tonen) komt de gestreken luit rebab in de plaats van de fluit. In deze combinatie - die op bijna geen enkele andere cd te horen is - zingt Widawati een aantal adembenemende liederen.
Fra Fra Sound: Global Village Residents. Music and Words MWCD 3014.
Ongeveer een jaar geleden reisde de Nederlands-Surinaamse jazzformatie Fra Fra Sound naar Zuid-Afrika. Onverschrokken doopte de band zijn nieuwste cd maar meteen Global Village Residents. De wereld mag hun dan een achtertuin toeschijnen, in werkelijkheid is Zuid-Afrika een eind weg en het lijkt of de musici nog moe zijn van de reis.
De sprankelende levenslust die Fra Fra Sound doorgaans in concerten tentoonspreidt, en de dwingende swing die de eerdere platen van de groep hier en daar onweerstaanbaar maakt, ontbreken hier ten enenmale.
Vol bravour ingezette blazerssolo's verzanden door gebrek aan samenhang en puntigheid. Snelle gitaarloopjes klinken af en toe alsof de vingers ze maar nauwelijks kunnen bijhouden, en de zang in het openingsnummer doet pijn aan de oren.
De abominabele watjes-in-de-oren geluidskwaliteit van de opnamen is de nekslag voor deze Global Village Residents.
Peter van Amstel

