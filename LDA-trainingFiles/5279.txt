	Vorm van de dag
	Net te laat komt het besef dat hier een enorme kans ligt eindelijk eens de jongensdroom waar te maken: Theo Koomen zijn. Op twee wielen meerijden naast echte topsporters en dan al voortrazend een interview afnemen.
Woensdagmiddag in het Brabantse Alphen. De zon schijnt, maar voor mij is het alsnog een sombere middag.
Elke woensdagmiddag, van eind september tot medio februari, traint de fine fleur van nationale veldrijders in het Alphense recreatiegebied 't Zand. Laat uw verslaggever nu een buiten hebben in een nabuurgemeente. Mooi gebied, 't Zand; een centrale ven, gemengd bos en zand dus. Wijlen Kobus, de hond, was er graag.
Per fiets naar 't Zand gegaan teneinde Van der Poel, Groenendaal en De Vos eens in training te zien. 'Van half twee tot half vier, daarna gaan ze douchen in de sporthal', had de trainer gezegd. Mooi op tijd parkeerde ik de fiets tegen een boom. De glimmende Gazelle-stadsfiets, twee jaar geleden nog uitgeroepen tot Fiets Van Het Jaar. Nee, de lezer is ons niets teveel; uw verslaggever identificeert zich met het onderwerp.
Half vier, einde training. De aanstaande wereldkampioen (2 februari, MÃ¼nchen) Richard Groenendaal fietst naar de Alphense sporthal om zich te douchen. Of ik even mag meefietsen en onderwijl wat vragen stellen. 'Natuurlijk.'
Vijf minuten na half vier. Enorm trots dat ik zonder amechtig naar adem te happen fijn een stukje ben opgefietst met Richard. Als we Netwerk van deze week moeten geloven loopt Groenendaal op EPO. Ik kan U zondermeer bekennen dat ik op twee pakjes Gauloises loop.
De trots wordt ruw opzij gezet door woede. Ben ik tijdens het fietstochtje helemaal vergeten de Microcassette-recorder M-770 V uit de binnenzak te halen! Ach, wat had ik graag hangend aan het stuur mijn prachtrecorder onder de mond van Groenendaal gehouden. Daaag, Theo Koomen Award!
Enig winstpuntje: de Gazelle-stadsfiets is nog geheel intact.
Marcel van Lieshout

