	Moord op Duitse archeoloog
	De Duitse archeoloog en kunstkenner Johann Joachim Winckelmann (1717-1768) is de geschiedenis ingegaan als de grondlegger van de klassieke archeologie. Hij formuleerde als eerste de eisen die aan professionele beoefenaars van de archeologie van de Grieks-Romeinse Oudheid moesten worden gesteld. Hij verrichtte zelf baanbrekend archeologisch onderzoek in Pompeji. En hij gaf nieuwe impulsen aan de kunstbeschouwing door de archeologie op een lucide manier te verbinden met de kunstgeschiedenis.
Winckelmann was een alom gerespecteerd geleerde, maar kwam slecht aan zijn einde. Eind mei 1768 verliet hij per postkoets Wenen om terug te keren naar zijn werkplek in Rome, waar hij het tot 'president der oudheden' had geschopt. Onderweg besloot hij een paar dagen door te brengen in Trist in afwachting van een mogelijkheid per schip door te reizen naar Veneti. In zijn hotel kwam hij in contact met ene Francesco Arcangeli. Dat werd hem noodlottig. Op 8 juni overleed hij na een doodsstrijd van zes uur in zijn hotelkamer aan de verwondingen van een groot aantal messteken, hem toegebracht door Arcangeli.
Volgens een latere bewonderaar van Winckelmann stierf 'een heros van bijna mythische omvang', schrijft de classicus en vertaler Hein L. van Dolen in zijn 'kunstthriller' Moord in Trist (Ambo;  24,90). Een protestantse tijdgenoot meldde dat Winckelmann 'volmaakt katholiek' was gestorven - hij had tijdig door een priester het sacrament der stervenden toegediend gekregen - maar voegde aan die mededeling nog wel even snel toe: 'Maar wat kan ons dat schelen?'
Van Dolen, die in 1993 met Eric M. Moormann Een portret in brieven van Winckelmann publiceerde, gaat in Moord in Trist op zoek naar de achtergronden van Winckelmanns dood. Tot dusver zijn de feiten vooral bekend geworden door de vondst van 107 beschreven vellen met een eigentijds verslag van het strafproces tegen Arcangeli; dit relaas werd in 1964 in het Italiaans gepubliceerd en een jaar later in het Duits vertaald. Maar Van Dolen wilde meer weten en ging zelf op onderzoek uit. Het resultaat is een met vaart en ironie geschreven 'thriller', die uitmondt in een verrassende ontknoping krijgt. Een nieuwe kijk op de dood van Johann Joachim Winckelmann luidt niet voor niets de ondertitel.
'Nauwkeurige bestudering van de processtukken levert een groot aantal ongerijmdheden op, die na bijna tweeenhalve eeuw natuurlijk niet meer allemaal tot klaarheid kunnen worden gebracht', aldus Van Dolen, die vervolgens zijn inventiviteit de vrije loop laat. Vooral over het motief voor de moord - Arcangeli zou het hebben gemunt op enkele kostbare eremedailles die Winckelmann bij zich had - is door de geleerden volop gediscussieerd.
Arcangeli, die zich tijdens het proces deed kennen als een stevige leugenaar, werd door zijn rechters ter dood veroordeeld. De straf bestond erin dat hij van boven naar beneden zou worden geradbraakt, een variant die als lichter gold dan radbraken van beneden naar boven. 'Op woensdag 20 juli 1768 werd het vonnis voltrokken', schrijft Van Dolen. 'Voor het zover was, hield de moordenaar een fraaie toespraak die wel een kwartier duurde. Hij vroeg daarin aan het verzamelde volk om vergiffenis en spoorde allen aan tot een deugdzaam leven. De omstanders werden tot tranen geroerd en hielden een inzameling om heilige missen voor zijn zielenrust te bekostigen.'
Han van Gessel

Foto
	Winckelmann ILLUSTRATIE UIT 'MOORD IN TRIEST'

