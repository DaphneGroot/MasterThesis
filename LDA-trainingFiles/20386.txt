Sappi.
Sappi ("South African Pulp & Paper Industry") is een internationaal opererend bedrijf met papier- en pulpfabrieken in Zuid-Afrika, de Verenigde Staten en West-Europa. Het bedrijf is in 1936 in Zuid-Afrika opgericht en heeft zijn hoofdkantoor in Johannesburg. Het is ’s werelds grootste producent van houtvrij gestreken papier.
Activiteiten.
Sappi is een grote producent van duurdere papiersoorten met een verkoopvolume van meer dan 7 miljoen ton per jaar en een jaaromzet van meer dan 5 miljard dollar. Het bedrijf telde in 2015 bijna 13.000 medewerkers. Europa is de belangrijkste regio, hier wordt ongeveer 50% van de omzet geproduceerd. Uit Noord-Amerika en Zuid-Afrika komt een kwart van de omzet. Vanuit Zuid-Afrika en Europa wordt ook veel geëxporteerd naar onder andere Azië. In Europa staan zeven fabrieken, in de Verenigde Staten drie en in Zuid-Afrika vier. De onderneming kampt met forse concurrentie en heeft daarom fabrieken gesloten om de efficiency te verbeteren. In 2011 bedroeg de omzet nog ruim 7 miljard dollar.
Het bedrijf is beursgenoteerd en de hoofdnotering is op de Johannesburg Securities Exchange en verder worden de aandelen verhandeld op de New York Stock Exchange.
Europa.
Sappi Europa is goed voor de helft van de productie van Sappi wereldwijd. Het hoofdkantoor van Sappi Europa is in Brussel. De Nederlandse en Belgische tak van Sappi bestaat uit de fabrieken van het in 1997 aangekochte KNP-Leykam (de papierproductieactiviteiten van KNP-BT).
Sappi heeft in Europa papierfabrieken in Duitsland in Alfeld aan de Leine, Ehingen aan de Donau en Stockstadt am Main, in Oostenrijk in Gratkorn aan de Mur, in Finland in Kirkniemi (gemeente Lohja) aan het Lohjanjärvi meer, in België in Lanaken aan het Albertkanaal en in Nederland in Maastricht aan de Maas. In 2010 werd de fabriek in Kangasniemi (Finland), in 2011 de fabriek in Biberist (Zwitseland) en in 2014 de fabriek in Nijmegen verkocht.
Fabriek Maastricht.
De papierfabriek in Maastricht, sinds 1997 onderdeel van Sappi
De fabriek in Maastricht kent een lange voorgeschiedenis van meer dan 150 jaar, nader beschreven in het artikel Koninklijke Nederlandse Papierfabriek. In 1995-1996, net voordat KNP in 1997 in handen kwam van Sappi, is de papierfabriek geheel vernieuwd door de invoering van twee nieuwe geavanceerde papierproductielijnen, waarmee Maastricht de eerste fabriek van houtvrij gecoat papier in Europa werd. Sappi Maastricht telt ongeveer 500 medewerkers en heeft een eigen warmte-krachtcentrale, die ook stroom levert aan een groot deel van Maastricht en restwarmte voor stadsverwarming.
Fabriek Lanaken.
De fabriek in Lanaken is de enige Europese fabriek van Sappi die zowel pulp als gecoat papier maakt. Ook de fabriek in Lanaken kampt sinds 2012-2014 met problemen. In tien jaar tijd was het personeelsbestand gehalveerd van ca. 1000 naar ca. 500 medewerkers. In 2011 maakt de fabriek in Lanaken nog het plan voor een nieuwe waterkrachtcentrale, maar in 2012 wordt deze geplande investering van 32 miljoen euro afgeblazen. In 2014 is de Sappi-productie van de fabriek in Nijmegen gedeeltelijk naar Lanaken overgeplaatst en de gemeente Lanaken heeft in 2014 de fabriek voor de periode 2014-2018 een belastingkorting toegezegd van 850.000 euro teneinde het risico van sluiting te verkleinen.
De goederenspoorlijn Maastricht - Lanaken is in 2007-2011 met subsidie van de Europese Unie opgeknapt. Sappi heeft hiervoor gelobbyd en eraan meebetaald.
Fabriek Nijmegen.
De (voormalige) Sappipapierfabriek aan de Ambachtsweg in Nijmegen (2013)
De voorloper van Sappi in Nijmegen, "N.V. Papierfabriek "Gelderland" is opgericht in 1908 en werd in 1963 door fusie "Gelderland Tielens Papierfabrieken N.V.". In 1972 werd dat "KNP Nijmegen" bij de overname door KNP Koninklijke Nederlandse Papierfabrieken). "KNP" werd in 1993 door fusies eerst "KNP-Leykam" en daarna "KNP-BT", dat op zijn beurt de papieractiviteiten KNP-Leykam in 1997 overdroeg aan " Sappi". Er werd op jaarbasis zo’n 240.000 ton hoogwaardig houtvrij, tweezijdig, gestreken papier geproduceerd. Dit "glossy" papier werd gebruikt voor het drukken van magazines, catalogi, brochures en dergelijke. Eind september 2013 maakte Sappi bekend dat ze haar papierfabriek in Nijmegen wilde sluiten. Deze vestiging telde toen 192 medewerkers.
In juni 2014 verkocht Sappi de fabriek in Nijmegen aan een dochterbedrijf van "American Industrial Acquisition Corporation" (AIAC). Het bedrijf heette voortaan "Nijmegen mill, Innovio Papers". Bij de verkoop werd bedongen dat "Innovio Papers" zou stoppen met het maken van grafisch gestreken papier, daarom produceerde het enkel nog pakpapier en speciaal papier. AIAC kreeg van Sappi 19 miljoen euro mee, dat anders besteed werd aan een sociaal plan voor de 150 werknemers. Een jaar later, op 11 augustus 2015, werd Innovio Papers failliet verklaard met een schuld van 17 miljoen euro. Een doorstart was geen optie. De curator heeft vermoedens van onbehoorlijk bestuur, maar de bestuurders van AIAC bevinden zich in het buitenland en reageren niet op verzoeken om informatie.
