Tilburg University.
Tilburg University (tot 2010 Universiteit van Tilburg, UvT) is een katholieke universiteit in Tilburg (Nederland).
Naamsgeschiedenis.
De universiteit is gespecialiseerd in mens- en maatschappijwetenschappen. Ze werd opgericht door Martinus Cobbenhagen in 1927 als "Roomsch Katholieke Handelshoogeschool". In 1936 ging zij "Katholieke Economische Hogeschool" heten, in 1963 "Katholieke Hogeschool Tilburg" ("KHT").
Midden jaren 1980 werd het aan faculteiten en hogescholen voor wetenschappelijk onderwijs in Nederland toegestaan zich universiteit te noemen. Tevens zouden toenmalige (specialistische) hogescholen volgens een wetswijziging de benaming universiteit gaan dragen. De Katholieke Hogeschool Tilburg (KHT) was om die reden gedwongen in 1986 haar naam opnieuw te wijzigen. Omdat Katholieke Universiteit Tilburg tot een niet-wenselijke afkorting zou leiden, werd het "Katholieke Universiteit Brabant (KUB)".
Dat die naam allerwegen als een compromis werd ervaren, bleek uit het feit dat in 2001 de naam opnieuw werd aangepast, in "Universiteit van Tilburg (UvT)". De stadsnaam keerde terug, het adjectief 'katholieke' was terug te vinden in de ondertitel "geïnspireerd vanuit de katholieke traditie". Tegenwoordig wordt de ondertitel "Understanding Society" gebruikt.
In 2010 besloot het College van Bestuur van de universiteit de internationale naam "Tilburg University" als officiële naam door te voeren. De universiteit is een instelling van bijzonder onderwijs, net als de Vrije Universiteit Amsterdam en de Radboud Universiteit Nijmegen. Tilburg University organiseert jaarlijkse diverse activiteiten (lezingen, congressen, onderwijsprogramma's) die zijn terug te voeren op haar identiteit.
Faculteiten.
TIAS School for Business and Society
De universiteit telt ongeveer 12.000 studenten en is verdeeld over vijf faculteiten.
TIAS School for Business and Society is gevestigd op de campus van de universiteit. Deze business school heeft meerdere vestigingen in de wereld en is een samenwerkingsverband met de Technische Universiteit Eindhoven.
Tilburg School of Catholic Theology.
De "Tilburg School of Catholic Theology" ("TST") (tot 2011 "Faculteit Katholieke Theologie" ("FKT")) is een faculteit van Tilburg University die op 1 januari 2007 opgericht is en ontstond uit de Faculteit Theologie en Religiewetenschappen van de Universiteit van Tilburg en de Faculteit Katholieke Theologie Utrecht.
Deze faculteit stond vanaf haar oprichting tot in 2012 onder leiding van decaan Adelbert Denaux. Aartsbisschop Willem Eijk is grootkanselier van de Faculteit en mr. Hein van Oorschot is voorzitter van het College van Bestuur. De faculteit is de enige faculteit voor katholieke theologie in Nederland waar zowel de door de staat erkende opleiding in de theologie als de wetenschappelijke opleiding tot het kerkelijk ambt verzorgd wordt. De faculteit heeft vestigingen in Utrecht en in Tilburg.
Tijdens de totstandkoming van deze ene gezamenlijk theologische faculteit in 2005, besloot de theologische faculteit van de Radboud Universiteit Nijmegen om hierin niet te participeren. Volgens sommigen getuigt dit van de afstandelijke houding die deze faculteit ten opzichte van de Kerk in Nederland aanneemt.
Bestuur.
Het bestuur van de universiteit bestaat uit een "Stichtingsbestuur" dat de doelstellingen van de universiteit bewaakt en functioneert als Raad van Toezicht en een "College van Bestuur", benoemd door het Stichtingsbestuur. Momenteel is drs. Jan (J.H.M.) Hommen voorzitter van het Stichtingsbestuur. Hij volgde Ruud Lubbers op als voorzitter.
De andere leden van het Stichtingsbestuur zijn drs. W.I.I.van Beek, drs. R.I. Doerga RA, en mr. N.A. Kalsbeek.
Het College van Bestuur (CvB) van de universiteit bestaat uit collegevoorzitter Koen Becking en rector magnificus Emile Aarts.
De eerste universiteitsbezetting in Nederland, in 1969.
De bezetting van de Katholieke Hogeschool Tilburg in 1969
Op 28 april 1969 werd de toenmalige Katholieke Hogeschool bezet door studenten die veranderingen wensten in het onderwijs én in het bestuur van de universiteit. Die bezetting duurde tot en met 6 mei en was de eerste in universitair Nederland, enkele weken later gevolgd door de Maagdenhuisbezetting in Amsterdam. Hoewel het curatorium in reactie besloot om de hogeschool te sluiten, kwam het academisch leven niet helemaal tot stilstand in Tilburg: de promotie van J.L. Stassen ('over democratie') op 1 mei ging door, maar vond plaats in het Paleis-raadhuis van de stad.
Al enige maanden voor de bezetting hadden leden van het "Links Front" de naam "Karl Marx Universiteit" boven de ingang aangebracht. Zij wilden dat in het economie-onderwijs meer aandacht zou worden besteed aan marxistische economie. Acties als deze hebben aan de wieg gestaan van ingrijpende wijzigingen in het hoger onderwijs in Nederland, onder meer leidend tot de Wet Universitaire Bestuurshervorming uit 1971. Daarin werd de medezeggenschap van studenten stevig verankerd. Die positie verzwakte overigens weer in de jaren negentig van de 20e eeuw, toen in een nieuwe wet (de 'MUB') de bevoegdheden aanmerkelijk werden verminderd.
Studentenleven.
Het studentenleven speelt zich af bij studie- en studenten(sport)verenigingen.
