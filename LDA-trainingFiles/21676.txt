Lijst van wijnstreken in Frankrijk.
Hieronder staan Franse wijnstreken. Frankrijk is een van de traditionele wijnlanden.
Bordeaux.
De wereldberoemde wijnstreek Bordeaux ligt aan de Garonne, de Dordogne en de Gironde. Er zijn verschillende wijndistricten in het gebied die elk hun eigen wijnsoorten hebben. In de Bordeaux zijn er verschillende classificatiesystemen waaruit gelezen zou kunnen worden wat de beste wijnen van de Bordeaux zijn. Beroemd is de eenmalig opgestelde lijst (op twee correcties na) met wijnen uit de Médoc, Graves, Sauternes en Barsac, de Bordeauxwijn (classificatie 1855). Daarnaast is er, onder andere, de om de tien jaar wisselende lijst in de Saint-Émilion aan de andere kant van de rivier. Hoewel in de lijsten beroemde chateaux staan zoals Château Latour, Château Margaux, Château d'Yquem, Château Cheval Blanc en Château Ausone, mist de meestal duurste van de Bordeaux in alle rijtjes, namelijk Château Pétrus. (lees verder)
Bourgogne.
Bourgogne is niet de meest productieve wijnstreek. Slechts iets meer dan 1% van de totaaloppervlakte van het agrarisch gebied is bebouwd met druiven. Toch zijn de wijnen uit dit gebied wereldberoemd. De duurste wijn gemaakt van de Pinot Noir komt uit dit gebied, Romanée-Conti. De duurste wijn gemaakt van de Chardonnay komt ook uit deze wijnregio. De wijngaarden van Bourgogne liggen vrijwel allemaal op de westelijke oevers van de rivier de Saône. Over of de Beaujolais wel of niet bij de Bourgogne hoort zijn de meningen verdeeld, organisatorisch in ieder geval wel. Een gebied dat zeker tot de Bourgogne behoort maar redelijk afgescheiden ligt is Chablis. (lees verder)
Champagne.
Champagne is Frankrijks noordelijkste wijnstreek en staat bekend om zijn mousserende wijnen die als enige ter wereld de naam "Champagne" mogen dragen. Daarnaast worden ook enkele niet-mousserende witte wijnen geproduceerd onder de AOC "Coteaux Champenois". (lees verder)
Corsica.
In Corsica wordt al sinds de oudheid wijn geproduceerd. Er is enorme diversiteit aan druivenrassen en wijnen op dit "Ile de Beauté". (lees verder)
Elzas.
De Elzas is een wijnstreek in Frankrijk, gelegen tussen de Vogezen in het westen en de Rijn in het oosten, noordelijk begrensd door Straatsburg, zuidelijk door Mulhouse. Hogerop bevinden zich nog twee kleinere deelgebieden. (lees verder)
Loire.
Het Loiredal wordt in het oosten begrensd door Pouilly-sur-Loire en 250 kilometer westelijker door Nantes. Uit het gebied stammen bekende witte wijnen als Sancerre en Pouilly-Fumé. (lees verder)
Provence.
De Provence begint ten zuiden van de stad Avignon tot aan de middellandse Zee en in het westen bij Arles tot vlak voor Italië. Provençaalse wijnen zijn vooral bekend vanwege de vele rosé, maar ook Bandol-wijnen. (lees verder)
Languedoc-Roussillon.
De wijnstreek Languedoc-Roussillon is de grootste van Frankrijk en komt ongeveer overeen met de région Languedoc-Roussillon. De Languedoc omvat de departementen Aude, Gard en Hérault. De Languedoc werd in de 19e eeuw, na de aanleg van spoorwegen, de wijnschuur van Frankrijk met een hoge productie tegen een lage prijs. In de 20e eeuw was men verplicht door de concurrentie van andere landen meer op kwaliteit te letten. De wijnstreek omvat bekende wijndistricten zoals Faugères, St-Chinan, Minervois, Corbières en Coteaux du Languedoc. (lees verder)
Rhônevallei.
De Côtes du Rhône, in het zuidoosten van Frankrijk, wordt in het noorden begrensd door Lyon en in het zuiden door Avignon. Het productiegebied is - geografisch gezien - lang en smal en mede daardoor kunnen de Côtes du Rhône-wijnen sterk van elkaar verschillen voor wat betreft kleur, smaak en productiewijze. (lees verder)
Zuidwesten.
De wijnstreek het Zuidwesten in Frankrijk bestaat uit een aantal 'eilandjes' die zich uitstrekken van het gebied tussen Aurillac en Rodez in het noordoosten tot aan de Spaanse grens ten zuiden van Bayonne. De regio grenzend aan en ten oosten van de Bordeaux-wijnstreek valt hier eveneens onder. Hierdoor hebben wijnen uit dit gebied soms een overeenkomst met wijnen uit de Bordeaux, vaak verschillen ze echter enorm.
