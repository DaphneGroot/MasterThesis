	'Het is zondegeld, maar je moet eraan meedoen'
	Van onze verslaggevers
Mike Ackermans
Ewoud Nysingh

DEN HAAG
Minister Pronk voor Ontwikkelingssamenwerking stopt volgend jaar 40 miljoen gulden in Nederlandse bedrijven die willen investeren in ontwikkelingslanden. Dat blijkt uit zijn begroting, die volgende week op prinsjesdag uitkomt.
Opnieuw lijkt Pronk te zwichten voor druk van het bedrijfsleven. Dat wil wel geld steken in de armste landen, maar daar moet een vergoeding van de minister tegenover staan. Pronk gaat hiermee akkoord, zij het niet van harte. 'Het is zondegeld', vindt hij. 'Maar je moet eraan meedoen, want in andere landen werkt het net zo. In feite bieden we tegen elkaar op. Het is verspilling van ontwikkelingsgeld, maar de trend is onomkeerbaar. Nederland kan niet achterblijven.'
Pronk (PvdA) is er niet vies van de belangen van het Nederlandse bedrijfsleven veilig te stellen. 'Ik heb er alleen problemen mee als de hulp leidt tot hogere prijzen in ontwikkelingslanden omdat de concurrentie wegvalt. Ongebonden hulp is per definitie goedkoper. Maar het is trekken aan een dood paard wil je daaraan vasthouden.'
Pronks hart ligt - daarover wil hij geen misverstand laten bestaan - nog steeds bij armoedebestrijding en conflictpreventie. 'In wezen is ontwikkelingssamenwerking een prachtig begrip. Je praat over vooruitgang die iedereen ten goede komt. De scepsis over de klassieke hulp komt van degenen die denken vanuit hun eigen comfortabele situatie. Ik zeg: ga de hotellobby uit, verlaat de wandelgangen waar de politieke, diplomatieke en bussiness deals worden gesloten. Ga de wijken in, ga naar het platteland. Daar vind je de echte armoede. Er zijn sectoren die nooit door de markt kunnen worden geholpen. Er is meer blubber dan comfort.'
Maar de trend gaat de andere kant op: ontwikkelingshulp als handelssteun. Pronk heeft geen keus. 'Het is niet zinvol om meer energie te steken in het ombuigen van die trend. Ik ben geen masochist. Er moet ook een draagvlak zijn. De burger hier mag niet de indruk krijgen dat het geld overal mag worden besteed, behalve in Nederland. Zolang ik hier zit, zullen er geen miljarden aan gebonden hulp gegeven worden.'
Maar de VVD en de werkgeversorganisatie VNO-NCW willen dat Pronk veel meer van zijn budget van 6,5 miljard gulden op deze manier investeert. 'Wil de VVD soms met een andere partij gaan regeren?', vraagt hij.
De 40 miljoen gulden gaat op in het Programma Samenwerking Opkomende Markten (PSOM). Het is gemodelleerd naar een programma voor joint ventures met Nederlandse bedrijven in Oost-Europa, waarmee minister Wijers van Economische Zaken werkt. Wijers wist Pronk afgelopen zomer te overtuigen van deze werkwijze. 'Ik houd niet van het subsidiren van marktprocessen, wel van het creren van toegang tot markten. Dat vinden de chte liberalen in dit kabinet ook. Maar je moet het wel beperken.'
Pronk wil het geld alleen besteden aan investeringen in acht landen in Afrika, Latijns Amerika en Azi. Arme landen waar ondernemers nu met een grote boog omheen lopen. 'Koudwatervrees', denkt Pronk. 'Ze spelen te veel op zeker en opereren in te weinig landen.'
Ten overstaan van de Nederlandse ambassadeurs maakte Pronk onlangs gewag van zijn nieuwe plannen. 'De oude Pronk oogde vermoeid', zeiden diplomaten na afloop. Pronk laat in het midden of hij na de verkiezingen terugkeert. 'Het is niet zo zeker. Ik hou er niet van om me bij voorbaat kandidaat te stellen. Ik heb het eerder drie keer moeten bevechten.
'Maar vermoeid? Nee. Ik ben alleen doodmoe van zo'n versleten begrip als ontwikkelingssamenwerking. Is er ontwikkeling? Nee, er is sprake van stagnatie. Is er samenwerking? Nee, kijk maar naar de conflicten in Bosni en Rwanda - we faalden toen we die wilden beheersen.'

Foto
	Pronk FOTO DANIEL KONING - DE VOLKSKRANT

