Arc de Triomphe (Parijs).
De Arc de Triomphe of de Triomfboog is een triomfboog en een van de bekendste bouwwerken van Parijs, in het 8e arrondissement.
Het bouwwerk staat op de Place Charles de Gaulle, een van de drukste verkeerspleinen van Parijs, aan het westelijke eind van de Champs-Élysées, waar twaalf banen samenkomen. De triomfboog is ongeveer 50 meter hoog, 45 meter breed en 22 meter diep. Hij is de op twee na grootste in de wereld, na de Triomfboog in Pyongyang in Noord-Korea en het Monument voor de Revolutie in Mexico-Stad. De bouw begon in 1806, ter ere van een van Napoleons overwinningen bij Austerlitz. Pas rond 1836, onder koning Lodewijk Filips, werd de bouw voltooid.
Geschiedenis.
In januari 1806 gaf Napoleon de opdracht de Arc de Triomphe te bouwen. Een ontwerp van Jean-François Chalgrin (1739-1811) werd aanvaard. Chalgrin had daarvoor al gewerkt aan het Collège de France, aan het Palais en de Jardin du Luxembourg en aan de Saint-Sulpice.
Beeldhouwwerken.
De Arc de Triomphe is ontworpen door Jean-François Chalgrin naar het voorbeeld van de oude Romeinse triomfbogen. Op het monument zijn naakte Fransen te zien die bebaarde barbaren verslaan. De beelden op de boog zijn door bekende beeldhouwers gemaakt: Jean-Pierre Cortot, François Rude, Antoine Étex, Pradier en Lemaire. Op de Arc staan een viertal beelden en taferelen uit de Franse geschiedenis: het vertrek der vrijwilligers van 1792 (beter bekend als de Marseillaise) door Rude, Vrede en Weerstand, beide door Étex, en nog een beeld door Cortot: de Triomf van 1810. In de binnenkant van de boog zijn namen van 558 belangrijke generaals gegraveerd. Boven de boog zitten nog dertig schilden met daarop Napoleons belangrijkste overwinningen. Daaronder zitten weer een aantal beeldhouwwerken. Onder de Arc bevindt zich het Graf van de Onbekende Soldaat, dat na de Eerste Wereldoorlog werd aangelegd, naar het voorbeeld van de Engelse tombe in Westminster Abbey. Tevens zit daarnaast een eeuwig brandend vuur, om alle in de twee wereldoorlogen gesneuvelde onbekende soldaten te herdenken. Het is het eerste steeds doorbrandende vuur sinds de vlam uit de tempel van de Vestaalse maagden in 394 n.Chr. werd gedoofd.
Onderzijde van de Arc, met de namen van enkele van de 558 generaals zichtbaar.
Replica.
In de Amerikaanse stad Las Vegas is een kleinere replica van de Arc de Triomphe gebouwd.
Vluchten onder de Arc.
Op 15 maart 1919 schreef de 30-jarige piloot Charles Godefroy geschiedenis door met een vliegtuig onder de boog door te vliegen. Hij kwam er met een waarschuwing van af. In 1981 herhaalde Alain Marchand het kunststukje, wat hem zijn vliegbrevet kostte. In 1991 vloog een onbekende onder de Arc de Triomphe en de Eiffeltoren door.
