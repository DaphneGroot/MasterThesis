Detroit (Michigan).
Een beeld in valse kleuren, genomen vanaf NASA's Landsat 7 satelliet
Door de bevolkingsafname staan veel panden in Detroit leeg
Detroit is de grootste stad in de Amerikaanse staat Michigan, en qua inwonertal de 18e stad van de Verenigde Staten. Het is niet de hoofdstad van Michigan, dat is Lansing. De stad bevindt zich aan de oevers van de rivier de Detroit tussen het Eriemeer en Saint Clairmeer, tegenover de stad Windsor in Canada. De stad had 681 090 inwoners in het jaar 2013, terwijl de agglomeratie Detroit 5.218.852 inwoners telde, op 12e plaats in de Verenigde Staten.
Detroit is vernoemd naar de rivier Detroit. De naam Detroit is afkomstig van het Franse "Détroit", ofwel zeestraat.
De stad maakt deel uit van de Rust Belt, het voormalige industriële hart van de Verenigde Staten. Ook was Detroit de bakermat van de "Motown"-muziek, genoemd naar het gelijknamige platenlabel, en van techno. "Motown" (een portmanteau van de woorden "motor" en "town") is ook een bijnaam van de stad, evenals "D-town" (denk aan D12, ook afkomstig uit D-town).
Geschiedenis.
De stad is in 1701 gesticht als Fort Ponchartrain du Detroit door de Fransman Antoine Laumet de la Mothe Cadillac. De Franse kolonie Nieuw-Frankrijk strekte zich uit over een groot deel van Noord-Amerika: van New Orleans aan de Golf van Mexico tot Quebec in het Noorden.
Detroit is vooral bekend omdat de grote drie Amerikaanse automerken er hun hoofdkwartier hebben: Ford, General Motors en Chrysler. In de eerste helft van de vorige eeuw waren er echter honderden autofabrikanten. Hieraan ontleende de stad een van haar bijnamen, 'Motor City'.
In 1967 vonden in de stad bloedige rassenrellen plaats. De stad was een bakermat van de burgerrechtenbeweging.
De auto-industrie verplaatste weliswaar steeds meer productie naar lagelonenlanden, maar de riante pensioen- en ziektekosten voor ex-medewerkers kostten de bedrijven veel geld. De kredietcrisis en de plotseling sterk stijgende olieprijs leidden vanaf 2007 tot een dalende vraag naar typische Amerikaanse auto's zoals de SUV. De daaropvolgende massa-ontslagen hadden dalende huizenprijzen en een verdere leegloop van de stad tot gevolg. Detroit kenmerkt zich door relatief veel armoede en misdaad.
Detroit bevindt zich financieel in zo'n diep dal, dat in juli 2013 het faillissement moest worden aangevraagd. Bij een Amerikaanse stad van deze omvang is zo'n groot tekort nooit eerder voorgekomen. Over de juridische juistheid van de faillissementsaanvraag en de consequenties voor de rechten van de gemeentelijke ambtenaren loopt nog een dispuut.
Demografie.
Van de bevolking is 10,4 % ouder dan 65 jaar en bestaat voor 29,7 % uit eenpersoonshuishoudens. De werkloosheid bedroeg ooit 6,6 % (cijfers volkstelling 2000), maar is vanaf 2008 sterk opgelopen als gevolg van de kredietcrisis.
81,6% van de bevolking is van Afrikaanse afkomst, 12,3% is blank, en de rest van de bevolking bestaat uit Hispanics, Aziaten en overige oorsprong.
Het aantal inwoners was op zijn hoogtepunt in 1950, toen er 1.850.000 mensen woonden. Sindsdien is het inwonertal gestaag gedaald naar minder dan de helft nu. In 2008 woonden er naar schatting nog ruim 900.000 mensen en in 2010 is dit aantal met meer dan 20% teruggelopen tot 713.777 mensen, het laagste aantal sinds 1910.
Klimaat.
Detroit kent een landklimaat met koude winters en warme zomers. In januari is de gemiddelde temperatuur -4,1 °C, in juli is dat 23,4 °C. Jaarlijks valt er gemiddeld 815,1 mm neerslag waarvan een aanzienlijk deel in de vorm van sneeuw. (gegevens op basis van de meetperiode 1961-1990).
Toerisme.
De meest vooraanstaande musea van Detroit bevinden zich in het historische culturele centrum, de buurt rond Wayne State University en het College for Creative Studies. Deze musea zijn: het Detroit Institute of Arts, het Detroit Historical Museum, het Charles H. Wright Museum of African American History, het Detroit Science Centre, alsook de belangrijkste afdeling van de publieke bibliotheek van Detroit. Andere culturele instellingen zijn: het Motown Historical Museum, de Pewabic Pottery studio en school, het Tusdegee Airmen Museum, Fort Wayne, het Dossin Great Lakes Museum, het Museum of Contemporary Art Detroit (MOCAD), het Contemporary Art Institute of Detroit (CAID) en het Belle Isle Conservatory.
Muziek.
Detroit speelde een belangrijke rol in de ontwikkelingen van muziek. In 1959 werd in Detroit het Motown platenlabel opgericht. Dit label speelde een belangrijke rol in de opkomst van soul. In de jaren zestig wist het label meerdere inwoners van Detroit wereldberoemd te maken zoals Diana Ross, Four Tops en The Temptations. Ook andere grote namen als Michael Jackson, Stevie Wonder en Lionel Richie brachten muziek uit op Motown.
In de jaren tachtig werd Detroit ook onderdeel van een nieuwe muzikale beweging. Door Kevin Saunderson, Derrick May en Juan Atkins werd de basis gelegd voor de techno. Het drietal kreeg behoorlijk wat navolging met producers als Carl Craig, Jeff Mills en de net over de grens wonende Richie Hawtin. De muziek wist vooral in Europa succesvol te worden. In de jaren negentig volgde een tweede golf met het militante collectief Underground Resistance en het aanverwante Drexciya. Ook houseproducer Moodymann komt uit de beweging voort.
Sport.
Detroit heeft 4 professionele sportclubs. Te weten Detroit Lions (American football), Detroit Red Wings (ijshockey), Detroit Tigers (honkbal) en Detroit Pistons (basketbal).
Verkeer.
Detroit heeft een metrosysteem dat bekendstaat als de Detroit People Mover.
Plaatsen in de nabije omgeving.
De onderstaande figuur toont nabijgelegen plaatsen in een straal van 12 km rond Detroit.
