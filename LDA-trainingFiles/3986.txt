	Trollen wroeten in klei tussen kleren en weckpotten
	Gaten in de Polder door Trajekt. Concept/regie: Wiepke Poldervaart. Almere Haven, nabij de Havendreef. Tot en met 30 augustus, niet op maandag.
Informatie: 0182 - 529898
In een dicht bij Almere gelegen natuurgebied biedt een drie meter hoge berg van compacte polderklei een ideaal speelterrein voor bewegingsgroep Trajekt. In juni dook de groep onder leiding van Wiepke Poldervaart de berg in, die inmiddels is omgetoverd tot een kunstobject waarin een mysterieuze groep aardbewoners is gehuisvest. De bezoeker kan het resultaat, Gaten in de polder op eigen houtje en in eigen tempo bekijken op de locatie, 's avonds tussen zes en elf uur.
Een lange gang die dwars door de ovalen berg is gegraven, biedt de entree tot de leefgemeenschap van het aardvolkje. Deze doorgang verraadt al iets van wat zich in deze lemen gatenkaas afspeelt. Over de grond schuifelen twee in grijze lompen gehulde wezens.
De een schurkt met zijn rug tegen de muur, de ander poert met een vinger in de droge klei. Soms slaken ze een zucht of grommen een beetje. Het zijn wonderlijke wezens: ze bezitten menselijke n dierlijke trekken. Omdat hun gezichten zijn bedekt door grijze mutsen wordt ook niet duidelijk of het mannetjes dan wel vrouwtjes zijn.
Angstaanjagend zijn deze uniforme wezens overigens niet, veeleer goedmoedig. Evenmin zijn ze deerniswekkend, ondanks de lompen die ze dragen. Je krijgt bijna het gevoel dat ze naar volle tevredenheid door de holen scharrelen.
Eenmaal door de gang heen kun je naar boven waar op het afgeplagde vlak duidelijk wordt hoe de berg is uitgehold. Negen vierkante ruimtes zijn gemaakt, die elk via een smalle corridor op de hoofdgang uitkomen. Je kunt van boven door een glazen afdak in de ruimtes kijken.
Elke ruimte blijkt apart ingericht. De eerste is tevens de meest intrigerende. Tientallen weckpotten zijn er in opgehangen, als trossen bananen. Ook als de toeschouwer lang tuurt, blijft de inhoud ervan obscuur.
Schaaldieren, stukjes slang of een foetus? Mysterieus is dit lijkenhuis voor stekelpotigen of andere prehistorische amfibien zeker, en tegelijkertijd van een grote schoonheid. Helemaal als met het vallen van de duisternis de weckpotten verlicht worden.
Een tweede ruimte biedt een geheel andere sfeer: er liggen poppen in bedjes en n van de aardwezens is pontificaal in het midden gaan liggen. Verderop is een ruimte in beslag genomen door rijen rekken met grijze kleding. Gaandeweg ga je verbindingen leggen: dat hoort natuurlijk bij dat. En zou de ruimte met salamandervellen op witte aardewerken eetbordjes de keuken zijn?
Op het eerste gezicht lijkt dit door vijftien mimespelers vertolkte volkje het denkniveau van een mollenkolonie te hebben. Gaandeweg verandert dat beeld. Die trollen hebben toch een logica in de huishouding. Eigenlijk vormen ze een hele harmonieuze, haast van een bovenaardse intelligentie getuigende commune waar Almere nog een punt aan kan zuigen.
Bedenkster Wiepke Poldervaart beoogde met dit project theater en beeldende kunst te verbinden. Onder dat laatste kunnen zeker enkele van de ruimtes worden begrepen: zoals de weckpotten- en kledingruimtes, en een ruimte die geheel bekleed is met lappen in diverse tinten grijs. Die lenen zich z¢ goed voor een puur esthetische beschouwing dat de aanwezigheid van de figurerende wezens eigenlijk hindert, omdat die een overbodige anekdotiek toevoegen.
Omgekeerd is die anekdote als bindmiddel nodig om het theatrale in het geheel te versterken, om ook gelegenheid te bieden tot het maken van associaties. Die laatste theatrale inslag wint het na een tweede rondgang uiteindelijk.
Gaten in de Polder legt dus niet zozeer de verbinding tussen beeldende kunst en theater, maar benadrukt juist de scheiding. Evengoed is het heerlijk om op een warme zomeravond rond de schemering daarover te lopen mijmeren, zo bovenop die uitgeholde berg.
Isabella Lanz

