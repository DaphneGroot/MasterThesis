	Over het woord EPO zijn ze bij Rabo snel uitgepraat
	Van onze verslaggever
Bart Jungmann
UTRECHT
Ook in de goed-nieuws-show die de jaarlijkse presentatie van een wielerploeg altijd is, valt in de coulissen wel eens een onvertogen woord.
De sponsor had trots aangekondigd dat hij in elk geval tot de eeuwwisseling doorgaat. De ploegleider had zelfverzekerd gemeld dat de equipe sterker is geworden. De grootste aanwinst had ruimhartig beloofd dat zijn nieuwe broodheer geen spijt van hem gaat krijgen. En toen viel het woord EPO.
Een Italiaans rapport over het wijdverbreide gebruik van het veelbesproken eiwithormoon heeft de discussie nieuw leven ingeblazen. Onderzoeker Sandro Donati stelt daarin vast dat een Italiaanse wielrenner niet meer meetelt als hij niet op kunstmatige wijze de aanmaak van rode bloedlichaampjes bevordert om zijn prestaties te verbeteren.
De Franse sportkrant l'Equipe wijdde er vorige week in drie pagina's aandacht aan. Behalve het rapport-Donati werd er ruimte gemaakt voor een anonieme aanklacht van een wielerarts. De artikelenreeks eindigde met de Franse ex-renners Delion en Aubier die zeiden dat het zonder stimulantia geen doen meer is.
De verhalen komen bovenop eerdere beschuldigingen van de Schotse renner Obree en de door de Italianen Furlan, Chiappucci en Bugno verwoorde ongerustheid. Hein Verbruggen, voorzitter van de internationale wielrenunie, liet zich daarover twee maanden geleden in de Volkskrant al sceptisch uit.
Ook tegenover l'Equipe vertelt hij zich niet aangesproken te voelen door anonieme verhalen en klachten van ex-coureurs die te kort kwamen voor de top. Toch zal er vrijdag in Genève een bijeenkomst zijn met ploegleiders en -artsen.
Theo de Rooy, verantwoordelijk man voor de profploeg van de Rabobank, kondigde gisteren aan op die uitnodiging in te gaan. 'Dat kan misschien een antwoord op alle geruchten opleveren.' Hij begroet de discussie als een mogelijke aanzet tot een scherpere controle en, als gevolg daarvan, een eerlijker competitie. Hij twijfelt tegelijkertijd aan de haalbaarheid daarvan. Er is immers doping genoeg op deze wereld. Als het ene middeltje afdoende getest kan worden, ligt er alweer een ander middeltje klaar.
De Raboploeg beroept zich erop dat de renners bij haar louter door oefening sterk worden. Inspanningsfysioloog Adri van Diemen heeft zich ook onder die strikte voorwaarde aan het project verbonden. Hij begeleidt komend seizoen de junioren en de amateurs.
Van de profs heeft Van Diemen alleen nog Danny Nelissen onder zijn hoede. Erik Breukink heeft inmiddels besloten weer zijn eigen, vertrouwde gang te gaan.
Van Diemen benadrukt dat er bij Rabo in de medische leiding één lijn wordt getrokken, van profs tot junioren. 'En iedereen wordt uitgebreid getest. Zoiets als bij Ajax met Kanu kon gebeuren, is bij ons ondenkbaar.'
Voor verdachte soigneurs is bij Rabo geen plaats. Van Diemen: 'Als dat wel zo zou zijn, was ik meteen weg.'

