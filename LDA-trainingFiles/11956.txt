Sertab Erener.
Sertab Erener (Istanboel, 4 december 1964), ook wel Sertab, is een Turkse artiest. Zij was de winnaar van het Eurovisiesongfestival 2003 in Riga, Letland met het liedje "Everyway That I Can", dat geschreven en geproduceerd is door Demir Demirkan, haar vriend.
Biografie.
Sertab Erener is geboren in Istanboel. Ze heeft gestudeerd aan de "Işık Lisesi" en aan het conservatorium "Istanbul Devlet Konservatuvar'ı" (conservatorium van Istanboel)
Toen zij afgestudeerd was, begon ze als achtergrondvocaliste van Sezen Aksu, een andere artiest-songwriter in de Turkse popmuziek. Met de hulp en steun van Sezen Aksu begon ze al gauw bekend te worden.
Ze bracht haar eerste album "Sakin Ol" in 1992 uit, gevolgd door "Lal" (1994), "Sertab Gibi" (1996), "Sertab" (1999) en "Turuncu" (2001). "Lal" was ook onderdeel van "Soundtrack For A Century", een compilatie van Sony music.
In 1999 nam Sertab een single op met de Belgische à capellagroep "Voicemale". "Zor Kadin" scoorde erg sterk in de Belgische hitparades en in Turkije stond het nummer drie maanden bovenaan de chartlists.
Sertab Erener nam ook duetten op met José Carreras en met Ricky Martin nam ze het liedje "Private Emotion" op, en een single met de Griekse zangeres Mando voor het liedje "Ask/Fos".
Voor de film "Crossing the Bridge: Sound of Istanbul" covert Sertab Erener het nummer "Music" van Madonna. Het wordt een poppy nummer met oosterse invloeden. Na deze soundtrack, de showcase in Brussel en het duet met Ricky Martin begint het succes van Sertab zich nu ook te verspreiden naar Europa.
Na het winnen van het Songfestival en het succes van "Everyway That I Can" trekt Sertab de studio in voor haar allereerste Engelstalig album. "No Boundaries" bevat popsongs met oosterse invloeden, maar ook ballads zoals "Leave" en "Storms". De opvolger van "Everyway That I Can" wordt "Here I Am". Dit nummer lijkt veel op "Everyway That I Can". De single evenaart niet het succes van de vorige single maar wordt wel een radiohit voor Sertab.
50 jaren Eurovisie.
Naar aanleiding van het 50-jarig bestaan van het songfestival selecteert een jury de 14 beste liedjes in die 50 jaar. Sertab is bij de gelukkigen want haar "Everyway That I Can" uit 2003 wordt verkozen. Tijdens de grote show wordt het lied 9de met als winnaar "Waterloo" van ABBA. In de grote show zingt Sertab "Everyway That I Can" nog eens voor het grote (Europese) publiek.
Nieuw Turks Album.
In mei 2007 bracht Sertab een nieuw album uit, namelijk: "Sertab Goes to the Club". De nummers die op de cd staan zijn nummers van vorige albums. Zo is "Yanarim" een van haar grootste successen. Twee dj's hebben een beat onder de nummers geplaatst om de nummers in een dansbaar jasje te steken. Deze DJ's zijn erg bekend in Turkije, minder in Europa: Murat Uncuoglu en Aytekin Kurt. Eén van de nummers op de plaat is "Everyway That I Can", het lied waarmee ze een succes beleefde, het is overigens het enige Engelstalige lied op de cd.
Drum For World.
"Drum For World" is een muzikaal project dat ontstaan is in Turkije.
De muziek bestaat voornamelijk uit drums met als zangeres Sertab Erener. Het eerste nummer dat ontstaan is heet "I Remember Now", gemaakt door Demir Demirkan en Sertab Erener. Het project heeft ook internationale plannen.
Nieuw album.
Sertab vierde in 2007 haar 15-jarig jubileum. Ze trad in Turkije op met enkele artiesten met wie ze in het verleden samenwerkte. In 2009 bracht ze het album "Painted On Water" uit. Enkele nummers van het album zijn "Ha Bu Diyar" en "Madimak"
