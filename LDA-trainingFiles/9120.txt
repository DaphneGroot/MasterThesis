Franse Gemeenschap.
De Franse Gemeenschap van België, in het Frans: "Communauté française de Belgique" is een van de drie gemeenschappen van België. Sinds 25 mei 2011 noemt zij zichzelf "Fédération Wallonie-Bruxelles", Frans voor "Federatie Wallonië-Brussel", hoewel dit niet is opgenomen in de grondwet. Ze heeft Brussel als hoofdstad. Als beleidsorgaan heeft zij bevoegdheden op het gebied van cultuur, onderwijs, gezondheidszorg, sport en jeugdzorg in het Franse taalgebied en voor de Franstalige inwoners van het tweetalige gebied Brussel-Hoofdstad. Het bevoegde gebied valt grotendeels samen met de gewesten Brussel en Wallonië, maar wordt vooral buiten België ten onrechte vaak gelijkgesteld met alleen Wallonië.
De burgers van deze Franse Gemeenschap noemt men doorgaans 'Franstalige Belgen' of 'Franstaligen', maar ook soms Walen, wat zoals vermeld een foutieve en verwarrende benaming is.
Geschiedenis.
Rond de keuze van de naam van deze instelling, en van eventuele alternatieven bestaan veel bemerkingen en betwistingen. De voorloper van de Franse Gemeenschap was de Franse Cultuurgemeenschap, zoals er ook een Nederlandse Cultuurgemeenschap was. Bij de oprichting van de gemeenschappen heeft deze laatste voor de naam Vlaamse Gemeenschap gekozen, alhoewel de naam "Nederlandse Gemeenschap van België" ook zijn voorstanders had. Misschien is de naamgeving "Franse Gemeenschap" verwarrend omdat het niet gaat over Franse staatsburgers in België, maar over de Franstalige Belgen.
De Franse Gemeenschap noemt zichzelf sinds 25 mei 2011 de 'Federatie Wallonië-Brussel'. Deze benaming is evenwel niet voorzien in de Belgische grondwet, noch goedgekeurd door de federale volksvertegenwoordiging. De controversiële naam werd enkel goedgekeurd door het parlement van de Franse Gemeenschap. De federale en Vlaamse regeringen gebruiken deze benaming echter niet. Ook de meeste Vlaamse media hanteren consequent de grondwettelijk erkende naam 'Franse Gemeenschap' in plaats van 'Federatie Wallonië-Brussel'. In de Franstalige pers worden beide namen door elkaar gebruikt. Langs Vlaamse kant betwist men deze naam vooral omdat deze naam een soort fusie van Wallonië en Brussel suggereert die er feitelijk niet is. Langs Brusselse kant is enkel de COCOF betrokken in die instelling, en niet de andere Brusselse instellingen (noch het gewest, noch GGC, noch VGC). Samen met de nieuwe naam werd ook een nieuw logo voorgesteld bestaande uit de gestileerde letters WB in rood, geel en blauw, de kleuren van zowel Wallonië (rood en geel) als van Brussel (blauw en geel).
Instellingen en media.
De centrale instellingen van de Franse Gemeenschap zijn in Brussel gevestigd. De RTBF is de openbare omroep voor de Franstalige Belgen.
