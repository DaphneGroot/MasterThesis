	PLATEN: JAZZ
	Vrolijk eerbetoon
aan Villa-Lobos
door Cyro Baptista

Cyro Baptista: Villa Lobos. Avant Avan 061 (distributie: Dureco).
De Braziliaan Cyro Baptista is een gewaardeerde percussionist in de New-Yorkse jazzwereld. Na opnamen met onder anderen Bill Frisell, Derek Bailey en Cassandra Wilson presenteert hij op Villa Lobos zijn eerste eigen productie: een aanstekelijke cd met bewerkingen van klassieke composities van zijn landgenoot Hector Villa-Lobos (1887-1959).
Aanleiding voor dit project was een uitnodiging van de dirigent Michael Tilson Thomas, die Baptista in 1996 vroeg voor een Villa-Lobosprogramma met het New World Symphony Orchestra in Miami. Baptista werd tureluurs van het muziekpapier vol wriemelende noten dat hij voor zijn neus kreeg ('thousands of died flies', schrijft hij in het cd-boekje), en besloot liever ter plekke iets te improviseren in de geest van de 'simple Brazilian folk melody' waar Villa-Lobos zijn compositie op baseerde.
Dezelfde procedure past hij toe op deze door John Zorn geproduceerde cd: vrije interpretaties van een aantal van Villa-Lobos' choros-stukken, waarin alles draait om uitbundigheid, vaart en speels raffinement. De uitvoeringen zijn snaarstrak en spatzuiver, maar Baptista houdt ook van een nonchalante toets. Instrumenten duiken even plotseling op als ze verdwijnen, trommels bonken er ineens lustig op los, en menig stuk wordt opgevrolijkt met komisch grommend gezang.
In hoeverre deze virtuozenclub, met onder anderen gitarist Romero Lumbambo en accordeonist Chango Spasiuk, Villa-Lobos recht doet, valt zonder kennis van de originelen moeilijk te zeggen. Gelukkig maakt de slagwerker bij voorbaat zijn excuses: 'If Villa turns over in his grave (. . .), I'm sorry. He is a dead genius, I am a live idiot.'
John Zorn, Bobby Previte: Euclid's Nightmare. Deapth of Field 1-2.
Masada: Het. DIW-925 (distributie Dureco).
De New-Yorkse altist en producer John Zorn gaat onverdroten verder met zijn Masada-project, waarin hij samenwerkt met trompettist Dave Douglas, bassist Greg Cohen en drummer Joey Baron. Met superieur ddain voor de wetten van de platenmarkt brengt Zorn met Het alweer de achtste cd van zijn kwartet uit, met haast identiek repertoire (in identieke bezetting n een identieke vormgeving) als op de voorgaande zeven: aan Hebreeuwse tradities ontleende (klezmer)-melodien, gecombineerd met jazzimprovisaties in de geest van Ornette Colemans freejazz-kwartet anno 1960.
Wie tevreden is met n mooie Masada-cd in de platenkast zal aan nummer acht in de rij geen boodschap hebben, maar wie deze uitmuntende groep niet eerder hoorde, kan onbezwaard met Het beginnen.
Een flink contrast met het afgewogen Masada is Euclid's Nightmare; een reeks van 27 heftige, titelloze duetten van Zorn en slagwerker Bobby Previte. Dit is geen stof voor zwakke magen, maar de variatie die het tweetal in dit beknopte bestek bereikt, dwingt respect af. Raak is vooral improvisatie nummer 5, thrillermuziek met een als een wekker tiktakkende Previte. Het duo was zelf kennelijk ook te spreken: nummer 27 maakt de serie met een exacte herhaling rond.
Erik van den Berg

