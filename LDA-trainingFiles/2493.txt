	Kamerlid wil toelaten camera's in rechtszaal vastleggen in wet; 'Televisie kan kwaliteit van proces verhogen'
	Van onze verslaggever
Jan 't Hart

AMSTERDAM
D66-kamerlid B. Dittrich wil dat in de rechtszaal altijd mag worden gefilmd, tenzij het privacybelang in het geding is. Dat is ter afweging aan de rechter; de verdachte of getuige heeft geen vetorecht. Zo ving een van de Heinekenontvoerders bot, toen hij ruim tien jaar geleden in een kort geding een verbod op televisieopnames probeerde af te dwingen.
Nu is er niets geregeld in de wet, behalve dat rechtszittingen openbaar zijn. Rechters kunnen naar eigen inzicht televisiecamera's weren, zoals bij het proces tegen drugsbaas Johan V. Dat moet afgelopen zijn, vindt Dittrich. Hij stelt een wetswijziging voor, die bepaalt dat er tijdens het proces mag worden gefilmd, tenzij. . .
'Er is een mits. Er moet een afweging worden gemaakt tussen openbaarheid en het persoonlijk belang. Een recent voorbeeld. Een vrouw is in haar slaap verkracht. Zij moet op de zitting alles uit de doeken doen. Zeer pijnlijk, een grote inbreuk op haar privacy. Ik stel me voor dat ze dan niet wordt gefilmd.
'Het is belangrijk dat de rechtszitting openbaar, is om het werk van de rechtbank te kunnen controleren. Waarom zou televisie van die openbaarheid moeten worden uitgesloten? Het kan de kwaliteit van het proces verhogen.'
- Er is al een Europees verdrag dat toelating van televisie in de rechtszaal regelt.
'Het gekke is: veel rechters zijn er sceptisch over. Zij stellen: laat het maar zoals het is. Maar het is niet de discussie ¢f de televisie in de rechtszaal moet worden toegelaten, maar h¢e. Voorwaarde is dat de opname de orde niet verstoort. Net als in de Tweede Kamer zouden de camera's een vaste plek kunnen krijgen.'
- Waar zijn die rechters bang voor?
'Rechters en officieren van justitie stellen: we willen gewoon ons werk doen, we zijn geen mediasterren. Tja, da's waar, ze moeten gewoon hun werk doen.'
- Verandert het proces door het toelaten van camera's?
'Rechters zijn daar bang voor. Ben ik ook gevoelig voor. Advocaten die voor de bhne spreken, en met goedkope argumenten het volksgevoel kietelen. . .dat is geen aantrekkelijk idee. Een officier van justitie kan dan wel eens saai overkomen. Dat moet dan maar.'
- Als je het publiek verandert, verander je de voorstelling.
'Dat denk ik niet. Als officieren van justitie op het gevoel gaan spelen en niet op basis van argumenten werken, krijgen ze de kous op de kop.'
- Saaie voorstelling dus.
'Zeker, maar het gaat om de inhoud. Als we court tv krijgen (een televisiezender die rechtszittingen verslaat, red.) zal ook blijken dat een zitting dikwijls gortdroog is.'
- Wel camera's in de zaal, maar het Openbaar Ministerie moet zich in de media terughoudend opstellen, zei u eerder. Een tegenstelling?
'Officieren moeten niet in allerlei media opduiken, daar hebben we persrechters en -officieren voor.'
- Dat is ook oneerlijk. Advocaten zullen de media waarschijnlijk wel gebruiken.
'De rechter laat zich niet benvloeden, ook al heeft de advocaat bij Paul de Leeuw op de bank gezeten. Hij moet toch beslissen op grond van het recht. Hij is een professional.'
- Waarom zou de officier niet op die bank mogen zitten?
'Ik verbied dat niet, maar zo wordt de vulgarisering van het recht in de hand gewerkt. We hoeven toch niet te weten of de officier pindakaas eet?'
- Die behoefte wordt wellicht geschapen als de officier van justitie vaak op de televisie is.
'Oh zo. De camera's zijn niet bedoeld om een sappig verhaal te maken voor het publiek.'
- Heeft u een zodanig vertrouwen in journalisten dat u verwacht dat ze er niet slechts een sappige happening van maken?
'Ik heb er zeker geen grenzeloos vertrouwen in. Leer mij de journalistiek kennen. We zijn overgeleverd aan journalisten, zonder meer. Maar dat is geen reden om camera's uit de rechtszaal te weren.'
Zie ook Stroom

Foto
	D66-kamerlid B. Dittrich. FOTO BERT VERHOEFF - DE VOLKSKRANT

