	Nordholt nog dit jaar weg bij Amsterdamse politie 'Nog eens vijf jaar politiechef, dat wordt me echt te zwaar'
	Van onze verslaggever
Pierre Heijboer
AMSTERDAM
Eric Nordholt laat er geen misverstand over bestaan: hij wil nog dit jaar weg als chef van de politie in de regio Amsterdam. En hij wil n¢g iets kwijt: hij hoeft daarna niet zo nodig een baan, enkel en alleen vanwege die baan. 'Maar ik ben pas 58 en wil iets nuttigs blijven doen.'
Dat laatste zal ook wel moeten, want dat is vastgelegd in de overeenkomst die Nordholt ooit heeft gesloten met de vorige burgemeester van Amsterdam, Ed van Thijn. 'Aanvankelijk', zegt de hoofdcommissaris, 'stond daarin dat ik na zes jaar als chef van de Amsterdamse politie zou kunnen terugtreden en zelf zou mogen uitmaken of ik vervolgens nog werkzaamheden zou verrichten of niet. Later hebben we dat bijgesteld. Nu luidt de afspraak dat als ik voor mijn zestigste zou vertrekken, ik in elk geval nog enig werk moet doen.
'En dat laatste, daar gaat het nu om. N¢g eens vijf jaar politiechef zijn in Amsterdam en omstreken, dat wordt me te zwaar. En je moet denken in die tijdsorde: vijf jaar is de periode die je nodig hebt om bepaalde dingen goed van de grond te krijgen. Tien jaar heb ik er hier intussen opzitten. De eerste vijf heb ik besteed aan het opzetten van een aantal vernieuwingen en, naar ik hoop, verbeteringen. Dat waren echt jaren die erin hakten. De tweede periode van vijf jaar was het vooral de resultaten van die eerste vijf jaar binnenhalen.'
Maar de hoofdcommissaris is een beetje moe. Hij heeft er geen probleem mee dat toe te geven: 'Ik zit nu 37 jaar in dit vak. Zou ik besluiten door te gaan, dan zou ik, om het goed te doen, nog eens vijf jaar aan die kar moeten sleuren. En dat red ik, denk ik, niet. Maar ik zie mezelf de komende jaren ook niet alleen maar in een hangmat hangen.'
Er wordt inmiddels gezocht naar een nieuwe 'passende functie'. Een post op Aruba, die Nordholt wel wilde, is inmiddels aan een ander vergeven. Maar er is goede hoop op een wat rustiger politiefunctie op landelijk niveau, waar hij met zijn unieke ervaring nog dankbaar werk zal kunnen doen. Maar dat moet dan liefst voor 1 september van dit jaar rondkomen, want die dag heeft Nordholt geprikt als zijn afscheidsdatum.
Dinsdagavond, tijdens een commissievergadering van de Amsterdamse gemeenteraad, werd overigens duidelijk dat het met Nordholt allemaal nog heel anders had kunnen aflopen. Burgemeester Patijn deed in de vergadering verslag van het zogeheten Catshuis-overleg, over het rouleren van een aantal belangrijke politiechefs als nasleep van de IRT-affaire.
Patijn, zijn gezicht een en al misprijzen: 'Schuiven met poppetjes; n grote carrousel, dat was het. Niemand die zich afvroeg of iemand ergens wel op zijn plaats was. Nee, mensen werden simpelweg ergens gedropt. Gelukkig heb ik Amsterdam daarbuiten kunnen houden.'
Nordholt: 'Ja, godzijdank. Anders had ik nu misschien in Rotterdam of in Den Haag gezeten. Het was wat mij betreft trouwens sowieso geen goed idee, want in een carrousel word ik misselijk.'
Die door minister Dijkstal bedachte stoelendans is er ook de oorzaak van dat de kwestie van Nordholts opvolging niet zo democratisch en 'open' verloopt als iedereen zich dat aanvankelijk had voorgesteld. Nordholt: 'We hebben in Amsterdam een hele goede in huis: commissaris Jelle Kuiper. Hij is iemand van wie ik weet dat hij de lijnen die ik heb heb uitgezet, zonder problemen kan doorzetten. Maar als gevolg van al die plotselinge veranderingen scheelde het maar een haar of we waren hem kwijtgeraakt aan Rotterdam.'
De belofte aan Kuiper 'dat hij ¡n is voor Nordholts opvolging' heeft hem in de ogen van zijn huidige chef behouden voor Amsterdam. 'Ik zal heel blij zijn,' zegt hij, 'als Kuiper mijn opvolger wordt.'

Foto
	E. Nordholt. FOTO GUUS DUBBELMAN

