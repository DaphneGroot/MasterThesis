Hoofddorp.
Rechts het oude postkantoor en links het bankgebouw van Van Loghem (1917) aan de Hoofdvaart, foto uit 1918
Hoofddorp is een plaats in de provincie Noord-Holland en de hoofdplaats van de gemeente Haarlemmermeer. De plaats heeft 75.668 inwoners (2016).
Geschiedenis.
Na de drooglegging van de Haarlemmermeer (1849-1852) werd in 1853 besloten om twee dorpen te stichten. Deze twee dorpen, Kruisdorp en Venneperdorp, waren in het midden van de polder gesitueerd. Op 11 juli 1855 werd de Haarlemmermeer een zelfstandige gemeente met mr. M.S.P. Pabst als burgemeester. In de gemeenteraadsvergadering van 12 november 1868 werd besloten het toenmalige Kruisdorp voortaan "Hoofddorp" te noemen. Er bestond namelijk al een Kruisdorp in Zeeland. In hetzelfde jaar werd Venneperdorp omgedoopt in Nieuw-Vennep. De ontwikkeling van Hoofddorp verliep voorspoediger dan die van Nieuw-Vennep. Het werd dan ook al spoedig het belangrijkste dorp van de gemeente, al had Badhoevedorp (ook gelegen in de Haarlemmermeer) lange tijd meer inwoners.
De economische en bestuurlijke functies die Hoofddorp had waren hier debet aan. Zo was in Hoofddorp het Polderhuis gevestigd, waar vanaf 1912 het college van hoofdingelanden bijeen kwam om te vergaderen. Ook had het dorp een gunstige ligging. precies in het midden van de Haarlemmermeer. Een belangrijk uitbreidingsplan dateert uit 1941 van de hand van stedenbouwkundige Wieger Bruin, naar wie een straat vernoemd is in Hoofddorp. Het dorp gaat echter pas echt groeien vanaf de jaren zestig van de 20e eeuw. Dat komt doordat de werkgelegenheid sindsdien sterk toeneemt onder meer door het steeds groter wordende Schiphol. Hoofddorp had tot 1960 1.500 woningen. In 1974 zijn dat er ruim 4.000. Een belangrijke uitbreiding was de wijk Graan voor Visch (1970) met 1.200 woningen. Het inwoneraantal groeit van 6.500 in 1964 naar 14.500 in 1975.
De geografie van het dorp was heel eenvoudig. Er was een hoofdweg, die gewoon "Hoofdweg" heette en heet. Deze Hoofdweg loopt links en rechts van de Hoofdvaart, een vaart die dwars door de Haarlemmermeer loopt, van noord (Amsterdam) naar zuid (Leiden). De andere belangrijke weg was de "Kruisweg", een weg die de Hoofdvaart – en daarmee de Hoofdweg – kruist, van oost (Aalsmeer) naar west (Heemstede). Langs deze belangrijke wegen werden enkele kleine kernen gebouwd.
Pal in het centrum stond de eerste korenmolen van Hoofddorp: De Eersteling. Deze molen dateert uit 1856. De romp werd in 1977 in zijn geheel op een grote trailer verplaatst naar hetgeen destijds de rand van het centrum was: de Geniedijk bij de huidige woonwijk Pax. De verplaatsing was toentertijd een huzarenstukje en trok veel bekijks.
In 1950 telde Hoofddorp vijfduizend inwoners. Werkgelegenheid was vooral te vinden in de landbouw met daarnaast wat veeteelt en tuinbouw. Ook het vliegveld Schiphol (in 1917 begonnen als militair vliegveld) zorgde vanaf 1917 voor werkgelegenheid. Tijdens de Tweede Wereldoorlog werd Schiphol verwoest. De herbouw was gereed in 1958. Na de herbouw werd de luchthaven omgezet van een gemeentelijke dienst naar de N.V. Luchthaven Schiphol, waarin het Rijk en de gemeenten Amsterdam en Rotterdam aandelen hadden. De luchthaven werd steeds belangrijker en zorgde voor meer en meer werkgelegenheid.
Ook de groei van een aantal in Hoofddorp gevestigde bedrijven zorgt voor meer werkgelegenheid zoals de machinefabriek Spaans B.V., die onder meer vijzels produceert en het Amerikaanse bedrijf Woodward Governor Nederland, producent van regelapparatuur voor vliegtuigen. Vanaf de jaren zestig neemt het aantal inwoners toe en werden de eerste nieuwbouwwijken gebouwd: Plan Eyke in 1964 (thans onderdeel van Arnolduspark), Kalorama (1967) en Graan voor Visch (rond 1970). Al deze wijken werden genoemd naar voormalige boerderijen of de boer die eens eigenaar was van de grond.
In de jaren zeventig werd de Haarlemmermeer en vooral Hoofddorp aangewezen als groeikern. Ten westen en ten zuiden van Hoofddorp verrezen grote woonwijken als Pax, Bornholm, Overbos en Toolenburg.
In de jaren 00 deze eeuw is ook Floriande verrezen met daarin o.a het Spaarne Ziekenhuis.
In 2005 heeft Melis (Mees) Spaans, de toenmalige eigenaar van machinefabriek Spaans B.V. en Oud-dijkgraaf, aan het college van B&W van de gemeente Haarlemmermeer, het verzoek gedaan om de naam van Hoofddorp te wijzigen in Meerstad. Dit omdat, volgens hem, vele inwoners de naam "Hoofddorp" niet meer passend vonden voor een "dorp" dat inmiddels is uitgegroeid tot een stad. Tot op heden is dit verzoek niet gehonoreerd.
Ontwikkeling.
Hoofddorp is in weerwil van de naam een grote plaats geworden. Dit heeft zich in een zeer korte periode voltrokken: in 1970 woonden er nog zo'n 9.000 mensen in het dorp, in 2009 al meer dan 73.000. De verwachtingen zijn dat Hoofddorp in 2020 ruim 90.000 inwoners heeft, dit komt vooral door de nieuwbouwwijken die in het zuiden en westen van Hoofddorp gepland zijn.
Centrum.
Het centrum van Hoofddorp is gelegen rond het Marktplein/Beursplein. Vanwege de geluidscontouren van Schiphol kan Hoofddorp niet naar het oosten uitbreiden. Hierdoor ligt het winkelcentrum niet centraal maar aan de oostzijde van de stad. Er bevinden zich ruim 300 winkels in het stadshart. Inmiddels is de "oude" Markthof gesloopt en vervangen door een nieuwe. Deze heeft meer naar buiten gerichte winkels waardoor het oude concept van inpandig winkelcentrum is vervallen.
Uitbreidingen.
De gemeente Haarlemmermeer sluit een verdere uitbreiding van de plaats aan de westkant niet uit, er zijn onlangs plannen gepresenteerd met de naam 'Westflank'. Dit wordt een groot gebied aan de westkant van Hoofddorp en Nieuw-Vennep met ruim 15.000 woningen. Het grootste deel hiervan zal onderdeel worden van Hoofddorp.
Bedrijven.
Aan de oostkant van Hoofddorp liggen de bedrijventerreinen Beukenhorst (bij Station Hoofddorp) en De Hoek (aan de Kruisweg, bij de Rijksweg A4). Aan de zuidkant liggen Graan voor Visch-Zuid en De President.
Door de gunstige ligging van Hoofddorp ten opzichte van Schiphol zijn er veel nationale en internationale ondernemingen gevestigd.
Topografie.
"Topografische kaart van Hoofddorp, per sept. 2014."
Auto.
Hoofddorp ligt op het kruispunt van de Kruisweg en de Hoofdweg, twee belangrijke wegen in de Haarlemmermeerpolder. Ten oosten en ten westen van Hoofddorp heet de Kruisweg ook N201. Vroeger liep de Kruisweg – toen een smalle tweebaansweg – dwars door het centrum van Hoofddorp, nu wordt de N201 omgeleid over de rondweg 'Weg om de Noord' ten noorden van Hoofddorp. Ten oosten van Hoofddorp lopen de A4 en A5, waarop het ook een aansluiting heeft. Ten westen van Hoofddorp loopt de Drie Merenweg (N205). De Ring Hoofddorp wordt gevormd door de Weg om de Noord (N201) in het noorden, de Van Heuven Goedhartlaan en Spoorlaan in het oosten, de Nieuwe Bennebroekerweg in het zuiden en de Drie Merenweg (N205) in het westen.
Trein.
Hoofddorp had tussen 3 augustus 1912 en 31 december 1935 een station aan de Haarlemmermeerspoorlijnen Aalsmeer - Haarlem en Hoofddorp - Leiden Heerensingel. Het oude stationsgebouw staat er nog, aan de Burgemeester Pabstlaan ter hoogte van de Hoofdvaart. Er zijn nu appartementen in gebouwd.
Sinds 31 mei 1981 heeft Hoofddorp een NS-station (station Hoofddorp) aan de Schiphollijn met treinen naar onder andere: Schiphol, Amsterdam, Sloterdijk, Zuid, RAI, Utrecht Centraal, Duivendrecht, Zaanstad, Hoorn, Hilversum, Hoorn, Purmerend, Sassenheim, Leiden, Den Haag Centraal, Laan van NOI, Diemen, Lelystad en Almere.
Ten zuiden van Hoofddorp kwam in 1986 een opstelterrein in gebruik. In 1996 kwam de verdubbeling van de lijn naar Schiphol en het station Hoofddorp gereed. Van Hoofddorp naar het zuiden loopt de hogesnelheidslijn HSL-Zuid in de richting Rotterdam – Breda – Antwerpen – Brussel – Parijs Noord, die in 2008 in gebruik is genomen.
Bus.
Het oude busstation van Hoofddorp was gevestigd aan het Marktplein in het centrum van Hoofddorp. Dit was hét knooppunt voor al het openbaar vervoer in Hoofddorp. Door herinrichtingen van het centrum is het busstation eind jaren 1980 verhuisd naar de Melis Spaansweg en, begin 21e eeuw, naar het Burgemeester van Stamplein, maar het verloor aan belang vanwege het nieuwe busstation bij het NS-station aan de oostkant van Hoofddorp.
Sinds 2002 loopt door Hoofddorp de Zuidtangent, een snelle busverbinding tussen Haarlem, Hoofddorp, Schiphol, Amstelveen en Amsterdam-Zuidoost (lijn 300).
In 2007 is deze Zuidtangent uitgebreid met een busverbinding tussen Nieuw-Vennep, Hoofddorp, Schiphol en Amsterdam-Zuid (lijn 310).
In Hoofddorp heeft de Zuidtangent een eigen vrije busbaan. In december 2011 zijn de buslijnen van de Zuidtangent opgenomen in het R-net van Amsterdam, Haarlem, Hilversum en Almere.
Verder zijn er verbindingen door streekbussen in alle richtingen, waaronder een aansluiting op het Schiphol Sternet en in het weekend de nachtbus van Amsterdam (Marnixstraat), via Schiphol, naar Nieuw-Vennep. Er rijdt ook een buurtbus van Hoofddorp naar Zwaanshoek en Bennebroek.
Hoofddorp heeft ook een busstation en P+R-locatie bij het Spaarne Ziekenhuis. Het busstation is het grootste bouwwerk ter wereld dat volledig van synthetische materialen is gebouwd: piepschuim met een polyester-huid. Deze sculptuur, naar een ontwerp van architect Maurice Nio, is in 2003 opgeleverd. De officiële door de architect gegeven naam is "The Amazing Whale Jaw", maar het wordt vanwege zijn vorm in de volksmond "de Zwerfkei" genoemd (een interpretatie die ook door de architect wordt ondersteund). Aanvankelijk was het object beige, waarna het groen verkleurde. In 2008 is het sculptuur daarom oranje geschilderd.
Bezienswaardigheden.
Het mannetje van Hoofddorp, 7 meter hoog kunstwerk van aluminium door Tom Claassen, Burg. Van Stamplein
Het Oude Raadhuis. Voorheen gemeentehuis, nu theater
Discotheek Challenge 2.0 aan de Diamantlaan.
Monumenten.
Hoofddorp is een vrij jonge plaats en heeft daardoor weinig historische gebouwen. Hoofddorp kende in 2008 26 gemeentelijke, provinciale en rijksmonumenten.
Hoofddorp heeft negen rijksmonumenten. De molen De Eersteling aan de Hoofdweg is een ronde korenmolen uit 1856. Hij stond aanvankelijk aan de Kruisweg in het oude centrum van Hoofddorp, maar is in 1977 in zijn geheel per trailer verplaatst en staat nu vlak bij Fort Hoofddorp. De Witte Boerderij aan de Hoofdweg is een kop-rompboerderij uit 1860 en is een goed voorbeeld van een Haarlemmermeerse boerderij uit de begintijd van de polder. In de Witte Boerderij is nu "Stichting Meer-Historie" gevestigd.
Andere monumenten zijn het Oude Raadhuis uit 1867, het Kantongerecht uit 1911 en het Polderhuis van de Haarlemmermeer uit 1913. Dit laatste is gebouwd naar een ontwerp van architect Foeke Kuipers in een historiserende bouwtrant die teruggrijpt op het 17e-eeuws Hollands classicisme. Een volgend monument is Marktzicht, vroeger het centrum van de Hoofddorpse marktactiviteiten.
Door Hoofddorp loopt de Geniedijk, onderdeel van de Stelling van Amsterdam. Deze stelling staat op de werelderfgoedlijst van UNESCO. Fort Hoofddorp bevindt zich in die dijk.
Historisch Museum.
Aan de Kruisweg is het "Historisch Museum Haarlemmermeer" te vinden. In het museum is van alles te vinden over de geschiedenis van de Haarlemmermeer, het bezit onder andere voorwerpen die te maken hebben met de drooglegging. Het museum is gevestigd in een deel van de oude boerderij de Mentzhoeve. Deze hoeve uit 1860 lijkt op een Limburgse boerderij in die zin dat alle gebouwen rond een binnenplaats gebouwd zijn. De Mentzhoeve is de enige boerderij van dit type in de Haarlemmermeer.
Cultuur.
In het Oude Raadhuis is een modern klein theater, een galerie en een café-restaurant. Achter het gebouw is een beeldentuin met terras. Het gebouw is in 2005 gerenoveerd.
In 2011 is het Cultuurgebouw aan het Raadhuisplein officieel geopend. Dit nieuwe cultuurgebouw bestaat uit Schouwburg De Meerse, cultureel centrum Pier-K, een bibliotheek en poppodium Duycker. Het ontwerp van het Cultuurgebouw is van Architectenbureau Kraaijvanger Urbis.
Schouwburg De Meerse opende zijn deuren begin jaren tachtig van de 20e eeuw. De schouwburg bestaat uit een theaterzaal met meer dan 500 stoelen en een theatercafé. Met de bouw van het nieuwe cultuurgebouw is hier een kleine zaal met 280 stoelen bij gekomen. Er is elke dag een voorstelling in De Meerse. Het aanbod is gevarieerd: toneel, klassieke muziek, jazz, cabaret en dans.
De bioscoop CineMeerse ligt aan het Raadhuisplein. Begin 2010 is de bouw begonnen. De bioscoop heeft 8 zalen met elk ongeveer 110 tot 160 stoelen. Boven de bioscoop zijn 126 koopappartementen.
Sinds 2004 liggen tussen Hoofddorp en Nieuw-Vennep de drie Calatravabruggen over de Hoofdvaart. Deze witte bruggen, ontworpen door de architect Santiago Calatrava, dragen de namen Luit, Citer en Harp.
In Toolenburg is een jongerencentrum, genaamd De Lans, en is onderdeel van Stichting Maatvast. Hier worden diverse activiteiten georganiseerd voor jonge mensen.
Uitgaan.
In Hoofddorp is niet heel veel keuze op uitgaansgebied voor jongeren. Het uitgaansleven bereikte in 2007 een dieptepunt toen de grootste discotheek van Haarlemmermeer zijn deuren sloot.
In januari 2011 is er een nieuw poppodium geopend: Duycker. Dit poppodium maakt deel uit van het nieuwe Cultuurgebouw en verzorgt een breed aanbod bestaande uit (dance)feesten en live concerten. Poppodium Duycker heeft een grote zaal voor 700 bezoekers, een kleine zaal voor 200 bezoekers, 5 oefenruimten, studio’s, workshopruimtes en een grand café.
Hoofddorp kent ook nog een aantal (kleine) kroegen, een coffeeshop en twee casino's.
Kerken.
Aan de Kruisweg is de Rooms-Katholieke Joannes de Doperkerk te vinden, deze kerk van Th. Molkenboer dateert uit 1860. Het dak van de kerk is gedekt met de originele Oegstgeester dakpannen, ook zijn de oorspronkelijke ruitvormige dakramen nog aanwezig. Achter de kerk is een "Bijbelse tuin" ingericht, hier staan religieuze beelden van de kunstenaar Karel Gomes. De kerk behoort toe aan de parochie Joannes de Doper, die ook het parochiehuis aan de Kruisweg bezit. Dit parochiehuis is in 1912 gebouwd en deed van 1913 tot 1985 dienst als klooster (zusterhuis).
Daarnaast is er de Protestantse Gemeente Hoofddorp met de Marktpleinkerk tegenover het Oude Raadhuis in het centrum, het oecumenische centrum De Ark in de wijk Overbos en een kerkgebouw (De Lichtkring) in de wijk Toolenburg.
De oudste kerk in Haarlemmermeer, de (witte) Hoofdvaartkerk aan de Hoofdweg Oostzijde, in 1858 gebouwd als Hervormde kerk, is in 2012 door de protestantse gemeente verlaten en verkocht. In dit gebouw is tegenwoordig een restaurant gevestigd.
De rooms-katholieke parochie, de protestantse gemeente en de doopsgezinde gemeente vormen de Raad van Kerken in Hoofddorp.
Natuur- en recreatiegebieden.
Aan de Wieger Bruinlaan ligt de wilde plantentuin "De Heimanshof". Deze tuin werd in 1975 in gebruik genomen als instructieve tuin. Er zijn wilde planten, insecten en vogels te zien in hun natuurlijke omgeving. De tuin is 1 hectare groot en genoemd naar Eli Heimans (1861-1914), een enthousiaste natuurliefhebber. Heimans schreef over de natuur en gaf samen met Jac. P. Thijsse een serie boekjes uit over planten en dieren.
Het Wandelbos aan de Boslaan is het oudste park van Hoofddorp. Het recreatiegebied Haarlemmermeerse Bos werd in 1979 aangelegd en is later deel geweest van het terrein van de Floriade 2002. Elk jaar vindt een concours hippique plaats in het bos en ook het muziekfestival Mystery Land is een jaarlijks evenement.
De Toolenburger plas is een recreatiegebied ten zuiden van Hoofddorp, grenzend aan de woonwijk Toolenburg en Floriande. Het recreatiegebied kent een groot meer met daaromheen stranden, wandelpaden en bos.
In 2002 werd nabij Hoofddorp de Floriade gehouden. Dit viel samen met het 150-jarig bestaan van de Haarlemmermeerpolder. Een park met een uitzichtheuvel, de Big Spotters Hill, is een herinnering hieraan.
Scouting Hoofddorp.
In Hoofddorp zijn 2 groepen waterscouts gevestigd. Beide zijn lid van de landelijk overkoepelende organisatie Scouting Nederland. Aan de rand van de wijk Overbos heeft de Paula Geertsgroep aan het Leendersbos hun verblijf "Het Honk". De blokhut van de Sint Maartengroep is sinds 2014 gevestigd nabij de ingang van het Haarlemmermeerse Bos aan de IJweg. Beide groepen hebben ook nog een eiland in de ringvaart nabij Rijsenhout, waar hun zomeractiviteiten plaatsvinden. In Hoofddorp zijn geen gewone "landscouts".
Voetbal.
Hoofddorp kent verschillende voetbalclubs. De bekendste zijn SV Hoofddorp en Sv Overbos die zijn gevestigd respectievelijk tussen de wijken Overbos en Sportdorp aan de IJweg en in de wijk Overbos. S.V. Hoofddorp is de oudste voetbalclub van Hoofddorp en komt voort uit de clubs ETO en de Hoofddorpse Boys. In de jaren zeventig van de 20e eeuw gingen beide clubs samen in S.V. Hoofddorp. Het eerste voetbalstadion was tot de jaren zeventig gevestigd in het Hoofddorpse wandelbos in het centrum van Hoofddorp. Op dezelfde locatie is nu het gemeentehuis en de schouwburg De Meerse te vinden.
Op 10 december 2007 is de derde voetbalclub van Hoofddorp opgericht: vv UNO. Vanwege de grote belangstelling om te voetballen was er bij de bestaande clubs een flinke wachtlijst ontstaan en door een groep vrijwilligers werd vv Uit Nood Ontstaan (UNO) een feit.
Skiën.
In Hoofddorp kan ook geskied worden. Het Skicentrum aan het Arnolduspark heeft een borstelbaan en een indoorbaan (rollerbaan). Van september t/m maart kan men hier skiën en snowboarden.
Volleybal.
In het oosten van Hoofddorp ligt de volleybalclub VCH. De thuishal is de Fanny Blankers Koenhal. Er zijn meerdere hallen in Hoofddorp waar VCH ook gebruik van maakt.
Sportcomplex Koning Willem-Alexander.
Aan de Bennebroekerweg opende in maart 2014 een groot multifunctioneel sportcomplex. In dit complex is ruimte voor een sporthal met 1500 plaatsen, een recreatie- en wedstrijdzwembad met 400 tribuneplaatsen, een combi- en doelgroepenbad en recreatief zwemwater en een turncentrum. Scholen uit de Floriande en sportverenigingen uit Hoofddorp zullen gebruikmaken van het sportcomplex.
Hockey.
In het oosten van Hoofddorp ligt de hockeyclub MHC De Reigers.
Basketbal.
Er zijn twee basketbalverenigingen in Hoofddorp. BV Hoofddorp speelt haar wedstrijden in Sportcomplex Koning Willem-Alexander. De andere vereniging, The Challengers, speelt haar wedstrijden in de Fanny Blankers-Koenhal.
Honkbal.
Honkbalvereniging Konica Minolta Pioniers beter bekend als de Pioniers speelt op het hoogste niveau van het Nederlandse honkbal. Pioniers was gevestigd op Sportpark Toolenburg, waar ook een groot Fitnesscentrum, kinderspeelparadijs met pannenkoekenrestaurant, kinderopvang, handbalclub, schietvereniging gevestigd zijn en een in 2008 opgerichte kleine voetbalclub genaamd UNO.
Sinds 2015 is een nieuw honkbalstadion gebouwd aan de zuidkant van Hoofddorp. Dit stadion met meerdere velden voldoet aan Amerikaanse MLB eisen en kan tijdens een groot toernooi worden uitgebreid tot 30.000 plaatsen. Onder andere het Nederlandse honkbalteam traint op deze locatie.
Zwemmen.
Hoofddorp heeft 1 openbaar zwembad: in het Sportcomplex Koning Willem-Alexander (SKWA) nabij Zwaanshoek. Daarnaast heeft het Spaarneziekenhuis sinds 2005 een zwembad dat wordt gebruikt door zwemschool de Drijver voor het geven van zwemlessen. Het eerste zwembad in Hoofddorp was het "Nanningabad" uit 1932, een buitenbad. Het bad was gevestigd aan de Geniedijk ter hoogte van de Ter Veenlaan. Veel meer dan een iets uitgebaggerd en afgeschut deel van de Genievaart (een sloot) was het zwembad niet. Er zwommen vissen in het zwembad en de beheerders deden alle moeite om in ieder geval de ratten te weren. In 1972 sloot het Nanningabad en werd vervangen door het in 1971 gebouwde "Aldert van der Zwaardbad" in het Arnolduspark. Het Aldert van der Zwaardbad was een overdekt zwembad en werd later uitgebreid met een buitenbad en zonneweide. Wegens uitbreiding van de omliggende woonwijken is dit bad afgebroken. Wel is er op het Arnolduspark nog een zwembad waar privé zwemles wordt gegeven. Hierna volgde het Spectrum in de wijk Toolenburg. Dit werd in 2013 gesloten in verband met de opening van het zwembad in het SKWA.
Rugby.
Bij sportvereniging VV UNO speelt rugby club 'The Hawks'.
