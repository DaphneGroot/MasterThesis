Anders Celsius.
Anders Celsius (Uppsala, 27 november 1701 – aldaar, 25 april 1744) was een Zweedse astronoom. Hij is bekend vanwege de Celsius-temperatuurschaal.
Zijn familie was afkomstig uit Ovanåker. Zijn achternaam is een latinisering van "Höjen" of "Högen". In 1730 werd Celsius hoogleraar in de astronomie in Uppsala, net als eerder zijn vader. In 1741 richtte hij met een aantal anderen in zijn geboorteplaats de sterrenwacht op.
Het bekendst is hij echter vanwege de Celsius-temperatuurschaal die hij in 1742 invoerde.
Hij definieerde aanvankelijk het kookpunt van water als 0° en het vriespunt als 100°. In 1745, een jaar na Celsius' overlijden, keerde Carolus Linnaeus de schaal van Celsius om; dit was om praktische metingen te vergemakkelijken.
Anders Celsius overleed op 42-jarige leeftijd aan tuberculose en werd begraven in de kerk van Gamla Uppsala.
