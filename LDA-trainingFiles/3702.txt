	Dor overzicht van een zoete revolutie
	BEELDENDE KUNST
De Haagse School. Een groots overzicht. T/m 18 jan. Kunsthal, Westzeedijk 341, Rotterdam. Catalogus 49,50. Di t/m za 10-17u, zo 11-17u.
Wie jarig is viert feest. En dus geeft de Kunsthal in Rotterdam een fuif, want het is bijna vijf jaar geleden dat het spectaculaire gebouw van Rem Koolhaas aan de Westzeedijk z'n deuren voor bezoekers opende. De verwachtingen waren hooggespannen destijds: de hal moest een plek worden waar andere musea hun mammoetexposities konden tonen - want de Kunsthal heeft en had geen eigen collectie. Ze moest een 'tentoonstellingsmachine' worden, een 'culturele versie van de RAI of Ahoy', zei directeur Wim van Krimpen. En hij beloofde: 'We gaan ons overal mee bemoeien, als het maar met cultuur te maken heeft en van hoog niveau is.'
Belofte maakt schuld. En dus geeft een lustrum niet alleen aanleiding tot een feestje, maar nodigt ook uit tot een evaluatie.
Een 'tentoonstellingsmachine' - afschuwelijke term overigens - is de Kunsthal inderdaad gebleken: 130 zijn er de afgelopen jaren geprogrammeerd, wat neerkomt op een razend gemiddelde van 26 tentoonstellingen per jaar. Een cultureel Ahoy' is de Kunsthal ook geworden, want wat er te zien was en is, varieert van auto's tot tekeningen van Michelangelo, van Feyenoord-memorabilia tot etnografica, van echte Han van Meegeren-kitsch tot het surrealistische crme de la crme uit Nederlandse musea. Het is deze hutspot van onderwerpen, dit voor-ieder-wat-wils dat de Kunsthal vanaf haar opening een wat karakterloze aanblik geeft, ondanks de spectaculaire architectuur waarin ze zich hult.
Nu is ter gelegenheid van het vijfjarig lustrum een tentoonstelling georganiseerd die het goed mogelijk maakt om Kunsthal-directeur Wim van Krimpens belofte van 'we-gaan-ons overal-mee-bemoeien-als-het maar-met-cultuur-te-maken-heeft-en-van-hoog-niveau-is' te keuren.
Als een 'groots overzicht' wordt de tentoonstelling over de Haagse School omschreven in de Kunsthal: meer dan driehonderd schilderijen, tekeningen, aquarellen en piepkleine schetsjes zijn bij elkaar gebracht van 'mastodonten' als Jozef Israls, Jacob Maris, Willem Roelofs en Anton Mauve. Van Krimpen schrijft in de inleiding van de catalogus euforisch: de tentoonstelling is 'indrukwekkend', 'grootschalig', 'de kroon op vijf jaar tentoonstellingsbeleid'; de catalogus is 'met grote zorgvuldigheid' geschreven.
Toch kunnen al deze jubelende bewoordingen alvast n ding niet verhullen. De enige twee musea die aan dit 'grootse overzicht' meewerkten, zijn het Haags Gemeentemuseum, dat dicht is wegens renovatie en z'n collectie volgens afspraak in de Kunsthal toont, en het Rijksmuseum Amsterdam. Verder hebben vooral particuliere verzamelaars en kunsthandelaren - de Haagse School is altijd uitstekend verhandelbare kunst gebleven - werk in bruikleen afgestaan.
Geen buitenlandse verzamelaar of museum is bereid gevonden (of benaderd) om werk af te staan. Terwijl juist Parijs, Londen, Glasgow en New York belangrijke werken van Haagse Scholers bezitten. Vergeleken met het werkelijk 'grootse' overzicht van de Haagse School dat in 1983 in Den Haag, Londen en Parijs te zien was en vergeleken met de catalogus die toen werd gepubliceerd, is deze tentoonstelling in Rotterdam een provinciaalse aangelegenheid en de catalogus een toonbeeld van oppervlakkigheid.
Hoe zuur het ook is, de liefhebber van Nederlandse negentiende-eeuwse schilderkunst krijgt geen nieuw onderzoek onder ogen (waar blijft een studie naar de functie van de koe bij Johannes de Haas?), bij het merendeel van de gexposeerde schilderijen ontbreken gegevens over herkomst en datering, en de 'met grote zorgvuldigheid' geschreven kunstenaarsbiografien van Jeroen Kapelle zijn dorre opsommingen van al vaker vertelde gegevens.
Wie wil weten hoe revolutionair de Haagse School in het midden van de negentiende eeuw was, krijgt als handreiking op de tentoonstelling n schilderij van de 'prins der romantische landschapsschilders' B.C. Koekkoek aangereikt. Dat kunstenaars als Weissenbruch, Maris, Israls, Mauve en Mesdag met hun natuurimpressies juist reageerden op dit soort '...landschapschikkers, zamenstellers van boomen, bergen en voorgronden met hun onvermijdelijk poeltje, oploopers van buyen en doorzigten, najagers van grillige effecten' (zoals J. Kneppelhout het in 1850 formuleerde), blijft buiten beschouwing.
Dat is jammer, want revolutionair waren de schilders van de Haagse School in Nederland en hun werk riep ongemeen felle reacties op bij esthetici en publiek, hoe braaf, zoet en vooral risicoloos dat nu ook mag lijken. En ze maakten kunst in een tijd waarin vernieuwingen over elkaar heen tuimelden. Geen groter verschil denkbaar tussen een bomschuit die Anton Mauve in 1882 met een realisme verwant aan Courbet op het strand schilderde, en de pointillistische en zwaar symbolistische bomschuit van Jan Toroop acht jaar later. Geen groter verschil denkbaar tussen de schrille zonnen die Vincent van Gogh aan het eind van zijn leven schilderde, en de grijze luchten van Anton Mauve waar de zon met geen mogelijkheid doorheen kan breken.
Op de tentoonstelling worden de historische feiten nog eens achter elkaar gezet: hoe kunstenaars als Bilders, Gabril, Willem Roelofs en de gebroeders Maris naar het 'Hollandse Barbizon', Oosterbeek bij Arnhem, reisden om op zoek te gaan naar 'de stemming in de natuur'. Aanvankelijk leverde dat realistische, maar sfeervolle landschappen op waarin voornamelijk koeien, molens en wuivend riet de verbinding vormen tussen land, lucht en water. Maar uit het latere werk van Maris, Weissenbruch en Mauve valt af te lezen hoe hun toon steeds impressionistischer en hun verfstreek steeds gedurfder, steeds losser wordt.
Weissenbruch is de onbetwiste grootmeester. Zijn aquarellen van molens in een landschap verschillen nauwelijks van die van een scheepje op zee. Alle kleuren in de natuur zijn te vatten in lichtgrijs, donkergrijs, grijsgroen en grijsblauw. Weissenbruchs landschappen zijn eerder studies van kleur dan van onderwerp. En n ding is zeker: de zon schijnt er zelden.
Lucette ter Borg

Foto
	Jan Hendrik Weissenbruch (1824-1903), 'Schelpenkarren'.

