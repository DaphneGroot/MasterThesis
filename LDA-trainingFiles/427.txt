	Politie vermoedt relatie tussen twee moorden op meisjes
	ANP
AMSTERDAM
In de bossen bij het Duitse Eisenach is het lijk aangetroffen van een tienjarig meisje dat al sinds 15 augustus werd vermist. De Duitse politie sluit een verband met de moord op Kim Kerkow, het tienjarig Duitse meisje dat vrijdag in het Amsterdamse Bos werd gevonden, niet uit. Dat meldt het Duitse persbureau DPA.
Ook in dit geval is de politie op zoek naar een donkere BMW die gesignaleerd is op het moment dat de nu gevonden Ramona Kraus verdween. Een jager vond het lichaam van Ramona, die in augustus verdween op weg van school naar huis. De doodsoorzaak is niet bekend.
Een woordvoerder van de politie van Amsterdam verklaarde woensdag van de zaak op de hoogte te zijn. 'Maar wat ons betreft is het nog een volledig Duitse zaak.'
De Amsterdamse politie heeft dinsdag na een televisieoproep 150 telefoontjes binnen gekregen van mensen die informatie hebben over de moord op Kim Kerkow. De tips kwamen uit heel Nederland.
Een voorbijganger vond vorige week vrijdag het lichaam van Kim in het Amsterdamse Bos. Sectie wees uit dat ze door verstikking om het leven is gekomen. Zij zou niet seksueel zijn misbruikt. Kim verdween vorige week donderdag. Zij kwam volgens de politie van haar woonplaats Varel niet thuis na een bezoek aan twee vriendinnen.
De speurtocht van de politie richt zich op een donkere BMW 850 CSI, waarvan er slechts weinig rondrijden. De wagen is enkele maanden geleden gestolen in Keulen. De bestuurder zou in Duitsland in de periode dat Kim verdween, twee andere meisjes hebben getracht mee te nemen. Tot nu toe ontbreekt elk spoor van de auto.


