	'Haagse Kees' moet zijn duivenhok in Naaldwijk afbreken
	Van onze verslaggever
Theo Klein
 AMSTERDAM
De criminele IRT-informant 'Haagse Kees' moet het enorme duivenhok bij zijn huis in Naaldwijk afbreken. De Raad van State heeft gisteren beslist dat de gemeente Naaldwijk terecht een vergunning voor het hok heeft geweigerd. Haagse Kees (Kees C.) was tegen dat besluit in beroep gegaan. Daardoor werd bekend dat de informant zich nog steeds in Nederland bevindt.
Volgens de advocaat van Kees C., J. Spanjer, is zijn cliÃ«nt 'ontzet' door de uitspraak van de Raad van State. Hij hoopt dat Naaldwijk niet onmiddellijk afbraak zal eisen. Spanjer: 'Dat zou slecht zijn. De duiven hebben net gejongd.'
In 1994 kreeg Haagse Kees twee miljoen gulden van justitie om 'elders' met een nieuwe identiteit een nieuw bestaan op te bouwen. Zijn leven zou gevaar lopen, sinds bekend werd dat hij de politie had geinformeerd over de beruchte drugsbende van Etienne U. Algemeen werd aangenomen dat Haagse Kees met zijn gezin naar een exotisch buitenland was uitgeweken.
Tijdens de zitting van de Raad van State betoogde de vrouw van Kees C. dat haar man de woning in Naaldwijk speciaal had gekocht om op het erf duiven te kunnen houden. Een duiventaxateur schatte de waarde van Kees' duiven vorig jaar op 585 duizend gulden. Hij maakte naam met de spectaculaire aankoop van de winnaar van de vlucht van Perpignan naar Nederland.
Kees doet (duiven-) zaken in Thailand, Japan en Taiwan. Dat is volgens de Raad van State geen reden om het duivenhok van Kees aan te merken als agrarisch bedrijf. De raad bevestigt zo een uitspraak van de Haagse rechtbank.
Volgens het bestemmingsplan mag op het erf van Kees een hok van vijftig kubieke meter staan. Hij bouwde een onderkomen van 264 kubieke meter voor zijn 286 kostbare duiven.
Tijdens de bouw werd Kees tot tweemaal toe door een ambtenaar van de gemeente gewaarschuwd met de werkzaamheden te stoppen. Door hieraan geen gehoor te geven heeft hij bewust een risico genomen, aldus de Raad van State.
Advocaat Spanjer gaat ervan uit dat er nog met de gemeente te praten valt over een oplossing waarvan de duiven geen nadeel ondervinden. Hij denkt aan een termijn van bijvoorbeeld twee jaar om het hok af te breken. De gemeente Naaldwijk gaf daarop gisteren geen commentaar.

