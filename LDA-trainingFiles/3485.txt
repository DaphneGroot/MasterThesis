	Niet schieten vindt eigen stijl
	THEATER
Taboe door Niet Schieten, regie: Hetty Heyting. De Kunstmin Dordrecht 15 november. Tournee.
Aan het eind van de avond klinken de opzwepend monotone slotakkoorden van Crime of the Century van Supertramp, aangevuld met wat extra mitrailleursalvo's. Straat- en oorlogsgeweld is misschien wel het laatste maatschappelijke taboe. Een groep met de naam Niet Schieten m¢est daar wel een keer een programma over maken. Over de piano is een camouflagenet gedrapeerd.
Niet Schieten dook in 1994 op tijdens het Amsterdams Kleinkunst Festival. Direct werd de sterke overeenkomst met Niet Uit Het Raam gesignaleerd. Zelfde samenstelling, drie heren waarvan een muzikant, zelfde machtspelletjes en logica-grappen, en ook de naam leek een beetje afgekeken.
De eerste programma's waren niet meer dan een tamelijk slap aftreksel van het grote voorbeeld. Ook in Taboe heeft het drietal zich nog niet geheel bevrijd van het kloon-imago. Een aardig dwaas lied over een hoerenbezoeker die allerlei hindernissen moet nemen om weer thuis te komen, past in de categorie onzin-stapelliederen waar NUHR het patent op heeft. Ook de manier waarop twee leden de derde constant in de hoek drukken lijkt uit andermans koker te komen.
Maar toch worden langzaam maar zeker de contouren van een eigen gezicht van Niet Schieten duidelijk. De groep raakt steeds beter op elkaar ingespeeld en wordt harder. Dat laten ze onder meer zien in een kersvers Marco Bakker-coupletje in een liftliedje, en een puike scne over de aankoop van een voetbal-hooligan. Dat gaat op de manier waarop je een hond in een asiel koopt. Ook het lied '40-'45 met als conclusie 'zonder onze Oosterbuur, had Nederland nu geen cultuur' mag er wezen. Het is wel jammer dat de composities over het algemeen aan de saaie kant zijn.
In vorige programma's stortte het drietal een bak met ideen uit over het publiek, zonder zich al te veel om de samenhang en een degelijk slot te bekommeren. Het is goed te merken dat Niet Schieten zich dit keer heeft onderworpen aan de scherpe regie van Hetty Heyting. Niet Schieten lijkt klaar voor het grotere werk.
Patrick van den Hanenberg
VAN LIESHOUT In Rotterdam heeft Joep van Lieshout de Anjerfonds-Chabotprijs, 12.500 gulden, in ontvangst genomen. De jonge 'gebruikskunstenaar', die internationaal aanzien heeft, kreeg de prijs voor zijn hele oeuvre.

