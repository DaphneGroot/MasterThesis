	Dicht bij huis
	DE ENE WETENSCHAP is populariseerbaarder dan de andere.
Ik kan me vagelijk iets voorstellen bij de millenniumbestendigheid van een computer, dus bij het risico dat mijn salaris over de maand december 1999 wordt overgemaakt op de rekening van mijn sinds mensenheugenis gestorven overgrootvader. Maar ondanks alle media-uitleg begrijp ik nog steeds niet waarom ik mijn openhartoperatie beter zou kunnen uitstellen tot na de eeuwwisseling, en welk gevaar ik zou kunnen lopen als ik rond die tijd naar een onbestendig land zou willen vliegen.
Vraag me daarentegen een wetenschappelijk verantwoorde studie te lezen - of misschien zelfs te schrijven - over de plaats van de agenda in de Nederlandse samenleving, of over de verbreiding van het gordijn als maatschappelijk statussymbool tussen 1500 en 1800, en ik zou denken dat ik er mijn hand niet voor om hoef te draaien.
Is antropologie voor eenvoudigen van geest wellicht bereikbaarder dan computerkunde?
Aan de bundel Ons soort mensen zou je het zeggen. Antropologen en aangetrouwde historici hebben er bespiegelingen in verzameld over niet alleen de agenda en het gordijn, maar ook over een aantal minstens zo huiselijke onderwerpen als de ijspret, de wooncultuur, de voor- en nadelen van de winkelsluitingswet, de overlevingskansen van Sinterklaas of de sociale functie van de vakantiebestemming.
Allemaal inderdaad dicht bij de mens, en vandaar vermoedelijk de titel, die iets 'knus' heeft, maar tegelijkertijd ook de behoefte aan distinctie suggereert: heeft Beatrix in haar vlegeljaren niet eens opgebiecht dat ze zich op een cruise vol vorsten, prinsessen en groothertoginnen zo op haar gemak had gevoeld te midden van 'ons soort mensen'?
Maar die dubbelzinnigheid is van de samenstellers vermoedelijk ook de bedoeling geweest. De alledaagse thema's die ze onder de loep hebben genomen, zijn consequent benaderd vanuit een 'consumptie'-oogpunt, en meer speciaal gemeten aan de sociale en culturele betekenis van het verbruik, waarmee je al haast vanzelf bij de onderscheidingsdrang bent die daarmee gepaard gaat; niet voor niets is Pierre Bourdieu een veel geciteerde autoriteit in de bundel.
Hoe dichter de antropoloog intussen bij huis blijft, des te kleiner dreigt het verschil te worden tussen zijn wetenschappelijke aanpak en de lekenpraat in bijvoorbeeld de journalistiek. Levensstijlen in Nederland, luidt de ondertitel van de verzamelde bijdragen, en life-style heeft zoals bekend als interessegebied in de laatste paar decennia een hoge vlucht genomen in dag- en weekbladen.
Het nieuws brak als het ware uit zijn enge begrenzingen, en veroverde in snel tempo belendende terreinen als reizen, mode, het uitgaansleven en de Top-10 niet alleen van popmuziek, ook van boeken, ook van kipschotels, ook van leuke hebbedingetjes: het geheel van wat we 'welzijn' kunnen noemen, werd voor de journalistiek ontsloten, en gretig geannexeerd. Zo zou het me niet verbazen als in een grijs verleden de Haagse Post (v¢¢r het opging in HP/De Tijd) al eens 'het Jaar van de Agenda' heeft geproclameerd - en in het bijbehorende artikel zal waarschijnlijk lang niet zoveel wetenswaardigs zijn verwerkt als in de bundelbijdrage van de cultureel antropologe Susanne Reitz, maar in 'soortelijk gewicht' zullen een journalistiek verhaal en haar onderzoek mekaar weinig ontlopen.
Reitz formuleert misschien wat deftiger - hoewel dat erg meevalt - en ze citeert iets vaker een socioloog dan in een krant gebruikelijk is, maar daar staat tegenover dat ze ook voortdurend uitspraken noteert van 'een vrouw uit een nieuwbouwwijk', 'een schoolmeisje' of 'een universitair docente' die ze verder niet met name noemt, wat toch meer in de buurt komt van straatinterviews dan van bronnenstudie.
Nou is antropologie uiteraard een jonge tak van wetenschap - als 'volkenkunde' in de vorige eeuw nog het domein van oprechte amateurs en nijvere schoolmeesters die, zonder ooit van theorievorming of moderne methodologie te hebben gehoord, alles vastlegden wat ze interessant vonden: van dialecten tot klederdrachten, van kinderliedjes tot kermisattracties en van volks(bij)geloven tot huismerken, gapers en gevelstenen.
In Eric Venbrux' opstel over de betekenis van het schaatsen ('Op het ijs kent men 's lands wijs') zag ik tot m'n genoegen de oude Johannes ter Gouw als bron opduiken, onderwijzer par exellence, wiens prachtboeken over de Gilden, de Uithangtekens en de Volksvermaken ik nog heb mogen erven uit de boekerij van mijn grootvader (zelf een bevlogen frik), die er hele generaties Jordaan-kinderen mee moet hebben gesticht, en als je nou heel eerlijk en kritisch leest, zie je bij Venbrux (van Voskuils 'Bureau', dat wil zeggen het P.J. Meertens Instituut) nauwelijks fundamentele nieuwigheden, behalve misschien in de eerste zin, waar hij Gunda Niemann aan het woord laat: 'De Nederlanders worden op schaatsen geboren.'
In de meest nobele zin van het woord wordt in de discipline nog altijd veel 'gegrasduind', en intussen is er van Sombart tot Bourdieu wel de nodige vaste grond onder de voeten gefundeerd, maar het vrije veld biedt nog altijd vrolijke ruimte voor iets dat je, in analogie met diervriendelijke veeteelt, scharrelonderzoek zou kunnen noemen.
Het enige wat de wetenschappers van de minder aan regels gebonden journalisten onderscheidt, is misschien een zekere voorzichtigheid. In een hoofdstuk over vakantiegenoegens zou ik zelf waarschijnlijk niet de verleiding hebben kunnen weerstaan een typologie bij mekaar te speculeren over de principile Scandinavi-ganger versus de luie reiziger naar Alicante of de leergierige Vietnam-verkenner - en met een beetje sociologisch turven zou Heidi Dahles dat mogelijk ook serieus hebben kunnen proberen, maar ze doet 't niet, ze blijft in haar half-historisch overzicht aan de veilige buitenkant, en komt dus met bevindingen die ik uit de jaarverslagen van de overkoepelende organisatie van touroperators eigenlijk ook al wel zo ongeveer had begrepen.
Stevig en degelijk is het opstel van Huub de Jonge en Anton Blok - antropologen van wijde bekendheid - over de winkeltijdenwet van 1996. Oppervlakkig gezien ook hier veel 'journalistiek', en allicht: de verruiming van de sluitingstijden gold van meet af aan als een paars (dus onchristelijk) stokpaardje, en de mediadiscussie overschreed links en rechts de grenzen van de loutere politiek. Of zoals de auteurs schrijven:
'Winkelsluiting bleek een gevoelig thema te zijn. De winkeltijden stonden voor fundamentele waarden en normen inzake relaties tussen ouders en kinderen, genderrelaties, de tijdsindeling en de scheiding tussen wonen en werken. Het bestaande regime bood velen blijkbaar een zeker houvast. De ophanden zijnde wijzigingen brachten hen in verwarring. Naast economische overwegingen speelden in het debat ook politieke, sociale en culturele factoren een rol.'
Al die factoren komen vervolgens aan de orde - en zo worden we via de traditionele kruidenierscultuur, de 'feminisering van de woonruimte', het vakbondsconservatisme en het vrome beroep op de zondagsheiliging meegevoerd naar de verrassende slotzin:
'Terwijl in het buitenland de winkeltijden zijn afgestemd op de bestaande levenspatronen, passen in Nederland de levenspatronen zich nog steeds voornamelijk aan de winkeltijden aan.'
Als eindredacteur van een weekendbijlage zou ik het stuk - misschien hier en daar wat ingekort - graag hebben gekocht: je leest wel slechtere, en minder relevante verhalen in al die dikke zaterdagkranten.
Of mijn journalistieke belangstelling iets zegt over de betrekkelijke wetenschappelijkheid van de antropologie, en of antropologen dat als een affront dan wel als een compliment zouden opvatten, is weer wat anders. Ik houd me bij het geruststellende gevoel dat sommige wetenschappen populariseerbaarder zijn dan andere.
Jan Blokker
Huub de Jonge (redactie): Ons soort mensen - Levensstijlen in Nederland.
Sun; 318 pagina's;  39,50.
ISBN 90 6168 616 4.

Foto
	FOTO MARTIJN BEEKMAN

