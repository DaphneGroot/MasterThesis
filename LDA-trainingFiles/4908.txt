	Wie betaalt de gepeperde nota?
	Heel even verdween de animositeit tussen Australië en Frankrijk. De reddingsoperaties waren immers succesvol verlopen. Het wantrouwen kwam weer te voorschijn toen de vraag aan bod kwam wie voor de rekening moest opdraaien. De Australische marine of de Franse organisatie van de race.
Op zee geldt de gulden regel dat ieder die in staat is hulp te bieden aan iemand die in nood is, verplicht is die te geven. Zo is het ook gebruikelijk dat de berger van het wrak zich eigenaar daarvan mag noemen, zolang hij geen redelijke vergoeding voor de berging heeft ontvangen.
Wat met de scheepswrakken gaat gebeuren is onduidelijk. De zeilers zullen hun miljoenen kostende racemachines zeker niet zomaar willen laten ronddrijven, dan wel in handen van hun redders laten. Anderzijds zijn de Australiërs niet van zins de schepen zo maar over te dragen voordat de rekening voor de miljoenenverslindende reddinsacties is voldaan.
De Fransen hebben de Australiërs natuurlijk hun lof betuigd voor hun moed en vakmanschap. Spitsvondig voegden de organisatoren daaraan toe dat die operaties toch maar excellente praktijkoefeningen voor de redders betekenden. En daar hadden de epigonen van Dorus Rijkers even niet van terug.
Inmiddels heeft ook de Franse premier Juppé een duit in het zakje gedaan, door zijn Australische collega Howard zijn hartelijke dank te betuigen. Hij roemt de solidariteit van het Australische volk met de Franse zeilers. Over de rekening maakte de premier geen woord vuil.

