 OPNAME CONSUMPTIEF KREDIET GROEIDE 14,4 PCT IN '96. 
 VOORBURG, 26 feb (Reuter) - Particulieren hebben vorig jaar voor consumptieve doelen 16,1 miljard gulden geleend bij financiele instellingen, aldus het Centraal Bureau voor de Statistiek (CBS). 
 Dat totaal komt neer op een groei van 14,4 procent ten opzichte van 1995, het sterkste groeicijfer van de afgelopen 10 jaren. 
 Eind 1996 stond er een totaal bedrag uit van 23,5 miljard gulden, vijf procent meer dan een jaar eerder. Het uitstaande bedrag aan consumptieve kredieten steeg volgens het CBS minder snel dan dat van de nieuw afgesloten leningen. 
 Het CBS tekent daar bij aan dat waarschijnlijk veel lopende rekeningen zijn omgezet in kredieten met een lagere rente. Ondanks de extra kosten van omzetting waren die oversluitingen aantrekkelijk voor geldleners. 
 De stijging van het uitstaande bedrag vond vooral in de tweede helft van het jaar plaats, toen er een groei van 890 miljoen gulden was. In het eerste halfjaar bleef de stijging beperkt tot 250 miljoen gulden. 
 De stijging in het tweede halfjaar betekende een record, aldus het CBS die deze trend in verband brengt met de door haar gemeten toename van het consumentenvertrouwen. 
 Banken en kaartmaatschappijen hebben hun aandeel in de markt voor consumptief krediet iets kunnen vergroten in 1996 ten koste van gemeentelijke kredietbanken en financieringsmaatschappijen. Postorderbedrijven handhaafden hun marktaandeel, aldus het CBS. 
 In 1996 werd per huishouden gemiddeld 2400 gulden geleend voor consumptieve doeleinden. Ten opzichte van 10 jaar geleden was dat bijna een verdubbeling. 
 De uitstaande schuld per huishouden bedroeg eind vorig jaar ruim 3500 gulden tegen 2200 gulden 10 jaar geleden. 
 In diezelfde periode steeg het gemiddelde spaartegoed per huishouden van 26.000 tot 37.000 gulden, aldus het CBS. 
 (c) Reuters Limited 1997. 
