	Veiligheidswet brengt Schiphol in problemen
	Van onze verslaggever
AMSTERDAM
De invoering van de nieuwe Wet op de veiligheidsonderzoeken dreigt Schiphol in grote problemen te brengen. De directie van de luchthaven en de uitzendbureaus die Schiphol van tijdelijke werkkrachten voorzien, vrezen dat het in de toekomst moeilijk zal worden snel mensen in te zetten tijdens werkpieken.
Volgens de oude regeling werden uitzendkrachten die op Schiphol aan de slag gingen pas op het moment van hun indiensttreding aan een veiligheidsonderzoek onderworpen. Zo kon iemand met kwade bedoelingen een dag of tien ongehinderd op de luchthaven rondlopen.
De nieuwe wet, die op 1 februari van kracht wordt, zegt dat een dergelijk onderzoek vooraf moet worden gedaan. Pas na de screening, die een dag of tien kan vergen, mag iemand aan het werk in een van de vele gebouwen van de luchthaven. Daarbij gaat het niet alleen om de hangars en de laadstations, maar ook om de winkels en de restaurants. Dit betekent dat op pieken in de drukte niet meer snel gereageerd kan worden. Een van de grootste voordelen die de uitzendbureaus Schiphol te bieden hebben, zou daardoor verloren kunnen gaan.
Schiphol, de UBA (de overkoepelende organisatie van de Nederlandse uitzendbureaus) en de betrokken veiligheidsdiensten (BVD en marechaussee) zullen op zo kort mogelijke termijn gaan praten over oplossingen.
'Het moet mogelijk zijn eruit te komen', zegt een woordvoerster van de UBA. 'Veiligheid is uiteraard een belangrijk goed. Dat vinden wij en dat vindt ook Schiphol. Maar beide ervaren we ook de nadelen van de nieuwe wet. Die lijken niet gering, en dus moeten we maar eens om de tafel gaan zitten.'
Schiphol heeft voorgesteld dat de uitzendbureaus een gezamenlijke pool van 'veilig verklaard' personeel opbouwen. Daaruit zou dan geput kunnen worden op momenten van plotselinge drukte. De vraag is echter of dat wel mogelijk is vanwege het voortdurend wisselende personeelsbestand van de uitzendbureaus.
Ook de zware concurrentie in de branche zou het vormen van een pool wel eens kunnen verhinderen, vrezen insiders.

