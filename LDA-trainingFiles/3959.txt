	De macht per pen
	'OOK WANNEER hij wraak nam', schreef Suetonius over Julius Caesar, 'was hij zeer zachtaardig.'
Zo'n observatie vraagt om nadere toelichting, dus Suetonius gaf een voorbeeld.
'Toen hij de zeerovers die hem gevangen hadden genomen, in handen had gekregen', vervolgde hij, 'liet hij hen wel aan het kruis nagelen - omdat hij gezworen had dat te zullen doen -, maar eerst liet hij hen wurgen.'
Ook barmhartigheid is natuurlijk cultureel bepaald, maar zou de keurige kamergeleerde zijn voorbeeld zelf overtuigend hebben gevonden?
Van zijn twaalf magistrale keizersportretten is dat van Caesar - het eerste, en op dat van Augustus na ook het langste - eigenlijk het minst bevredigend: alsof hij niet helemaal raad heeft geweten met dit model.
Enerzijds komt Caesar eruit te voorschijn als het prototype van wat we tegenwoordig misprijzend een populist noemen: als politicus niet voor niets de beginselen van de Romeinse volkspartij toegedaan, als bevelhebber op handen gedragen door zijn soldaten, die hij liefkozend zijn 'strijdmakkers' noemde - zoals beminde hoofdcommissarisen van politie van hun 'dienders' spreken als ze hun smerissen bedoelen.
Maar anderzijds zou de mannetjesputter ook zijn verwijfde kanten hebben gehad. Het gerucht over een verhouding met de (Klein-Aziatische) koning Nikomedes van Bithyni wordt door Suetonius breed, maar prachtig gedoseerd, uitgemeten. Eerst horen we dat hij nodeloos lang in de omgeving van de vorst was bljven 'hangen'. Later krijgen we scabreuze soldatenliedjes en dubbelzinnige toespelingen in de senaat opgediend. En tegen de tijd dat we de al dan niet vermeende, al dan niet latente homofilie al weer bijna vergeten zijn, komt een beschrijving van het uiterlijk ('lang van postuur, blanke huid, welgevormde ledematen, zwarte, levendige ogen'), die Suetonius - altijd dol op mogelijk malicieuze details - als volgt afsluit: 'Hij was haast overdreven nauwgezet in zijn lichaamsverzorging. Zo liet hij zich niet alleen knippen en scheren, maar volgens de boosaardige roddel van sommige tegenstanders zelfs epileren.'
Nou kun je best een rcksichtlose dictator willen worden en toch je benen (of wat niet al) laten ontharen, maar Suetonius lijkt die twee aspecten niet helemaal bij elkaar te hebben kunnen krijgen. Waar Caesars wrede einde misschien nog bijkomt. Hij heeft zich dan weliswaar niet altijd van zijn aardigste kant laten kennen, hij heeft gecomplotteerd, gekuipt en smeergeld betaald om aan de macht te komen, en zelfs de nobele Republiek om zeep geholpen, maar als je ten slotte in nota bene de senaat door je vijanden (n je vrienden: et tu, Brute?) met 34 messteken wordt afgeslacht, sterf je tot aan Shakespeare toe onherroepelijk toch als de vermoorde onschuld.
Er is veel raadselachtigs aan Caesar. Zijn mars naar de onsterfelijke roem begon betrekkelijk laat, en toen hij eenmaal had verworven wat hem was aangezegd (Suetonius maakt nog melding van de droom waarin hij met zijn moeder naar bed was geweest, maar pre-freudiaanse exegeten konden hem geruststellen: hij had gemeenschap gehad met Moeder Aarde, en zou haar dus op een dag beheersen), heeft hij er maar heel kort van mogen genieten.
Niettemin hebben zijn wapenfeiten meer en langer tot de verbeelding gesproken dan bij enig andere antieke Romein het geval is geweest: de Rubicon (alea iacta est), de overwinning op de koning van Pontus (veni, vidi, vici), Cleopatra en de Idus van maart - door de eeuwen heen lijkt hij in z'n eentje het hele Imperium Romanum voor de niet klassiek onderlegde mensheid te hebben belichaamd. En voorzover zijn kanttekeningen over de Franse veldtochten voorbehouden waren aan wie Latijn had geleerd, is intussen ook dat hoofdstuk uit zijn leven totaal ontsloten: ik ken Asterix-lezertjes van tien die meer over de Oudheid kunnen vertellen dan hun ouders die het gymnasium alweer zijn vergeten.
De bello gallico.
In z'n inleiding tot een nieuwe Nederlandse vertaling bestrijdt Vincent Hunink de onder gymnasiasten ontwikkelde opvatting dat Oorlog in Galli 'een saai militair boek' zou zijn, 'waarin alleen maar wordt gevochten'.
Nou lijkt me dat op zichzelf onweerlegbaar, afgezien van het veelgeprezen, heldere taalgebruik. Cicero (geen vriend van Caesar) noemde de verslagen 'onopgesmukt, direct en elegant, van alle stilistische verfraaiing als van een mantel ontdaan', maar hij had al meteen zijn gerede twijfel aan de betrouwbaarheid en de historische bruikbaarheid van wat de grote generaal allemaal over zijn exercities te vertellen had.
Ik zou eerlijk gezegd niet zo gauw een saaier, een eentoniger en in veel opzichten 'brallender' boek kunnen bedenken dan De bello gallico - al blijven drie of vier passages (de bouw van de brug over de Rijn, de sneeuwschuifoperatie, de gewoonte van de druden om het geheugen te blijven scherpen door zo weinig mogelijk op te schrijven) leerzaam van inhoud en inderdaad lucide van stijl. Maar zonder de tussenkomst van Asterix en Obelix, die ons tenminste ook de vijanden van Caesar laten meemaken - Caesar zelf was daar niet in genteresseerd: hij hield de stand bij van hun doden, hun gewonden en hun gijzelaars - zouden de wederwaardigheden van de Romeinse legioenen volgens de lezing van hun bevelhebber zo dood als een pier zijn gebleven.
Met die ene aantekening waarop ook Hunink de aandacht vestigt: 'Gevochten wordt er ontegenzeglijk volop in dit werk. Maar voor wie goed leest is het allesbehalve saai: Caesar heeft zijn notities over de oorlog in Galli zorgvuldig gestileerd en er speciale bedoelingen mee gehad.'
Om dat laatste - de speciale bedoelingen - gaat het natuurlijk, en dat betekent dat je er met 'goed lezen' niet bent, want van belang is vaak minder wat er staat dan wat er niet staat, en dikwijls minder wat de schrijver beweert dan wat hij met zijn beweringen in Rome teweeg wil brengen.
'Caesar', schrijft Hunink, 'laat alles weg wat zou kunnen verwijzen naar zijn politieke of economische beweegredenen, of naar strikt persoonlijke motieven als ambitie en wraakzucht. Al zijn acties worden voorgesteld als militair strikt noodzakelijk, en als nodig ter verdediging van legitieme Romeinse belangen. Dat hij ook welbewust aanleidingen zocht om vreedzame stammen aan te vallen, soms gruwelijke slachtingen aanrichtte en zijn troepen buitensporig verrijkte, kunnen we hooguit tussen de regels door lezen. Onwelkome details worden verzwegen of uitgesteld, misstanden goedgepraat, pijnlijke nederlagen verdoezeld in vage, formele taal.'
Pas als je dat weet - en die wetenschap wordt 15-jarige vwo-vertalers van het lucide slangenproza gewoonlijk onthouden - lees je Caesar met een toegevoegd zintuig waarmee je hem kunt ontmaskeren als een volleerd en in veel opzichten hoogst modern manipulator. Oorlog in Galli, schrijft Hunink, 'is geen geschiedschrijving of rapport, maar pure propaganda. (Hij) wil de lezers er vooral van overtuigen dat Gaius Julius Caesar een man is van uitzonderlijke klasse (. . .), aan wie men met een gerust hart de leiding van de staat kan toevertrouwen.'
In de dagen van Suetonius (75-150 na Christus) moet dat al publieke kennis zijn geweest. De Gallische veldtochten worden in De vita Caesarum met een paar alinea's afgedaan. 'Zonder enige reden', schreef Suetonius, 'viel hij evenzeer met Rome verbonden volkeren als vijanden en onbeschaafde stammen aan. Dit ging zo ver dat de senaat besloot een afvaardiging naar Galli te sturen om de toestand te bestuderen, en sommige senatoren voorstelden hem aan de vijand uit te leveren. Maar omdat hij zoveel succes had, werden er voor hem vaker en langduriger dankfeesten gehouden dan ooit voor iemand anders.'
Zo zijn in de geschiedenis meer dictaturen onder algemene toejuiching gevestigd.
Jan Blokker
Gaius Julius Caesar: Oorlog in Galli. 
Vertaald uit het Latijn en ingeleid door Vincent Hunink.
Athenaeum-Polak & Van Gennep; 276 pagina's;  50,-
(na 15 oktober  65,-).
ISBN 90 253 0631 4.

Foto
	julius caesar

