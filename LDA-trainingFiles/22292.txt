Eemdijk.
Eemdijk is een klein dorp aan de rivier de Eem dat in de gemeente Bunschoten ligt, in de Nederlandse provincie Utrecht. Het dorp telt ongeveer 800 inwoners.
Eemdijk is onder de naam Dijkhuizen ontstaan in de vijftiende eeuw, na de aanleg van de zeedijk, die Veen- en Veldendijk heet.
Het dorp heeft een kabelpontje, dat op zondag niet vaart. Bij dit pontje nam Drs. P in 1973 het filmpje op voor zijn lied "Veerpont". Als passagiers op het pontje varen ook de solisten Daniël Samkalden en Maarten Veerman bij het liedje 'Wij zijn kwaad' in "Kinderen voor Kinderen 10", en het speelt een klein rolletje in de jeugdfilm "Peter en de vliegende autobus" uit 1976.
Het pontje is al een stuk ouder, in de negentiende eeuw stond het al op de kaart. In 1960 kreeg het aan beide zijden van de Eem zijn eigen haventje.
De huidige pont is in 1980 in de vaart gekomen.
Eemdijk is een dijkdorp met nauwelijks economische activiteit. In het dorp mondt de Bikkersvaart uit in de Eem. Deze vaart is in 1641 gegraven als vaartverbinding met Bunschoten.
Het centrum van Eemdijk heette vroeger 't Haventje ofwel de Bikkershaven.
Het huidige dorp is op de dijkbebouwing Dijkhuizen na pas in de jaren dertig van de 20e eeuw gebouwd.
Waar tegenover Eemdijk het pontje aanlegt, ligt het nu praktisch onzichtbare voormalige eilandje 'De Helling'.
Zoals de naam al suggereert werd die plek gebruikt om aan schepen te werken.
Bij laagwater lieten schippers daar in de zeventiende en achttiende eeuw hun schip droogvallen.
Eemdijk kent een eigen voetbalvereniging: VV Eemdijk.
In Eemdijk is één basisschool gevestigd: de "School met de Bijbel".
