Honda.
Honda Giken Kogyo Kabushiki (Honda Research Institute Co. Ltd) (in katakana: ホンダ; in kanji: 本田) is een Japanse fabrikant van auto's, motorfietsen, en scooters.
Hiernaast maakt men ATV's, elektrische generatoren, watersportmachines, tuinmachines en heeft men een bekend robotonderzoeksprogramma.
Activiteiten.
Honda is een grote producent van voertuigen en motorfietsen. In het jaar 2014 stond Honda op nummer 8 op de lijst van grootste voertuigproducenten wereldwijd. In Japan staat Honda op nummer drie achter Toyota en Nissan. In 2015, dit boekjaar liep van 31 maart 2014 tot 1 april 2015, werd driekwart van de omzet behaald met de verkoop van auto’s en 14% met de verkoop van tweewielers. De rest werd gerealiseerd door de financiële diensten, kleine motoren en andere producten.
In 2015 werden 3,5 miljoen auto’s verkocht. Noord-Amerika is veruit de belangrijkste afzetmarkt, hier werden 1,8 miljoen eenheden verkocht. Azië is de twee afzetmarkt met 1,5 miljoen stuks en Japan staat op nummer drie met 760.000 voertuigen. In datzelfde jaar werden bijna 18 miljoen tweewielers, zoals bromfietsen, scooters en motorfietsen, verkocht, waarvan veruit het grootste deel in Azië.
Het hoofdkantoor staat in Tokio. De aandelen worden verhandeld op de effectenbeurzen van Tokio, New York, Osaka, Nagoya, Sapporo, Kioto, Fukuoka, Londen, Parijs, en Zwitserland.
In Swindon, Engeland, staat een grote fabriek van Honda. Honda was een van de eerste van de Japanse autoconcerns die deze stap maakte. In Swindon worden voertuigen geproduceerd voor de Europese markt. De verkopen van Honda staan echter onder druk, in 2007 verkocht Honda nog 330.000 voertuigen in Europa en dit was gedaald naar 142.000 in 2014. Minder auto’s worden er geproduceerd waardoor ook de werkgelegenheid in de fabriek is gedaald van een piek van 5000 medewerkers naar 3100 in begin 2015. In maart 2015 besloot Honda voor 200 miljoen pond in de fabriek te investeren om de efficiency te verbeteren. Er bestaan ook plannen om voertuigen van deze fabriek te gaan exporteren naar de Verenigde Staten.
Hieronder een overzicht van de belangrijkste verkopen in eenheden en de financiële resultaten. Vanaf het gebroken boekjaar 2016 is Honda overgestapt van US GAAP naar de IFRS boekhoudmethodiek.
Geschiedenis.
Honda werd op 24 september 1948 opgericht in Hamamatsu en het bedrijf kreeg de naam van de oprichter Soichiro Honda. Er werd begonnen met de productie van losse motoren voor inbouw in fietsen.
Al snel werd overgegaan op productie van volledige motorfietsen, aanvankelijk zelfs als licentiehouder van Harley-Davidson.
Midden jaren 50 was Honda het eerste van vele Japanse bedrijven die de Europese en Amerikaanse markt benaderden met aanvankelijk lichte, maar later ook zeer zware motorfietsen.
Eind jaren 60 werd ook de internationale automobielmarkt betreden.
In 2006 is Honda ook actief in de luchtvaart met de HondaJet, een innovatief en modern vliegtuig (capaciteit 2+6) max. kruissnelheid 420 knopen.
Honda heeft een grote historie opgebouwd op racegebied, met successen in nagenoeg alle takken van gemotoriseerde sport.
Motorfietsen.
De 1.047 cc zescilinder lijnmotor van de Honda CBX uit 1979
Opmerking.
Bepaalde modellen worden in de Verenigde Staten van Amerika, Canada en Hongkong onder de naam Acura op de markt gebracht.
Buitenboordmotoren.
Honda produceert al 40 jaar buitenboordmotoren. In 1964 produceerde Honda als eerste viertaktbuitenboordmotoren en het produceert tegenwoordig geen tweetakts meer. De kleinste buitenboord motor heeft een vermogen van 2,3 pk en dit loopt op tot 225 pk. Het blok van de grotere motoren is gebaseerd op de blokken uit de auto-industrie en door gebruik te maken van deze technologie kan Honda dan ook zuinige schone motoren produceren.
Naast schroefaangedreven buitenboordmotoren maakt Honda sinds een paar jaar ook jetaangedreven buitenboordmotoren (35, 65 en 105 pk).
