	Santer pleit na BSE-crisis voor EU-gezondheidsdienst
	Van onze correspondent
STRAATSBURG
Jacques Santer steunt het voorstel van de parlementaire BSE-commissie om een onafhankelijk Europees orgaan voor de volksgezondheid op te richten. De voorzitter van de Europese Commissie beloofde alles in het werk te stellen om de lidstaten te overtuigen van de noodzaak om zo'n instelling in het leven te roepen.
De Luxemburger erkende gisteren voor de enquêtecommissie dat de aanpak van de gekke-koeiencrisis 'bestuurlijke zwakheden en gebrek aan interne coördinatie' heeft gekend. Maar hij ontkende met stelligheid dat de Europese Commissie heeft geprobeerd de BSE-problemen te verdoezelen.
Volgens Santer heeft de volksgezondheid altijd voorop gestaan. Hij bestreed dat de EU in het verleden meer oog had voor de rundvleesmarkt, zoals de Europarlementariërs suggereren.
Santer kondigde ook een kleine reorganisatie van de landbouwdiensten in de Europese Commissie aan. De wetgevende diensten worden gescheiden van de controlerende diensten. Dat betekent de wetenschappelijke adviescomités en de inspectiediensten voortaan onder de bevoegdheid zullen vallen van Europees Commissaris Emma Bonino, die gaat over consumentenbeleid en volksgezondheid.

