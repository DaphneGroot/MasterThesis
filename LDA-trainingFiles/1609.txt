	Luchtvaartmaatschappij schaft papieren tickets af Reiswereld boos over lagere vergoeding KLM
	Van onze verslaggever
AMSTERDAM
De KLM verlaagt de vergoeding aan agenten en reisbureaus met ingang van 1 april. De maatregel levert de luchtvaartmaatschappij een besparing op van 24 miljoen gulden, maar heeft tevens de woede gewekt van de ANVR, de organisatie van reisbureaus. De ANVR overweegt juridische stappen tegen de KLM.

De Nederlandse luchtvaartmaatschappij wil op termijn ook het papieren ticket afschaffen. In de tweede helft van dit jaar start de KLM een proef op de lijn Rotterdam-Heathrow, waarbij de vluchtgegevens op een chipkaart van de passagier worden ingevoerd. Vanaf 1998 zal dat systeem in fasen ook op andere routes worden ingevoerd. Het nieuwe systeem moet het inchecken aan de balie op de luchthaven bespoedigen.
Een woordvoerder van de KLM ontkent dat de verlaging van de commissies voor de reisbureaus onderdeel uitmaakt van de bezuinigingsoperatie die wordt uitgevoerd. 'We zijn al meer dan twee jaar in gesprek over de ticketdistributie en we hebben al een jaar geleden aangekondigd dat we de vergoeding kritischer gaan bekijken.'
Tot dusver kregen verkopers van KLM-tickets een vergoeding van 9 procent van de ticketprijs. Dat percentage wordt 7,5 procent. De KLM hanteert een gemiddelde ticketprijs van 1400 gulden en dat houdt in dat de gemiddelde vergoeding per ticket omlaag gaat van 126 naar 105 gulden. De KLM verkoopt in Nederland jaarlijks voor 1,6 miljard gulden aan tickets, zodat de maatregel een bezuiniging oplevert van 24 miljoen gulden.
'Wij hebben onderzoek laten doen naar het bedrag dat de agent nodig heeft om het ticket uit te schrijven, inclusief een vergoeding voor overhead en winst', verduidelijkt de KLM-woordvoerder. 'Daar kwam een theoretisch bedrag uit van 85 gulden. De gemiddelde vergoeding ligt daar ook na de verlaging op 1 april nog duidelijk boven.'
Maar ANVR-directeur Theo Schmitz veegt de vloer aan met deze redenering. 'Geen van die cijfers herkennen wij. Wij zitten op een lagere gemiddelde ticketprijs. Kijk naar de advertenties van de KLM voor de vluchten op 25 Amerikaanse steden. De meeste van die tickets liggen rond de duizend gulden. Dan haalt de agent de vergoeding van 85 gulden niet eens.'
Schmitz herinnert eraan dat de vliegtickets door de concurrentie in de luchtvaart de laatste jaren al honderden guldens goedkoper zijn geworden. 'Wie garandeert ons een gemiddelde prijs van 1400 gulden. De liberalisering van de luchtvaart in Europa komt eraan en dat zal eveneens een flinke prijsdaling tot gevolg hebben. En dat zijn nu nog de duurdere tickets.' De ANVR-leden beraden zich over de maatregel van de KLM, maar Schmitz acht de kans groot dat de organisatie naar de rechter stapt om 'het eenzijdig opzeggen van het contract' door de KLM ongedaan te maken.
Aan hardere acties als een weigering door de reisagenten nog langer KLM-tikets te verkopen, is de ANVR nog lang niet toe. 'Maar', zegt Schmitz, 'als andere luchtvaartmaatschappijen de reisbureaus wel 9 procent commissie betalen en de ticketprijs vergelijkbaar is met die van de KLM, is het voor agenten en reisbureaus veel aantrekkelijker om bijvoorbeeld met Singapore Airlines in zee te gaan.'
De KLM verwacht dat uiteindelijk wereldwijd de papieren reisbiljetten kunnen worden afgeschaft. Dat scheelt een hoop administratieve rompslomp. Bij boeking krijgt de reiziger in de toekomst een informatiestrip, die dienst doet als ticket en instapkaart en die hij moet gebruiken bij het inchecken.
De woordvoerder van de KLM wijst erop dat voordat de papieren tickets op alle vluchten verdwijnen eerst de infrastructuur op de luchthavens aanwezig moet zijn om de chipkaart van de passagiers te kunnen aflezen. 'Op Schiphol wordt daar hard aan gewerkt.' Het elektronische inchecken kan alleen voor de hele route. 'Als je bij het overstappen weer een papieren ticket nodig hebt, werkt het niet.'
De luchtvaartmaatschappij ziet in het elektronische ticket een belangrijk middel om de lange rijen voor de incheckbalies op Schiphol drastisch te bekorten. 'Voor de passagiers is het makkelijker en de KLM kan een hoop papieren rompslomp vermijden.'

