Gouden Lijst (prijs jeugdliteratuur).
De Gouden Lijst, tot 2008 de Gouden Zoen, is een Nederlandse literatuurprijs die de beste jeugdliteratuur voor twaalf- tot  vijftienjarigen onder de aandacht wil brengen. De prijs wordt jaarlijks, op voordracht van een vakjury, door de Stichting CPNB toegekend aan twee boeken: één in de categorie oorspronkelijk Nederlandstalig en één in de categorie vertaalde boeken. Verder zijn er drie Eervolle Vermeldingen.
De Gouden Zoen was vanaf 1997 de prijs voor het beste Nederlandstalige jeugdboek voor 12 tot 15 jaar. Daarnaast werden Zilveren Zoenen uitgereikt aan zowel Nederlandstalige als in het Nederlands vertaalde boeken. In 2009 besloot de CPNB met de prijs te stoppen, omdat de prijs te weinig respons zou opleveren. Als protest tegen de opheffing en om de schrijvers van de boeken voor deze leeftijdscategorie een hart onder de riem te steken besloten auteurs Ted van Lieshout en Hans Hagen de Gouden Lijst in het leven geroepen. In 2011 is deze prijs, op uitdrukkelijk verzoek van de Griffeljury, weer overgenomen door de CPNB.
Voor boeken, geschreven voor jongere kinderen, bestaan er vergelijkbare prijzen: de Gouden en Zilveren Griffel. Bovendien worden jaarlijks Gouden en Zilveren Penselen uitgereikt aan de best geïllustreerde kinderboeken.
Gelauwerden.
Een aantal schrijvers werd meermaals gelauwerd in de loop van de jaren. Edward van de Vendel kreeg, behalve de Gouden Lijst 2016, driemaal een Gouden Zoen. Benny Lindelauf en Els Beerten ontvingen beiden een Gouden Lijst en een Gouden Zoen. En Anne Provoost tweemaal een Gouden Zoen.
