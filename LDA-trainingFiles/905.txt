	Geringe straf voor drugsbazen Colombia schokt Amerikanen
	Van onze correspondente
Ineke Holtwijk
 RIO DE JANEIRO
Een schande. Onbetekend. Absoluut onacceptabel. Verontrustend. Dat zijn een paar van de reacties uit Colombia en de Verenigde Staten op het vonnis van een Colombiaanse rechter die de twee grootste cocaïnebazen van het land vrijdag veroordeelde tot 9 en 10,5 jaar gevangenisstraf.
In Washington hebben ook de omstandigheden waaronder de broers Gilberto en Miguel Orejuela, leiders van het kartel van Cali, worden vastgehouden, kwaad bloed gezet. 'Ze noemen het gevangenissen maar het zijn luxe appartementen', sneerde de woordvoerder van het Amerikaanse ministerie van Buitenlandse Zaken dinsdag. Drugshandelaren zetten meestal vanuit de cel hun zaken voort.
De multimiljardairs Orejuela, leiders van wat jaren het machtigste drugsnetwerk ter wereld was, werden veroordeeld voor zaken als drugssmokkel, illegale rijkdom en wapenbezit. Ze kregen 18 en 21 jaar celstraf en boetes van ruim 12 miljard pesos (21 miljoen gulden). Omdat ze hun daden zouden hebben bekend en justitie waardevolle informatie verschaft, besloot de rechter tot strafvermindering, hetgeen de wet toestaat. De maximumstraf is 24 jaar.
Als de Orejuela's zich in de gevangenis netjes gedragen , kunnen ze na vijf jaar cel al worden vrijgelaten. Volgens de Amerikanen is er genoeg bewijs tegen de broers om 'ze in de gevangenis op te sluiten en de sleutel weg te gooien'. In de VS krijgen grote drugsbazen geregeld meerdere malen levenslang.
De Amerikaanse regering dreigt nu met sancties tegen Colombia . Op 1 maart evalueert zij de samenwerking met diverse landen in de strijd tegen de drugs. Vorig jaar werd Colombia op de zwarte lijst gezet, omdat de drugswereld de regering zou hebben geïnfiltreerd. Het toeristenvisum van president Ernesto Samper werd ingetrokken. Handelssancties bleven vorig jaar evenwel uit.
Voor Colombia, waar de regering vorige week de economische noodtoestand uitriep, zouden sancties een ramp zijn. De VS zijn Colombia's belangrijkste handelspartner .
De verontwaardiging van de Colombiaanse regering over de vonnissen moet volgens waarnemers in dat licht worden gezien. President Samper, die volgens de Amerikanen zes miljoen dollar van de Orejuela's accepteerde voor zijn verkiezingscampagne, zag zich genoodzaakt de vonnissen te bekritiseren. Colombia's ambassadeur in Washington gaf toe dat 'een eerlijk vonnis in dit geval levenslang' had moeten zijn. Het officiële standpunt van de regering is desalniettemin dat de rechterlijke macht onafhankelijk is en de beslissing, hoe vernederend ook, moet worden gerespecteerd.
De meest oprechte verontwaardiging kwam van de twee mannen die als ware Don Quichotes de afgelopen jaren de drugsmafia proberen te bestrijden, politiecommandant Rosso Serrano en procureur-generaal Valdivieso. Serrano noemde het vonnis een 'schande'. Doorgaan met drugshandelaren arresteren heeft geen enkele zin als ze zo snel weer vrij komen, zei hij ontmoedigd. Valdivieso kondigde aan dat hij beroep zal aantekenen.
Voor Colombianen is de lage straf geen verrassing. Vorig jaar werden de drie broers Ochoa, van het Medellin-kartel, vrijgelaten. Geen van hen zat langer dan zes jaar.

