	Frans-Duitse afspraak belaagt Duisenberg
	Van onze verslaggever
DEN HAAG
Paul Marchelli, lid van de raad van Bestuur van de Franse centrale bank, heeft in een interview met het Franse weekblad Investir gezegd, dat niet Nederland maar Frankrijk de eerste president van de Europese Centrale Bank zal leveren. Frankrijk en Duitsland zouden daarover een afspraak hebben.
Bonn zou in ruil voor de vestiging van de bank in Frankfurt eind 1993 hebben beloofd dat Frankrijk de eerste president daarvan mag leveren. Marchelli spreekt van een 'ongeschreven toezegging'. Marchelli: 'Ik ga ervan uit dat men zich die afspraak herinnert als het zover is.'
President Duisenberg van De Nederlandsche Bank verwacht dat hij, ondanks verzet van Frankrijk, de toekomstige Europese Centrale Bank (ECB) gaat leiden. 'Duisenberg verwacht president te worden van de ECB. Daar blijft hij bij', aldus zijn woordvoerder dinsdag in een reactie op uitspraken van een Franse topbankier.
Toen de Franse president tijdens de EU-top in Dublin van eind december opnieuw liet weten dat het Parijs betreft geen uitgemaakte zaak is wie de president van de ECB zal worden, hielden de andere veertien lidstaten hun mond. Ook de Nederlandse regering blijft er daarom van uitgaan dat er geen vuiltje aan de lucht is voor Duisenberg.
Bovendien wil zowel Duitsland als Nederland dat de ECB een onafhankelijk instituut wordt. Frankrijk staat meer inmenging van de lidstaten op het monetaire beleid van de ECB voor.
Minister Zalm van FinanciÃ«n bracht in Dublin de uitspraak van Chirac in verband met de drugsruzie tussen Nederland en Frankrijk. Maar Zalm verklaarde later dat hij dat had gezegd voordat hij met zijn collega Van Mierlo van Buitenlandse Zaken had gesproken.
Begin 1988 valt het besluit over wie de ECB gaat leiden. Dan is ook bekend welke landen gaan meedoen aan de Europese munt.

