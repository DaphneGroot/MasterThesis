 UITGAVEN RESEARCH & DEVELOPMENT GESTEGEN IN 1995. 
 VOORBURG, 24 dec (Reuter) - Het Nederlands bedrijfsleven heeft in 1995 voor 6,9 miljard gulden geinvesteerd in door eigen personeel uitgevoerde research en development (R&D), vergeleken met 6,4 miljard gulden in 1994, aldus het Centraal Bureau voor de Statistiek (CBS). 
 "Uit de nieuwe gegevens van het CBS blijkt dat de in 1993 ingezette groei hiermee wordt voortgezet," zo tekent het bureau daarbij aan. 
 Kenmerkend voor de Nederlandse R&D-uitgaven is volgens het CBS dat zij sterk beinvloed worden door een vijftal grote multinationals. 
 Deze top-vijf neemt liefst 46 procent van de totale uitgaven van de Nederlandse bedrijven voor hun rekening. De R&D-uitgaven van de vijf grote bedrijven stegen in 1995 met zeven procent. 
 Bijna 40 procent van de ondernemingen met R&D heeft in 1995 onderzoek uitbesteed aan derden. Bijna 29 procent van die gevallen ging een samenwerkingsverband aan met R&D-partners zoals universiteiten, researchinstellingen of andere bedrijven. 
 Ook de researchinstellingen hebben in 1995 meer aan onderzoek gedaan dan in 1994. Zij hebben gezamenlijk 2,7 miljard gulden besteed aan eigen R&D. Daarvan is 0,4 miljard gefinancierd door ondernemingen. 
 De R&D-uitgaven van ondernemingen zijn in 1995 met acht procent toegenomen. Bedrijven die aan R&D doen gaven gemiddeld 2,8 miljoen gulden uit. In 1994 was dat nog 2,4 miljoen gulden. 
 Het CBS tekent daarbij aan dat het bruto binnenlands product (BBP) in deze periode met 3,6 procent is gestegen. Het grootste deel van de toename is in 1995 afkomstig van de bedrijven die het jaar daarvoor ook al aan R&D hebben gedaan. Vergeleken met 1994 hebben zij zes procent meer uitgegeven aan onderzoek. 
 De 'technostarters', bedrijven die in 1995 voor het eerst aan R&D deden, hebben samen voor ruim 200 miljoen gulden uitgegeven aan onderzoek. 
 Nederlandse industriele en niet-industriele ondernemers verwachten tenslotte dat het niveau van hun R&D-uitgaven in de jaren 1996 en 1997 niet veel zal veranderen. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
