Magnoliopsida.
"Magnoliopsida" is een botanische naam in de rang van klasse. Deze naam is gevormd door in de familienaam "Magnoliaceae" de uitgang -"aceae" te vervangen door -"opsida".
Er is geen overeenstemming of een dergelijke klasse erkend moet worden, of indien erkend, wat de interne taxonomie moet zijn. Het bekendste systeem voor plantenclassificatie dat deze klasse gebruikte is het Cronquist systeem, waarvan het voornaamste boek gepubliceerd is in 1981. In het systeem zoals oorspronkelijk door Cronquist gepubliceerd zijn de "Magnoliopsida" de groep die elders de tweezaadlobbigen heten ("Dicotyledones").
Merk echter op dat de 22e editie van de "Heukels" (die op Cronquist gebaseerd is) deze naam gebruikt voor de bedektzadigen. De 23e druk is gebaseerd op het APG II-systeem (2003) en erkent niet de groep die bekendstond als de tweezaadlobbigen: de naam "Magnoliopsida" wordt niet gebruikt en de naam "tweezaadlobbigen" krijgt een nieuwe betekenis.
