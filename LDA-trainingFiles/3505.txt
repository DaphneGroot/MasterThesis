	Wijkend geloof in Gods hand AMSTERDAMSE CULTUURHISTORICI ONDERZOEKEN DE ONTTOVERING VAN HET WERELDBEELD
	HECHTEN WIJ steeds minder betekenis aan bovennatuurlijke verklaringen van het wereldraadsel? Tot voor kort werd deze vraag zonder aarzeling met een volmondig ja beantwoord, onder verwijzing naar de immer voortschrijdende rationalisering van het wereldbeeld en de sterk toenemende kennis van de natuur. Maar heeft steeds meer van die systematische kennis over de natuur nu werkelijk nagenoeg al dat bijgeloof uitgeroeid?
Een Amsterdamse werkgroep van cultuurhistorici, aangevoerd door Florike Egmond en Marijke Gijswijt-Hofstra, heeft deze vraag uitgewerkt aan de hand van de ontwikkelingen in diverse wetenschapsgebieden. Startpunt is de vroegmoderne tijd, terwijl het bestreken gebied bestaat uit West-Europa, met een sterke nadruk op de Lage Landen.
De dwingende suggestie van een allengs zich onttoverende wereld is van de vermaarde socioloog Max Weber uit het begin van deze eeuw. Doordat we steeds meer van de natuur kunnen verklaren, hoeven we steeds minder een beroep te doen op bovennatuurlijke interpretaties van wat ons raakt. Dit rechtlijnige evolutiemodel is echter nauwelijks vol te houden. Juist in onze tijd, in toenemende mate vervuld van een nieuw geloof in het irrationele, blijkt hoezeer moderne kennis allerminst het meest gevarieerde bijgeloof uitsluit.
Om deze tegengestelde ontwikkeling zo scherp mogelijk in beeld te krijgen, hebben de samenstellers van de bundel de vraag beperkt tot de reacties op tegenslag door de eeuwen heen. Zoekt men eerder naar zakelijke verklaringen bij overstromingen of ziet men hierin bij voorkeur de hand van een straffende God?
Vanuit deze invalshoek wordt er in een tiental min of meer chronologisch geordende bijdragen gesproken over de reacties van gewone mensen op rampspoed, pest en biddagen in de Gouden Eeuw, de mode van speciale overzichtswerken op het gebied van rampen, vriendschap als sociale verzekering tegen onheil, rouwverwerking, het gebed als verzoening van een beledigde God, geloof in heksen in de moderne tijd, waarzeggers en tot slot het verkeerde antwoord van de Bescherming Bevolking (BB) op een dreigende kernoorlog na de Tweede Wereldoorlog.
Onthullend in de bundel is bovenal dat de provocerende stellingname van de redacteuren in de inleiding (Webers these is onhoudbaar) eigenlijk nogal wordt gelogenstraft door wat daarna volgt. Al zegt niemand het met zoveel woorden, na het lezen van al die bijdragen kan de lezer zich moeilijk aan de indruk onttrekken dat Weber wel degelijk op de lange termijn een proces aanwijst dat zich onontkoombaar lijkt te voltrekken.
Zeker, zo nu en dan doen zich dialectische oprispingen voor van irrationele aard, vooral als het rationele vooruitgangsgeloof al te hoog van de toren begint te blazen. Maar de trein dendert voort, zeker vanaf de zeventiende eeuw. Wij laten ons verblijf op aarde steeds meer leiden door de systematische, logische en zakelijke kennis die we over de schepping weten te vergaren.
Dat maakt die dialectiek overigens niet minder interessant. Juist dat verzet accentueert de enorme kracht van het rationele denken. Vooral opmerkelijk is dat beide verklaringsmodellen naast elkaar kunnen bestaan en zelfs door n persoon afwisselend gehanteerd blijken te worden.
Florike Egmand geeft daarvan een sterk voorbeeld aan de hand van de Scheveningse viskoper en (amateur)onderzoeker Adriaen Coenen. Uit zijn encyclopedie-achtige Visboeck (1577-1579) valt op te maken dat hij zeer zakelijk observeert en analyseert. Dat gebeurt bijvoorbeeld bij de beschrijving van drie aangespoelde potvissen op het strand. Met geen woord rept hij over de voorspellende waarde hiervan, terwijl toch algemeen in zijn tijd aan een dergelijke signalering van hogerhand geloofd werd. In dit verband is zo'n gedachtegang nog dwingender gezien de verschijning van een geruchtmakende komeet enkele weken daarvoor.
Dat betekent allerminst dat Adriaen Coenen niet aan zulke voortekenen zou geloven. Maar voor hem behoort dat tot een andere categorie, die niet automatisch de natuurlijke verklaringen verdringt.
Het is zeer de vraag of deze beide culturele repertoires (nieuw jargon overigens dat gretig in de bundel wordt gehanteerd) wel zo gescheiden van elkaar stonden in de beleving van de tijdgenoot. Coenen, min of meer een 'gewone' man, laat het geleerdenwerk over aan de ter zake deskundigen en beperkt zich tot zijn eigen terrein van kijken en concrete verklaringen. Hij gelooft wel degelijk in Gods hand, maar van de uitleg daarvan heeft hij geen verstand. Wat voor ons nu de meest wonderlijke esoterie is op dat vlak, heette voor hem wetenschap.
Omgekeerd mogen we aannemen dat al die geleerden met hun bovennatuurlijke verklaringen desondanks ook oog hadden voor het zakelijke uitlegrepertoire en zeker geneigd waren zich tevens tastbaar te beschermen tegen het geweld van de natuur. God strafte door de menselijke zwakheden te wraken. Daartoe behoorde ook een verwaarloosde dijk, die Hij dan kon laten doorbreken. De mens had immers tevens de opdracht Gods schepping goed te onderhouden blijkens de opdracht aan Adam om dagelijks het paradijs aan te harken.
De bijdrage van Marijke Gijswijt sluit zelfs met de constatering dat de onttovering dan wel niet voltooid is in onze tijd, 'maar erg veel scheelt het niet'. Het heksengeloof is na de laatste processen in de zeventiende eeuw weliswaar niet verdwenen, maar wel gemarginaliseerd tot incidenteel verklaringsmodel voor priv-leed in het gezin. In zeer besloten gemeenschappen worden zieke kinderen en zure melk nog wel in verband gebracht met de toverkunsten van een vrouw, die ook om andere redenen al enigszins buiten de gemeenschap staat. Maar de annexatie van het platteland door de stad maakt ook hieraan in de loop van de negentiende eeuw nagenoeg een einde.
Zo wordt Webers stelling eerder genuanceerd en gecompliceerd dan weerlegd. Merkwaardigerwijze ontbreekt een verhandeling over het allermodernste irrationalisme dat overal en in alle milieus nadrukkelijk de kop begint op te steken: alternatieve geneesvormen, New Age, herleving van religieuze gevoelens. Zijn deze bewegingen dan geen exponenten van een nieuw geloof in de bovennatuurlijke uitlegkunde en toverij? Of is er eerder sprake van de zoveelste reactie op dat soms onuitstaanbare rationalisme, nu gevoed door het massale doemdenken waartoe het jaar 2000 uitnodigt?
In ieder geval maakt de Amsterdamse bundel heel wat vragen los, die ook laten zien hoezeer begrippen als wetenschap, toverij en (bij)geloof telkens weer anders worden ingevuld en daardoor uiterst moeilijk te hanteren blijken. Maar bovenal toont het werk dat het moderne onderzoek naar het verleden wel degelijk zijnsvragen durft te stellen van de meest actuele aard en dat er een schat aan onvermoede gegevens en methoden gereed ligt om deze te lijf te gaan.
Herman Pleij
Marijke Gijswijt-Hofstra & Florike Egmond: Of bidden helpt? - Tegenslag en cultuur in West-Europa, circa 1500 - 2000.
Amsterdam University Press; 206 pagina's;  35,-.
ISBN 90 5356 215 X.

Foto
	Dijkdoorbraak bij Amsterdam, 1651. ILLUSTRATIE UIT 'WATERSNOOD TUSSEN MAAS EN WAAL'

