	Erik is geen etter en dan wordt de Tour winnen lastig
	TEN BEWIJZE dat de twaalfde etappe in de Tour de France nog niet in een beslissend stadium is aanbeland laat Nederland 2 om kwart over drie het testbeeld zien, maar in Saint Etienne is Erik Breukink reeds de finishlijn gepasseerd. De renner die zeven jaar geleden nog ongenaakbaar was in tijdritten is op 33-jarige leeftijd een figurant. In het ouderlijk huis in Dieren, bij Wim en Jet Breukink, is de stemming opperbest. 'Wij kunnen voor het eerst sinds jaren ontspannen kijken.'
Nu hun zoon niet meer van voren rijdt, heeft Jet Breukink (70) eindelijk eens de tijd om zich in de wonderlijke wetten van de wielertactiek te verdiepen. 'Dan vraag ik: Wim, waarom gaat die ploeg nou in de aanval? ' Moeder Breukink schuift elke middag trouw aan de beeldbuis en dat was vroeger wel anders. 'Dan kon ik het niet aanzien, de spanning was me vaak te groot.'
In die dagen, eind jaren tachtig begin jaren negentig, behoorde Erik Breukink tot de kandidaten voor de eindzege in de grote ronden en die renners worden gedwongen risico's te nemen. Jet Breukink: 'Dan was het enige wat ik dacht: als hij maar heel blijft.' Nerveus was vader Wim Breukink (73) ook in die tijd, maar het kon hem toch niet bij de buis weghouden. 'Dan miste ik niks. Nu Erik niet meer voor het klassement rijdt, heb ik soms ook wel genoeg aan de samenvattingen.'
Enigszins onverwacht regeert la Grande Boucle nog n zomer huize Breukink, want aanvankelijk zou hun zoon niet in Frankrijk van de partij. Na tien Tours vond Erik Breukink het wel mooi geweest. Op verzoek van ploegleider Theo de Rooy en sponsor Rabobank, die hun routinier een sterk voorseizoen en een indrukwekkend NK zagen fietsen, brengt Breukink zijn totaal echter alsnog op elf.
Als je ook maar een beetje twijfelt moet je het niet doen, adviseerde vader Wim, maar thans overheerst de trots dat zijn zoon die raadgeving in de wind sloeg. 'Erik vond dat hij dat niet kon maken tegenover de sponsor. Hij is plichtsgetrouw. Dat vind ik een mooie eigenschap van hem.' En zijn Erik rijdt natuurlijk niet zomaar om publicitaire redenen over de Franse wegen. Wim Breukink: 'Erik kan nog iets betekenen voor jonge renners. Koersinzicht heeft hij genoeg.'
Erik Breukink, de kopman van weleer, voelt zich in de herfst van zijn loopbaan niet te groot om de rol van knecht te vervullen. Wim Breukink: 'Er zijn niet veel toprenners die dat in hun nadagen kunnen opbrengen.' Jet Breukink: 'Erik vind ook dat het zo hoort. Hij voelt zich verantwoordelijk voor die jonge renners. Dat zorgzame heeft hij altijd gehad. Als vroeger de hond ziek was, ging Erik bij de hond slapen.'
In wielerkringen heette Erik Breukink echter 'te lief' te zijn. Nou, liever een sociaal karakter en geen Tour-zege dan een egost mt een Tour-zege. Wim Breukink: 'Peter Post zei vaak tegen me: een topper moet een etter zijn. Onze Erik is geen etter, allerminst zelfs. Het kan best zijn dat hij daarom geen grote ronde gewonnen heeft.' Jet Breukink: Maar het is natuurlijk ook niet zo dat iedereen die de Tour wint een etter is. Zoetemelk is een hele aardige man.'
Het cyclisme heeft desondanks zijn uitwerking niet gemist op haar zoon. 'Erik is minder spontaan geworden.' De tiener die na een paar muzieklessen ooit het advies kreeg om zich in het vioolspel te bekwamen en die zijn ouders menigmaal verrastte door in de tuin een dansoptreden te verzorgen, gaat zich als dertiger niet meer te buiten aan frivoliteiten. Jet Breukink: 'Hij is constant op z'n hoede. De wielrennerij is een keiharde wereld, je moet op je tellen passen.'
Hun zoon gold als de hoop van het Nederlandse wielrennen, de opvolger van Jan Janssen en Joop Zoetemelk, maar het inlossen van die belofte wilde Erik Breukink maar niet lukken. En terwijl de buitenwacht stilaan het geduld en vertrouwen in de wielrenner verloor, werden de commentaren in de media bijtender. En trotse ouders herinneren zich als geen ander de kritiek op hun kinderen. 'Het demasque van Breukink. Afgang voor Breukink. Breukink faalt' Trek het je niet aan, zei hun zoon, maar Wim Breukink zegt ook nu nog 'dat die teksten ons pijn deden'.
Soms nam Erik Breukink zich voor om een journalist niet weer te woord te staan, maar nooit werden de voornemens omgezet in daden. In dat opzicht lijkt hij op zijn vader, zegt Jet Breukink. 'Ze zijn diplomatiek.' Maar wanneer Erik Breukink plaatsnam op het zadel kwamen de karakterologische erfenissen van zijn moeder aan het licht, beweert Wim Breukink. 'Dan komt dat hele felle naar boven. Dan telt alleen nog maar winnen.'
Al op jonge leeftijd openbaarde zich de honger naar sportief succes. Als linksback bij de junioren van Dierense Boys vond Erik Breukink een feestje op de avond voor de wedstrijd uit den boze en zo mogelijk nog fanatieker werd hij op het moment dat de fiets zijn entree maakte in zijn leven. Vader Wim had eind jaren zestig als directeur van de Gazelle-fabriek aan de wieg gestaan van de wielerformatie Willem II-Gazelle en droeg het wielervirus over op zijn zoon.
Naast zijn bed had Erik Breukink een home-trainer geposteerd, waarop hij elke dag trouw zijn trainingsschema's afwerkte. Van de wielervereniging De Zwaluwen maakte Breukink de overstap naar de amateurploeg van Gazelle, waar Ben van Erp zijn talent polijstte. Jet Breukink: 'Ik zie Ben van Erp hier nog een keer binnenkomen, nadat hij samen met Erik was wezen trainen. Een beetje ontdaan, bijna beduusd, ging Van Erp hier zitten. Erik wordt een hele grote, zei hij ineens.'
Dus toen hun zoon op zijn twintigste meldde dat hij beroepsrenner wilde worden, kwam dat voor Jet Breukink niet meer als een verrassing. 'Hij was zo gedreven, je kon hem niet tegenhouden.' Vader en zoon spraken af dat hij het drie jaar mocht proberen. Als Erik dan nog knecht zou zijn, zou hij zijn studie aan de heao weer oppakken. En Wim Breukink liet zijn zoon beloven dat hij met beide benen op de grond zou blijven staan. 'Ik heb altijd gezegd: je moet de krant lezen, je moet weten wat er in de wereld gebeurt. Het leven is meer dan fietsen.'
'Het spijt ons ook dat hij niet een keer de Tour heeft kunnen winnen', zegt Wim Breukink.
'Of de Ronde van Itali', zegt zijn vrouw.
Wat rest is de herinnering aan een renner die op 5 juni 1988 in sneeuw en hagel de beklimming van de Passo di Gavia, in de Ronde van Itali, won. 'Groots', zegt Wim Breukink. Een renner die in zijn eerste profjaar, 1986, het bergklassement in de Ronde van Zwitserland won. Voor Hinault. Een completere renner heeft het Nederlandse wielrennen nooit gekend, zei Peter Post in datzelfde jaar.
Jet Breukink: 'Erik is in die eerste jaren uitgeperst als een citroen. Hij was op dat moment nog in de groei, maar hij moest meteen al twee grote ronden rijden. Ik ben ervan overtuigd dat hij in die jaren energie heeft verspeeld die hij later net te kort is gekomen.'
Wim Breukink: 'Post liet hem de Giro n de Tour fietsen. Achteraf is dat misschien te veel geweest. Maar je kunt ook omgekeerd redeneren. Misschien is Erik in die eerste jaren daardoor wel zo gehard geraakt dat hij later derde kon worden in de Tour.'
Wybren de Boer

