	Ian Smith voelt zich nog altijd verraden
	'I AN SMITH WAS voor ons wat de paus is voor katholieken. Het was een persoonlijkheidscultus. Ik herinner me nog wat er door me heen ging toen hij ons bataljon had bezocht. Hij zal niet veel meer hebben gezegd dan ''Goed zo jongens, doorzetten'', maar ik kon er weer vijf jaar tegenaan.'
Bruce Moore-King, die deze woorden in 1989 sprak, was lid geweest van een beruchte Rhodesische commando-eenheid. In een boek had hij de gruwelen beschreven die hij had begaan 'in het absolute geloof dat we tegen het Kwaad streden, dat we de totale ondergang van ons land moesten voorkomen'. In 1980 werd Rhodesi toch Zimbabwe, de 'zwarte terroristen' vormden de regering. Moore-King kwam vijf jaar later terug in zijn land. Tot zijn verbijstering kon hij, een oorlogsmisdadiger, er in vrede en welstand leven. Hij was razend op Ian Smith: die had hem en zijn maten al die jaren voorgelogen.
Ian Smith was dezer dagen in Brummen, op het prachtige kasteel Engelenburg (nu hotel-restaurant met golfbaan) van een Nederlandse bewonderaar die in de jaren zeventig in Rhodesi woonde. Hij kwam er zijn memoires presenteren, een boek met de veelzeggende titel: The Great Betrayal. Want ook Smith voelt zich verraden, door vrijwel iedereen in de wereld.
Op het omslag staat een foto uit zijn jonge jaren: vastbesloten, de onwrikbare blik nog versterkt door het glazen oog dat hij heeft overgehouden aan zijn tijd als gevechtsvlieger voor de RAF in de Tweede Wereldoorlog. Smith is nu 78 jaar oud, zijn blik is minder fel, maar het geloof dat hij een rechtvaardige strijd heeft gevoerd, is onwrikbaar als altijd. 'Ik heb het boek geschreven om de waarheid te vertellen.'
Smith herinnert zich Bruce Moore-King niet, al debatteerde hij met hem op de Zuid-Afrikaanse radio. Bij Ian Smith moet je niet aankomen met de jammerklacht dat die vreselijke oorlog, die vijftien jaar duurde en dertigduizend mensen het leven kostte, helemaal voor niets is geweest. 'Misschien zijn er mensen die dat schrijven. Dan verkopen hun boeken beter. Maar ¡k heb zoiets nooit van iemand gehoord.'
Smith gelooft nog steeds heilig in de eenzijdige onafhankelijkheid die hij in 1965 uitriep. Hij leidde de blanke Rhodesirs vijftien jaar lang tegen de stroom van de geschiedenis in, maar voor hem blijven het de beste jaren van zijn leven. Dat de hele wereld, op Zuid-Afrika na, Rhodesi boycotte, deerde hem niet, integendeel. 'We schiepen een gentegreerde natie vol zelfvertrouwen. Er heerste een geest die ongekend was, misschien alleen te vergelijken met die tijdens de Battle of Britain. De Rhodesirs maakten overuren zonder daarvoor te worden betaald, alleen maar om een grootse natie te helpen vormen.'
De toon van The Great Betrayal is bitter en verongelijkt. Rhodesi zou nu een 'modelstaat' zijn geweest, als het niet keer op keer was verraden door zogenaamde vrienden. Zeventien jaar na zijn grote nederlaag wil Smith voor eens en altijd afrekenen met al die verraders. Had hij niet in Londen gehoord dat de Britten zijn Rhodesi zouden steunen na de eenzijdige onafhankelijkheid? Dat ze het eigenlijk verreweg de beste optie vonden, een model voor heel Afrika in de strijd tegen de oprukkende zwarte communisten? Maar zodra hij de onafhankelijkheid had uitgeroepen, keerden ze zich tegen hem.
Het ergste voorbeeld van 'de arrogante Brit' is in zijn ogen Lord Carrington, de Conservatieve minister van Buitenlandse Zaken die in Lancaster House bemiddelde tussen het Rhodesische regime en de zwarte guerrillaleiders Mugabe en Nkomo. Hij manipuleerde premier Thatcher om tegen haar zin de Rhodesirs te laten vallen.
Carrington misleidde ook de Rhodesische onderhandelaars. In zijkamertjes had hij hun bezworen dat Londen aanstuurde op een nieuwe regering met Smith's Rhodesian Front, de zwarte conservatieve leider bisschop Muzorewa en Nkomo. Mugabe, de echte communist, zou buiten de deur worden gehouden. Smiths medestanders trapten erin, hoewel hij hen had gewaarschuwd. Ook zij bleken verraders. Muzorewa, die Smith zelf naar voren had geschoven, meed hem in die donkere dagen als de pest. Een waardeloze figuur, vindt Smith.
Aan de vooravond van de verkiezingen had de Britse gouverneur Lord Soames, die Zimbabwe door de overgangsperiode loodste, hem een plan ontvouwd om Mugabe's partij in het oosten van het land te verbieden wegens grove intimidatie van de bevolking. Het Lancaster House Akkoord maakte dit mogelijk. Maar hij mocht het niet doen van Carrington. Zo won Mugabe een absolute meerderheid. Ook dat had Smith voorspeld.
De grootste verraders in Smith autobiografie zijn echter de Zuid-Afrikanen. Op een dag zei apartheidsleider Vorster tegen hem dat Zuid-Afrika een nieuwe koers ging varen, dat er een dialoog met de Afrikaanse staten moest komen. 'Rhodesi was het offerlam voor Kaunda en Nyerere (de presidenten van Zambia en Tanzania). Vorster zei zelfs dat zijn jongens niet meer wilden vechten in Rhodes, hoewel de generaals me iets anders vertelden. Zuid-Afrika, onze levensader, stopte de toevoer van olie en de toevoer van munitie.' Toen wist Smith dat het spel uit was.
Niet de internationale sancties, maar Zuid-Afrika gaf Rhodesi de doodklap. En dat op een moment dat hij er in de oorlog beter voorstond dan ooit. Volgens Smith stroomden de gedeserteerde guerrillastrijders toe om in de gevreesde commando-eenheid Selous Scouts te vechten.
Hij is nog steeds verbitterd doordat zijn 'evolutionaire overgang' naar zwarte deelname aan de regering geen kans heeft gehad. Dan zou Zimbabwe nu een veel beter land zijn. Want voor het Zimbabwe van Mugabe heeft hij geen goed woord over. Hij wijdt zijn laatste twee hoofdstukken aan de terreur, de vriendjespolitiek, de groeiende armoede, de teloorgang van het onderwijs en de zelfverrijking door Mugabe's communistische kliek.
Rhodesi was een land waar de zwarten het beter hadden dan waar ook in Afrika - 'the happiest black faces in the world', hoe vaak heeft hij dat niet gezegd? Waarom stemden al die blije zwarten dan op Mugabe en Nkomo? Niet omdat ze het wilden, zegt Smith, maar omdat ze waren gentimideerd. 'Het terrorisme was vooral gericht tegen de zwarten. Ze gooiden benzinebommen in hutten van mensen die het niet met hen eens waren. Mensen verbrandden levend. Ze deden het tegen hun eigen volk, niet het onze.'
Ian Smith was een raadselachtige leider. Hij had niets zichtbaar charismatisch, maar zijn blanke volk droeg hem op handen. Voor een buitenstaander was het onbegrijpelijk waaraan hij zijn aantrekkingskracht ontleende.
Smith weigert een kritische blik op zijn eigen geschiedenis te werpen. Hij weigerde het in Brummen en hij deed geen enkele poging in zijn memoires. Die starre eenzijdigheid ondermijnt zijn, op zich vaak terechte, kritiek op Mugabe en maakt zijn bewondering voor Mandela ongeloofwaardig. Het maakt het boek plat, er zit geen enkele wending in zijn leven of in zijn denken.
Zijn dit de memoires van Afrika's meest omstreden leider, zoals de ondertitel beweert? Het duidt op zelfoverschatting. Buiten zijn eigen 'stam' had hij nooit veel aanzien. Hij is al zeventien jaar uitgerangeerd. De eerste jaren na 1980 had hij het nog druk, hij was leider van de oppositie en kreeg alsmaar buitenlandse journalisten over de vloer die 'de waarheid' over Mugabe's Zimbabwe wilden horen, vertelde hij. Daarna werd het stil en werkte hij negen jaar aan zijn boek.
De schare aanhangers wordt steeds kleiner. Bij de eerste verkiezingen (nog langs raciale lijnen) haalde zijn Rhodesisch Front nog alle zetels die voor blanken beschikbaar waren. Een oude blanke dame verklaarde haar keus zo: 'Ach, het was de laatse keer dat we op good old Smitty konden stemmen, dus deed ik het maar.'
Sindsdien is de steun voor zijn gedachtengoed steeds verder afgekalfd. Hij leeft teruggetrokken op zijn landbouwbedrijf in Zimbabwe, al spreekt hij nog steeds over Rhodesi en noemt hij de steden bij hun oude, Rhodesische naam. Maar op de meest onverwachte plaatsen in de wereld zijn nog groepen oud-Rhodesirs die zijn nostalgie naar de goede oude tijd van de eenzijdige onafhankelijkheid delen. Zo droeg een man op het kasteel in Brummen een T-shirt met een plaatje van een ruiter te paard bij ondergaande zon en de tekst: 'Rhodesians never die.'
Wim Bossema
Ian Smith: The Great Betrayal.
Blake; 418 pagina's;  65,-.
ISBN 1 85782 176 9.

Foto
	Ian Smith FOTO UIT 'THE GREAT BETRAYAL'

