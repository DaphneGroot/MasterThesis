	VN-gezant verlaat Sudan omdat hij zijn leven niet meer zeker is
	Reuter, AFP
GENEVE/ASMARA
De speciale mensenrechtenrapporteur van de Verenigde Naties voor Sudan heeft overhaast dit land moeten verlaten omdat de Sudanese autoriteiten zijn veiligheid niet langer kunnen garanderen.
De Hongaar Gaspar Biri kreeg van de Sudanese procureur-generaal te horen dat zijn naam was gescandeerd tijdens een recente anti-rebellendemonstratie in Khartoem. Biro maakte volgens de demonstranten deel uit van een 'internationale samenzwering' tegen het land. 'Mij restte geen andere keuze dan te vertrekken', zei Biro, die eerder al drie jaar lang geen voet op Sudanese bodem mocht zetten vanwege zijn kritische rapporten.
Zowel de VN-rapporteur als de Zwitserse hulporganisatie CSI beschuldigde de Sudanese regering er vrijdag van dat zij al maanden de tactiek van de 'verschroeide aarde' toepast in het zuidoosten van het land, waar de rebellen onlangs een offensie begonnen zijn.
De regeringstroepen zouden daar dorpen bombarderen en platbranden, om te zorgen dat de rebellen er geen bases kunnen krijgen. Ook zouden de aanvallen een afstraffing zijn voor de dorpelingen vanwege hun vermeende steun aan de rebellen. De aanvallen begonnen in het voorjaar van 1996. De laatste werd op 3 januari uitgevoerd. Ruim 50 duizend mensen zijn inmiddels op de vlucht geslagen.
De Zwitserse hulporganisatie kwam met deze beschuldigingen nadat zij erin was geslaagd een geheime missie van twee mensen naar het gebied te sturen, dat officieel voor alle hulpverleners gesloten is.
Volgens CSI wonen de meesten van de ontheemden nu in zelfgemaakte onderkomens of slapen zij in de open lucht. 'Velen sterven van de honger en aan ziektes', aldus de CSI. Het geheime team bestond uit het Britse parlementslid barones Caroline Cox en CSI-medewerker John Eibern. De CSI drong in een open brief bij de VN aan op onmiddellijke noodhulp.
Het offensief van de rebellen gaat intussen onverminderd door. Vrijdag veroverden zij volgens woordvoerder Yassir Arman zonder slag of stoot de oostelijk stad Maban in de Blauwe-Nijlprovincie. Arman zei dat 980 leden van het regeringsleger en de milities zich hadden overgegeven en aangesloten bij de rebellen, die nu oprukken naar de strategische stad Damazin. De verklaringen van Arman konden nog niet door onafhankelijke bronnen worden bevestigd.
Het jongste offensief, dat in drie regio's tegelijk plaatsvindt, is het belangrijkste sinds het Sudanese Volksbevrijdingsleger (SPLA) zijn strijd in 1983 begon. De Sudanese regering heeft buurlanden EthiopiÃ«, Eritrea en Uganda ervan beschuldigd de rebellie te steunen. Deze beschuldiging heeft internationaal echter nog vrijwel geen weerklank gevonden. Zelfs de Arabische Liga heeft Sudans buurlanden nog niet veroordeeld, ook al probeert Sudan vriend en vijand er van te overtuigen dat het gaat om een conflict tussen moslims en christenen. Alleen Jemen en Irak steunen Sudan.

