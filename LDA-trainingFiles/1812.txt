	Philips verdient half miljard met verkoop aandelen ASML
	Van onze verslaggever
AMSTERDAM
Philips verkoopt 3,95 miljoen aandelen in het machinebedrijf voor halfgeleiders, ASM Lithography. Tegen de slotkoers van 112 gulden op donderdag levert dat het Eindhovense concern 442 miljoen gulden op. Het belang van Philips in ASML neemt daarmee af tot 23,9 procent van 35,4 procent.

De koers van het fonds tuimelde gisteren met bijna 10 procent. Niet alleen de geplande aandelenverkoop drukte de prijs, ook de zwakke gang van zaken in de chips-industrie veroorzaakte aanvankelijk een katerige stemming in het jonge beursfonds. De koers herstelde volledig nadat directeur Willem Maris zei dat 20 procent van de orders bestaat uit de nieuwste, allerduurste machines, en dat sommige klanten hun bestellingen zo snel mogelijk willen hebben.
ASML, dat gisteren zijn resultaten over 1996 bekend maakte, zei dat het orders heeft liggen voor 94 chips-machines ter waarde van 700 miljoen gulden, gelijk aan een halfjaar omzet. Een jaar geleden stonden er 173 bestellingen voor in totaal 900 miljoen in de boeken. De daling van het aantal opdrachten in portefeuille wordt gedeeltelijk gecompenseerd door de hogere prijs van de machines die steeds complexer worden.
Dat kan niet verhelen dat veel chips-fabrikanten aarzelen om nieuwe machines te kopen. Hun koudwatervrees wordt gevoed door overcapaciteit die het afgelopen jaar tot geweldige prijserosie heeft geleid. Er worden nog ieder jaar meer halfgeleiders verkocht, maar hun gemiddelde prijs is gedaald. Geheugenchips voor computers halveerden in waarde. De Frans-Italiaanse chipsfabrikant SGS-Thomson zei woensdag dat het pas een werkelijk herstel van de sector verwacht in 1998.
Voor ASML is dat niet louter slecht nieuws, betoogt directeur Willem Maris. 'Door de prijsdruk zoeken producenten naar een manier om hun kosten te verlagen. Zij hebben de modernste techniek nodig om meer chips te produceren. Wij bieden ze die technologie', zegt hij. Machines die de meeste chips op een plakje silicium van 20 centimeter kunnen afdrukken, en de meeste plakjes per uur verwerken, hebben een streepje voor.
ASML zegt dat het machines levert die 30 procent productiever zijn dan die van de twee grotere concurrenten Canon en Nikon. 'We hebben zelfs het idee dat onze nieuwste machines alweer beter zijn. We lopen uit op de concurrentie', zegt Maris.
Het Nederlandse bedrijf heeft een wereldmarktaandeel van 19 procent, ruim onder Nikon met 45 procent, maar in de buurt van Canon met een marktaandeel van 26 procent. ASML wil Canon binnenkort voorbij. Volgens onderzoeksgegevens van Dataquest is het Veldhovense bedrijf aardig op weg. Terwijl de omzet van de twee Japanse concurrenten met enkele procenten steeg, explodeerde de omzet van ASML met 45 procent tot 1,33 miljard gulden. De Japanse bedrijven verloren dus marktaandeel aan het Nederlandse bedrijf dat in 1995 naar de beurs ging.
Samsung werd vorig jaar in één klap de grootste klant van ASML door voor zo'n 168 miljoen gulden aan machines te bestellen. Daardoor staat het bedrijf nu stevig op de Zuid-Koreaanse markt, één van de belangrijkste chips-markten in de wereld. ASML had al langer een sterke positie in de andere chips-producerende regio's Taiwan, VS en Europa. Japan, dat sterk in opkomst is als productieplaats voor halfgeleiders, is voorzichtig betreden door een overeenkomst aan Hitachi-dochter Nissei Sanyo.
Dataquest verwacht dat de wereldmarkt voor chips-machines bijna zal verdubbelen tot zes miljard dollar in het jaar 2000, van 3,8 miljard in 1996. Die visie wordt breed gedeeld, want chips zijn onmisbaar in steeds meer alledaagse producten zoals mobiele telefoons, scheerapparaten en auto's. De moeilijkheid is niet de lange-termijn visie, maar de trend voor het komende halfjaar, zegt Maris. De huidige prijscrisis in chips zou de komende maanden best eens kunnen leiden tot prijsdruk voor machines, hoewel ASML daar zelf nog geen last van heeft.
'Volgens onze verkopers stunt Nikon met zijn prijzen en biedt machines aan tot 50 procent onder de officiële prijs. Wij doen daar niet aan mee', zegt Maris. ASML denkt dat het de prijzen kan handhaven omdat zijn machines productiever zijn dan die van de concurrentie. Hij is optimistisch over het tweede halfjaar. Dan komt de vraag weer in de buurt van de productiecapaciteit.
Agressieve Aziatische chips-fabrikanten willen dat moment voor zijn en verlangen levering van bestelde machines in het tweede kwartaal, in plaats van het afgesproken derde kwartaal.
ASML verkocht vorig jaar 205 machines voor gemiddeld 6,1 miljoen gulden, vergeleken met 177 apparaten in 1995 voor gemiddeld 4,7 miljoen. Vanaf april kan de onderneming 350 machines op jaarbasis afleveren, en dat aantal kan zonder veel extra kosten omhoog tot 450. Als het bedrijf meer dan 110 machines per jaar verkoopt, maakt het winst. In 1996 steeg de nettowinst tot 218 miljoen gulden. Het bedrijf stelt voor de aandelen te gaan splitsen.

