	Wijers blaast de aftocht na geblaf over voetbalrechten
	Van onze verslaggevers
AMSTERDAM
Hans Wijers blaft wel, maar bijt niet. Als waakhond op mededingingsgebied joeg de minister van Economische Zaken de KNVB vorige maand de stuipen op het lijf door te roepen dat de voetbalbond niet langer zonder zijn instemming de voetbalrechten mocht verkopen. De bond treedt op als centraal verkoopkantoor voor de clubs, die daardoor niet zelf prijzen voor hun wedstrijden kunnen vragen. Dat is in strijd met het mededingingsrecht, meende Wijers.
Zijn brief aan de KNVB stond al in de kranten voordat hij in Zeist was aangekomen. 'Rara, hoe is dat mogelijk?', merkte Jos Staatsen, voorzitter van de sectie betaald voetbal, zuur op. Wijers' belang was duidelijk: de buitenwereld moest weten dat hij er was. Als waakhond over eerlijke concurrentie had hij nog bar weinig laten zien, de publicitair interessante voetbalrechten konden daar verandering in brengen.
Een maand later blijkt de minister, na uitvoerig overleg met de KNVB, een coulante opstelling te verkiezen. De voetbalbond mag van Wijers de samenvattingen van het competitievoetbal als één pakket verkopen.
Daarvoor moet de KNVB nog wel een ontheffing vragen, maar de minister gaat die vanuit 'een positieve grondhouding' beoordelen. Die hobbel is voor de KNVB dus zo goed als genomen.
Bovendien heeft Wijers er geen probleem mee als de KNVB als makelaar optreedt bij de verkoop van de rechten op integrale en rechtstreekse uitzendingen. Dat gebeurt voor 33 van de 36 clubs, omdat de drie topclubs voor zichzelf een uitzonderingspositie hebben bedongen.
Wijers heeft derhalve 'bereikt' dat de KNVB zich in geval van live-wedstrijden niet langer verkoper noemt, maar makelaar. Voor de praktijk maakt dat bar weinig verschil. Alleen zal straks niet de voetbalbond het contract over de voetbalrechten ondertekenen, maar zullen de clubs dat doen.
Dit weekeinde zijn het, net als vroeger, vertegenwoordigers van de KNVB die zich buigen over de voorstellen van kandidaatkopers als NOS, HMG, SBS 6 en FilmNet.
De prijs die de voetbalrechten gaan opleveren, hangt niet af van de clubs, maar van de KNVB. Business as usual. En dat was nu juist waar Wijers zo'n afkeer van had.
Hoe valt die wending van de minister te verklaren? Kennelijk is hij in de afgelopen maand gaan inzien dat de 'markt' voor voetbaluitzendrechten een bijzondere is.
Op normale markten bestaat een groot aantal aanbieders van min of meer homogene producten. Voetbalclubs daarentegen zijn allemaal kleine monopolistjes. Er is maar één Ajax, één PSV, één Feyenoord. Vraag maar aan de fans.
Op een normale markt opereren bovendien veel vragers, maar voor uitzendrechten is het aantal gegadigden op de vingers van één hand te tellen: NOS, HMG, SBS 6, FilmNet. Een derde verschil met de markt voor, zeg, potjes pindakaas is dat dit soort rechten niet dagelijks wordt verkocht. Een tv-zender heeft behoefte aan continuïteit en wil de rechten voor meerdere seizoenen tegelijk kopen.
De 'markt' voor voetbalrechten is, kortom, vreemd gevormd. Daardoor past het mededingingsrecht, een confectiepak tenslotte, slecht.
De KNVB heeft dat argument met succes aangevoerd in het debat met Wijers. In de ogen van de voetbalbond is de nationale voetbalcompetitie, net als de strijd om de KNVB-beker, één product. Het geheel van de wedstrijden is meer dan de som der delen en kan dus als 'totaliteit' worden verkocht. Dat is een redenering die economisch hout snijdt.
Het blaffen moe en onmachtig om met overtuiging door te bijten, blaast Wijers nu de aftocht. Zijn formele opstelling is dat hij welwillend staat tegenover het verlenen van een ontheffing van het Besluit Horizontale Prijsbinding.
De facto betekent dit dat de competitie als één product wordt verkocht, zoals de KNVB wilde. Wijers' slagen om de arm zijn weinig imponerend, zeker gezien het feit dat de huidige verkoopronde voor 2,5 jaar geldt.
De prijs van de voetbalrechten wordt nu bepaald in een allesbehalve doorzichtige onderhandelingsprocedure. Aan de ene kant van de tafel zit de KNVB; aan de andere kant zit een handjevol tv-zenders. Wie denkt dat de kopers elkaar voorafgaand aan het bieden niet gesproken hebben, is hopeloos naïef. Kortom, de prijs ontstaat precies op de manier die de minister aanvankelijk wilde voorkomen.
Voor Wijers moet de doorslag hebben gegeven dat groot politiek gezichtsverlies op de loer lag. Met zijn verzet tegen verkoop door de KNVB dreigde hij de geschiedenis in te gaan als de minister die het volk op zondagavond het voetbal afpakte. Om volkswoede en een warm onthaal in de Kamer te voorkomen is Wijers bij zijn eerste serieuze poging als waakhond op te treden schielijk terug in zijn hok gekropen. Met de staart tussen de benen zal hij de verkoop van het competitievoetbal verder volgen.
Frank Kalshoven
Fokke Obbema

