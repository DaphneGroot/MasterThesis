	Hoge Raad verbiedt 'opnaaien' aasvisjes
	ANP
DEN HAAG
De Hoge Raad vindt dat hengelaars zich schuldig maken aan dierenmishandeling als ze levend aas op een bepaalde manier aan de haak bevestigen. De gewraakte techniek, die bekend staat als 'fleuren' en onder Belgische sportvissers als 'opnaaien', is door het hoogste rechtscollege verboden. Bij deze methode wordt het aasvisje doorboord met een naald. Door het gaatje gaat vervolgens de visdraad waaraan de haak wordt bevestigd.
De Hoge Raad kwam tot zijn oordeel in een zaak van twee Belgische sportvissers die in september 1993 in Dordrecht waren betrapt op het opnaaien. Ze werden in eerste instantie door de politierechter vrijgesproken. Het Openbaar Ministerie ging hiertegen met succes in beroep bij het gerechtshof in Den Haag.

