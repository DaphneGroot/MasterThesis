	Theater v/h Oosten straft Van Herwijnen af
	Het Theater van het Oosten heeft acteur Carol van Herwijnen in de ban gedaan. Een belangrijke rol die Van Herwijnen was toegezegd in het nieuwe stuk van Lars Nor√©n, Als de bladeren in Vallombrosa, is hem ontnomen.
Vorig jaar december kwam Van Herwijnen in aanvaring met Theater van het Oosten, tijdens de voorbereidingen van Phaedre van Racine. Hij kon zich niet verenigen met de opvatting van regisseur Mark Timmer over de betekenis van de voedster in het stuk. Van Herwijnen vond dat de voedster, de vertrouwelinge van Phaedre, niet door een jonge actrice kon worden gespeeld. 'Ik wil Racine spelen zoals Racine bedoeld is', stelde de acteur en stapte op.
Kort daarop hoorde hij dat Leonard Frank, artistiek leider van het Theater van het Oosten en regisseur van Als de bladeren in Vallombrosa, geen zin meer heeft met hem te werken.
'Klopt', zegt zakelijk leider Hans Verhoeven. 'Het feit dat Van Herwijnen is vertrokken, was voor Leonard aanleiding de gesprekken met hem niet voor te zetten. Een voorstelling voorbereiden is een kwestie van inzet en stemming, en de betrokken acteurs en de regisseur hebben er geen zin in om met hem te werken.' De rol van Van Herwijnen is nu aan Rudolf Lucieer gegeven.
Heeft Van Herwijnen zich bij het Theater van het Oosten voorgoed onmogelijk gemaakt? Een daverende lach: 'Voorgoed bestaat niet in het Nederlandse toneelbestel.'
Truus Ruiter

