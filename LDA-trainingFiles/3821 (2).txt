Laurent van België.
Laurens Benedikt Boudewijn Maria (Brussel, 19 oktober 1963), Prins van België, tegenwoordig ook in het Nederlands bij zijn Franse naam Laurent ("Laurent Benoît Baudouin Marie") genoemd, is het derde kind van koning Albert II en koningin Paola. Hij is de jongere broer van Filip, Koning der Belgen.
Biografie.
Prins Laurent werd geboren op 19 oktober 1963. Zijn peetouders waren baron Bettino Ricasoli Firidolfi en prinses Sophie van Beieren. Tot de jaren 90 was hij derde in lijn om de troon te bestijgen, maar door een grondwetswijziging, die de Salische wet afschafte, werden ook vrouwen troonopvolger en ging prinses Astrid hem in de opvolgingslijn voor.
Laurent volgde middelbaar onderwijs aan het Pius X-instituut in Antwerpen, korte tijd aan de abdijschool van Zevenkerken en ten slotte aan de Kadettenschool van Laken. Daarna ging hij naar de Koninklijke Militaire School (1983-1985); hij behoort tot de 123e Promotie "Alle Wapens". Hij is houder van de brevetten helikopterpiloot en duiker van de Marine. Bij de Zeemacht heeft hij de graad van Kapitein-ter-Zee.
In 1994 werd hij voorzitter van het "Koninklijk Instituut voor het Duurzame Beheer van de Natuurlijke Rijkdommen en de Bevordering van Schone Technologie" (KINT). De organisatie werd in september 2009 opgeheven.
Sinds 1995 is hij voorzitter van de "Stichting Prins Laurent voor het welzijn van huisdieren en wilde dieren".
Sinds 1996 is hij erevoorzitter van het Nationaal Orkest van België.
Tussen 31 mei 2000 en 21 juli 2013 was hij conform artikel 72 van de Grondwet als kind van de koning der Belgen van rechtswege senator.
De prins werkte zich vooral in beeld als een menselijke prins met veel zin voor humor maar ook vatbaar voor depressies. Ook staat hij bekend om zijn liefde voor dieren en snelle auto's.
In het najaar van 2002 verloofde prins Laurent zich met Claire Coombs, met wie hij op 12 april 2003 in het huwelijk is getreden.
Op 6 februari 2004 beviel zijn vrouw van prinses Louise. Op 13 december 2005 kwamen daar twee prinsjes bij, een tweeling die de voornamen Nicolas en Aymeric dragen. Bij de persconferentie sprak hij de woorden: "Wij hebben nog geen peter, maar ik heb wel een meter" waarop hij een lintmeter uit zijn jasje haalde.
In 2014 kreeg hij een burn-out en een zware longontsteking, waarvoor hij in het Sint-Lucas ziekenhuis in Brussel in een kunstmatige coma gehouden werd.
Representatieve functie.
In 1994 werd het "Koninklijk Instituut voor het Duurzame Beheer van de Natuurlijke Rijkdommen en de Bevordering van Schone Technologie" (KINT) opgericht om Laurent een wedde te kunnen uitkeren voor zijn activiteiten ter bescherming van het milieu. Het instituut werd gesubsidieerd door de gewesten (tot 400.000 euro per jaar).
Krachtens de Wet van 7 mei 2000, Art. 3bis., heeft prins Laurent sinds 1 juli 2001 recht op een jaarlijkse dotatie van € 272.682,88 ten laste van de schatkist. Zijn inkomsten voor de "Koninklijke Stichting Prins Laurent voor het welzijn van huisdieren en wilde dieren" en als voorzitter van de Raad van Bestuur van het KINT werden sindsdien beperkt tot onkostenvergoedingen.
In de nasleep van het Marineschandaal, en omdat de dotatiewet Laurent financieel onafhankelijk had gemaakt, verlaagden de gewesten hun subsidies aan het KINT in 2007. In 2009 werd het instituut dan ontbonden.
De prins legt regelmatig bezoeken af bij initiatieven en actuele gebeurtenissen. Zo was hij samen met zijn vrouw op de herdenkingsdienst van Joe Van Holsbeeck in Waver. Als lid van het koningshuis is hij aanwezig bij officiële plechtigheden.
Controverses.
Laurent is af en toe het voorwerp van kritiek en perspolemieken. Alhoewel normaal de persdienst van het paleis de journalisten moet begeleiden, reageert de prins vaak zelf direct op de werking van de aanwezige pers.
Wagens.
Tot eind jaren 90 stond prins Laurent bekend als een liefhebber van snelle wagens. Hij werd meermaals betrapt op overdreven snelheid. Zo moest hij in 1987 zijn rijbewijs inleveren vanwege snelheidsovertredingen. Eveneens werd hij voor het VTM-programma "Royalty" gefilmd terwijl hij zonder gordel achter het stuur zat. Een tijdlang voelde Prins Laurent zich door deze uitzending geviseerd en uitte hij openlijk kritiek op VTM-journalisten.
De regelmatige kritiek op zijn figuur leidde in april 2007 tot een boycot van persfotografen en een cameraploeg. Bij een bezoek aan een Antwerpse dierenkliniek bepaalde hij dat enkel opnamen van zijn vertrek mochten worden gemaakt. De pers, die zich in zijn vrijheid beroofd zag, stapte demonstratief op.
Politieke relaties.
Volgens de Belgische grondwet worden de handelingen van een Belgische prins gedekt door de regering; hij mag dus geen politieke standpunten innemen. Deze werkwijze geldt voor alle leden van de koninklijke familie die een dotatie uit de schatkist ontvangen.
In 2004 liep het gerucht dat Laurent prins Reza Pahlavi, de zoon van de voormalige sjah van Iran als peter wilde voor zijn dochter Louise. De prins wilde, zo zegde men, een voorbeeld geven. De regering verhinderde dit (nooit officieel uitgesproken) voornemen, uit schrik voor diplomatieke moeilijkheden vanwege het Iraanse regime. Bezwaren van de katholieke kerk waren weinig waarschijnlijk, aangezien de woordvoerder van de bisschoppen meedeelde dat het voldoende was dat van de peter en meter een van beiden katholiek was. De doop vond plaats in september 2004, in privésfeer. Het ministerie van Buitenlandse Zaken deelde mee dat prins Reza niet aanwezig was en dat hij ook geen peter was. Prinses Louise kreeg twee meters: Jeanne Coombs (zus van prinses Claire), en prinses Margaretha van Liechtenstein. Men vermoedt dat Reza als 'peter naar het hart' fungeert, maar dan volledig onofficieel.
Eind maart 2011 bezocht de prins Congo op eigen initiatief, waar hij een korte informele ontmoeting had met president Joseph Kabila. Het bezoek werd in het kader van de stichting Grect georganiseerd. De prins deed dit op uitnodiging van de Congolese minister van Planning Olivier Kamitatu, en ondanks het negatieve advies van het Paleis en de premier. Dit zorgde echter voor een controverse in de Belgische politiek. Dit werd de prins zowel door de regering als het Paleis zelf niet in dank afgenomen.
Begin 2013 gebeurde iets gelijkaardigs: er werd in het parlement geïnterpelleerd, na een persbericht hierover, dat prins Laurent in contact stond met Angolese diplomaten in het kader van een mogelijk af te sluiten milieucontract. Dit zou ingaan tegen de eerder gemaakte afspraken met de prins om zonder goedkeuring van de regering geen dergelijk contact te maken. Later bleek het om een informeel contact te gaan tijdens de klimaatconferentie in Rio, waar de prins het woord nam. Zijn aanwezigheid was goedgekeurd door de regering.
In juni 2013 bezocht de prins Israël op uitnodiging van het Joods Nationaal Fonds dat volgens Amnesty International "alle grond voor Joden wil voorbehouden". Dit veroorzaakte kritiek. De privéreis was echter goedgekeurd door de regering.
