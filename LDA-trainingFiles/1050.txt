	Artsen laten zieke Jeltsin deze week nog niet gaan
	AP
MOSKOU
De Russische president Boris Jeltsin, die vorige week werd opgenomen met een dubbele longontsteking, blijft zeker tot het einde van de week in het ziekenhuis.
Sergej Mironov, hoofd van het artsenteam in het Kremlinziekenhuis, zei woensdag dat de president moet blijven om eventuele complicaties te voorkomen. De kans is groot dat Jeltsin aan het eind van de maand weer aan het werk gaat, aldus Mironov. Volgens hem zal Jeltsin volledig herstellen en in staat zijn z'n taken als president uit te voeren. Speculaties dat Jeltsin niet meer in staat is het land te besturen zijn volgens Mironov ongegrond.
Tegenstanders van Jeltsin in het Russische lagerhuis kregen woensdag van de juridische dienst van het parlement te horen dat het geen zin heeft te proberen Jeltsin om gezondheidsredenen af te zetten. De grondwet zou dat verbieden. Als een president met zijn gezondheid sukkelt, kan het parlement hem slechts aanraden af te treden .
Viktor Iljoechin, de communist die een voorstel voor het afzetten van Jeltsin heeft opgesteld, zei niettemin dat hij de motie gewoon zou indienen. Iljoechin lijkt het vooral om het debat te doen, waarin communisten en nationalisten opnieuw publiekelijk van leer zouden kunnen trekken tegen Jeltsin.

