	Valentijnstij
	Nog twintig nachtjes slapen. Op 14 februari, Valentijnsdag, sluit heel Nederland elkaar voorgoed in de armen. Nooit eerder puilden de winkels zo vroeg uit met Valentijnskaarten als nu. Wat een paar jaar geleden nog een trendje was, is een ware handel geworden. De PTT verwacht zeker vijf miljoen Valentijnskaarten te verwerken.
De grootste kaart meet bijna vijftig bij vijftig centimeter en zal dus niet door de brievenbus kunnen. En het blijft niet bij miljoenen Let's-go-together-kaarten die in omloop worden gebracht. Giftshops en banketbakkerijen pikken ook een graantje mee. Warenhuizen hebben complete Valentijns-afdelingen ingericht. Met rode nep-rozen, baindouches, zeepjes, zoetjes, beertjes, valentines-pencils, kaarsen en speciale draagtassen.
PTT Post speelt ook in op de hausse. Vanaf deze week is een speciale kraszegel te koop. Dat wil zeggen: per velletje van tien stuks, minder kan niet. 'Tien om te krassen, tien om te verrassen', meldt het velletje. Daarop is naast de scheurrand aangegeven welke geheime tekst de zegel bevat.
Het zou toch veel spiritueler zijn als ook de verstuurder onwetend is van de tekst op de kraszegel? Niche verstuurde ze in the blind. De woordvoerder van PTT Post had nog gewaarschuwd. 'Je kunt als verzender beter zelf bepalen welke tekst je verstuurt.' Hoewel de teksten tamelijk risicoloos zijn, reageren sommige geadresseerden sindsdien wat gereserveerd.
Het kan nog gekker. 'Zwaar verliefd? Stuur een postpakket van vijf kilo voor de prijs van één', schreeuwen affiches op het postkantoor. Het hartje op de speciale zegel van acht gulden bevat naast een geheime boodschap ook een krasgeurtje. Maar heeft de PTT er wel een idee van hoeveel liefde er in een pakket moet om aan vijf kilo te komen?
Peter van den Berg


