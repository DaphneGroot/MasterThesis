	Turkse diplomaat Ulu Ozulker denkt vaak aan de ezel van Hoxha; 'De EU meet met twee maten'
	Van onze correspondent
Geert-Jan Bogaerts
 BRUSSEL
'Turkije is niet eens kandidaat om kandidaat-lid te zijn. Toch stelt de Europese Unie voorwaarden aan ons die ze aan geen enkele kandidaat stelt. Zelfs al zouden we eraan voldoen, dan nog hebben we geen garantie dat we lid kunnen worden van de Unie. Integendeel, we hebben alle reden om te geloven dat we dan nog geen enkele aanspraak kunnen maken.'
Uit de woorden van Ulu Ozulker, Turkijes ambassadeur bij de Europese Unie, spreken bitterheid en onverzoenlijkheid. Maar hij verwacht dat de Unie ooit nog wel eens op haar schreden zal terugkeren.
'Wij kennen het verhaal van de ezel van Hoxha. De ezel werd oud, en Hoxha wilde hem verkopen. Hij begaf zich op de rug van het dier naar de markt, stapte af, en op het moment dat hij hem wilde vastbinden, ontglipte de ezel Hoxha. Hoxha zocht en zocht, maar vond hem niet. Hij moest toen het hele eind teruglopen naar huis. Op dat moment besefte hij wat de ezel voor hem had betekend en hij schreide luid. Toen kwam de ezel terug. Hoxha had zijn lesje geleerd, en zou hem niet meer afdanken.'
Het is een anekdote die de positie van de Turken in Europa moet illustreren. Zij bewonen een land dat door het oude continent altijd is uitgebuit en nooit op zijn werkelijke waarde is geschat. Maar nu is het afgelopen. Turkije verwacht helemaal niets meer van Europa.
En Europa moet ook niets meer van Turkije verwachten, als het ten minste gaat om zaken die de EU van belang vindt: mensenrechten, de territoriale geschillen met Griekenland, en de kwestie Cyprus. Zo lang Europa zijn houding niet versoepelt, zal Ankara niet toegeven.
Maar evenmin zal Turkije op andere terreinen dwars gaan liggen om Europa te pesten. De NAVO zal kunnen blijven rekenen op de Turkse loyaliteit. 'Turkije is westers, Turkije is Europees', zegt Ozulker. 'Daaraan verandert niets.'
Ozulker erkent dat zijn land nog niet toe is aan het lidmaatschap van de EU. 'Natuurlijk hebben wij onze tekortkomingen, die kennen wij maar al te goed. Maar ook Slowakije heeft die, en de EU gaat dat land wel helpen. Waarom helpt de EU ons dan niet?'
De condities die de EU stelt, zijn onrechtvaardig. Niet alleen omdat ze harder zijn dan de voorwaarden die aan andere landen worden gesteld en omdat Europa van zijn kant geen enkele van zijn verplichtingen jegens Turkije is nagekomen.
'De EU eist van ons dat wij de jurisdictie van het Internationale Gerechtshof in Den Haag erkennen over onze geschillen met Griekenland. Dat willen wij best doen. Wij willen naar het Hof, maar pas nadat wij bilateraal met de Grieken hebben onderhandeld. Als we erin zouden toestemmen dat wij eerst naar het Hof gaan, dan houdt dat de impliciete erkenning in dat de Grieken in hun recht staan, en dat wij een claim hebben.' Misschien is het wel omgekeerd, wil Ozulker zeggen: mogelijk staan de Turken in hun recht en zijn het de Grieken die een claim hebben.
En bovendien: er zijn talloze landen die slechts onder voorbehoud de rechtsmacht van het Hof erkennen: Itali, Duitsland en Frankrijk alleen al zijn in de EU belangrijke voorbeelden. En Griekenland zelf weigert, zo zegt Ozulker, om de internationale rechters te erkennen als het gaat om 'zijn onrechtmatige militarisering van de Dodekanesus', een groepje eilanden.
Over de tweede voorwaarde, de steun voor een vreedzame oplossing van het conflict op Cyprus, is Ozulker korter. Hij baseert zich op uitspraken van Rauf Denktash, de Turks-Cypriotische leider. Die wil alleen toestaan dat het hle eiland lid wordt van de Unie. 'Zo niet, dan is het heel simpel. De heer Denktash zal blijven praten met de Grieken. Alleen doet hij het dan niet als vertegenwoordiger van de Turkse gemeenschap, maar als president van Turks-Cyprus.' Wat de complete mislukking van de vredesbesprekingen zou inhouden.
De derde voorwaarde van de EU, over de behandeling van de minderheden in Turkije, maakt Ozulker pas echt bitter. 'Wij hebben alleen religieuze minderheden in Turkije. Hoe behandelt Spanje de ETA-leden, en vooral, kijk naar Duitsland. Daar worden Turken verbrand en met stenen bekogeld. In Duitsland zijn de Turken nu wat vroeger de joden waren. Deze eis van de Unie is voor mij ht bewijs dat de EU met twee maten meet.'

Foto
	De Turkse EU-ambassadeur Ulu Ozulker. FOTO'S JOEP LENNARTS

