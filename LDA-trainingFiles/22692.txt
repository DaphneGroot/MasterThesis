Johannes Bosboom.
Johannes Bosboom (Den Haag, 18 februari 1817 – aldaar, 14 september 1891) was een Nederlandse schilder en aquarellist, die vermaard was om zijn kerkinterieurs.
Leven en werk.
Zijn leermeesters waren Bart van Hove en Wijnand Nuijen. Tussen 1831 en 1835 volgde hij lessen aan de Haagsche Teekenacademie en van 1839 tot 1840 opnieuw.
In 1835 maakte hij een reis in Duitsland en deed er Keulen en Koblenz aan, samen met Salomon Leonardus Verveer. In 1837 bezocht hij Antwerpen en in 1838 stak hij door naar Frankrijk, waar hij Rouen en Parijs aandeed, nu in het gezelschap van Cornelis Kruseman.
Op 3 april 1851 huwde hij de schrijfster Geertruida Bosboom-Toussaint.
Bosboom was lid van de Pulchri Studio, het Genootschap ‘Arti Sacrum’ (Rotterdam) en de Hollandsche Teekenmaatschappij (Den Haag). Hij was leraar van Marie Bilders-van Bosse en Willem Frederik de Haas (1830-1880). Hij is nagevolgd door Jos Laurenty en had invloed op Johan Paul Constantinus Grolman. Hij werd in 1855 benoemd tot erelid van het Brusselse Société Royale Belge des Aquarellistes, in 1856 gevolgd door een benoeming tot ridder in de Leopoldsorde.
Bosboom was een voorloper van de Haagse School. De meesterlijke wijze waarop hij het impressionistische licht in zijn kerkinterieurs verwerkte, maakte hem tot een der belangrijkste Europese schilders in dit genre.
