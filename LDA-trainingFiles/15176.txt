Schaaf.
Beitel met een erop bevestigde keerbeitel
Een schaaf is een stuk handgereedschap voor houtbewerking. De oppervlakte van het werkstuk wordt met behulp van een in het gereedschap aanwezige schaafbeitel afgenomen (verspaand) van een ruw tot een glad oppervlak. Het doel van het schaven is het hout glad, vlak of dunner te maken.
Geschiedenis.
De oudste teruggevonden schaven stammen uit de eerste eeuw van de jaartelling, maar waarschijnlijk hadden de Grieken ook al dergelijk gereedschap. De stalen schaaf is ontwikkeld uit de houten schaaf. In de Middeleeuwen waren er alleen bij vioolbouwers en instrumentmakers en dergelijke hooggespecialiseerde ambachtslieden kleine vormen van stalen schaven in gebruik. In die tijd maakte iedere ambachtsman zijn eigen schaven. Pas in de achttiende eeuw kwam de industriële productie op gang. In het laatste kwart van die eeuw werd ook de schaaf- en keerbeitel uitgevonden. Doordat een keerbeitel de houtspaan ombuigt tot een "schaafkrul" raakt de schaaf veel minder gauw "verstopt" en is hij aanmerkelijk aangenamer in het gebruik.
Rond 1860 werd door Bailey de stalen schaaf ontwikkeld zoals die nog in gebruik is. Deze werd en wordt door de firma Stanley geproduceerd. Een vergelijkbare schaaf qua model en kwaliteit werd door het Friese bedrijf Nooitgedagt in IJlst gemaakt.
Modellen.
Bewerkingen van vroeger met grondschaaf en profielschaaf maakt men nu met de bovenfreesmachine of freesmachine voorzien van daartoe geëigend snijgereedschap.
De ploegschaaf en veerploeg werden gebruikt voor het maken van respectievelijk een groef en veer in planken.
Een handig klein schaafje is het zogenaamde davidschaafje. Dit is een heel klein schaafje dat je in je handpalm kan houden. Voor kleine correcties is dit schaafje makkelijk en om randjes die gefineerd zijn gelijk te maken.
Een nog veelgebruikte schaaf, vooral ook door de doe-het-zelver is de houten of metalen blokschaaf.
