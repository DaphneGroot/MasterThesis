Requiem (mis).
Een requiem is een mis die in de katholieke eredienst wordt opgedragen voor de doden. Het is de mis die wordt opgedragen tijdens uitvaartdiensten, op het feest van Allerzielen (2 november), en als votiefmis voor de doden. Volgens de katholieke leer bekort het opdragen van een requiemmis het verblijf van geredde zielen in het vagevuur. Naast de gregoriaanse monotische gezangen hebben ook veel componisten, waaronder Lassus, Mozart, Berlioz, Verdi, Fauré en Duruflé meerstemmige requiemmissen gecomponeerd.
Structuur.
Vele zettingen van het requiem, waaronder vrijwel alle requiems tot en met de renaissance, zijn gebaseerd op het katholieke requiem van vóór het Tweede Vaticaanse Concilie (1962-1965). Daar is ook de oorsprong van de benaming van het genre. "Requiem" is het eerste woord van het introïtus: "Requiem æternam dona eis Domine" (Heer, geef hun eeuwige rust).
Van het ordinarium, de gewone gedeelten van de mis, worden het Gloria en het Credo dus niet gezongen. Het
"In paradisum", dat gezongen wordt bij het buitendragen van de kist of de urne, en het "Libera me", een responsorium dat gezongen wordt bij de kist onmiddellijk voor de begrafenis, worden ook vaak getoonzet als waren ze een deel van het requiem, al horen ze er strikt genomen niet in.
Na het Tweede Vaticaans Concilie kwamen er vele veranderingen in de begrafenisliturgie, kleinere (in het Agnus Dei werden de woorden "dona eis requiem" en "dona eis requiem sempiternam" vervangen door "miserere nobis" en "dona nobis pacem") en grotere (het hele "Dies irae" werd weggelaten), en er werd een veelvoud aan wisselende gezangen ter beschikking gesteld, waaronder ook diverse psalmteksten met Alleluja.
Het weglaten van het "Dies irae" werd al geanticipeerd een kleine eeuw voor Vaticaan II door sommige componisten, zoals Fauré en Duruflé (zie verder). Maar die zetten dan vaak wel de laatste strofe ervan, wellicht geïnspireerd door een traditie in sommige kerken, waar het "Pie Jesu" gezongen werd na de consecratie.
Latere ontwikkelingen in de kunst.
Vanaf de barok komen er ook requiems die van het klassieke patroon van het requiem afwijken.
Er is een belangrijke reeks Duitse requiems, meestal gezet op teksten uit de Lutherbijbel, die soms wel (Heinrich Schütz' "Musikalische Exequien"), soms niet voor de liturgie bestemd zijn (Johannes Brahms' "Ein deutsches Requiem").
Een sub-genre wordt gevormd door composities waarin de oude Latijnse tekst wordt afgewisseld met modernere teksten; Benjamin Brittens "War Requiem" is hiervan wellicht het bekendste voorbeeld (zie verder).
Reeds vanaf de 19e eeuw komen er "requiems" die niets meer gemeen hebben met de traditionele structuur van het requiem, zoals Peter Cornelius' "Requiem", een zetting van een gedicht van Friedrich Hebbel en het "Lenin-Requiem" van Hanns Eisler op teksten van Bertolt Brecht.
Composities.
Deel van het requiem geschreven door Mozart.
Een requiemmis wordt dikwijls gezongen en er zijn letterlijk honderden, zo niet duizenden componisten die een requiem geschreven hebben. De lijst op de website telde in maart 2013 5024 requiems door 3112 componisten. (Deze website interpreteert het begrip 'requiem' overigens wel zeer ruim.) Traditionele requiems zetten de originele Latijnse tekst, geheel of gedeeltelijk; vele bevatten ook een bewerking van of zijn gebaseerd op de gregoriaanse zetting van die tekst.
Renaissance.
Het eerste polyfone requiem dat bewaard is gebleven, is dat van Johannes Ockeghem, geschreven rond 1460. Een eerder requiem van Guillaume Dufay is niet bewaard. Recente publicaties suggereren echter dat Ockeghem zijn mis baseerde op (materiaal van) Dufay. Antoine Brumel componeerde als eerste de sequentia Dies irae voor zijn requiem. Tot de zestiende eeuw was het requiem een zeer algemeen genre. Later werd het iets zeldzamer.
Kenmerkend voor Renaissance-requiemmissen ten opzichte van andere missen uit die tijd is de sterke gehechtheid aan de oorspronkelijke gregoriaanse melodieën, wat o.a. voortkomt uit het karakter van de dodenmis. Een erg mooi voorbeeld hiervan is het requiem uit 1544 van Cristóbal de Morales, waarin de gregoriaanse melodie (vooral) in de bovenstem is opgenomen in lange notenwaarden.
Barok, klassiek en romantiek.
Dankzij de toenemende populariteit van de Oude Muziek en de Authentieke uitvoeringspraktijk beginnen ook requiems bekend te worden van vóór het Requiem van Mozart (1791, onvoltooid), nog steeds een van de populairste requiems. Een paar voorbeelden: de reeds genoemde "Musikalische Exequien" (1635–36) van Schütz, de "Messe des morts" (rond 1700) van Jean Gilles (±1688–1705) en het "Requiem" (kort na 1723) van André Campra.
De meeste 19de-eeuwse requiems hebben het beroemde "Requiem - Grande Messe des Morts" (1760) van Gossec als voorbeeld. De twee bekendste en geliefdste requiems uit die eeuw zijn de " Messa da Requiem" (1874) van Verdi en het "Requiem" (1877–93) van Fauré. Andere bekende 19e-eeuwse requiems zijn de twee requiems van Cherubini (1816 en 1834–36), de "Grande Messe des Morts" (1837) van Berlioz, het "Requiem" (1849) van Bruckner, het "Requiem" (1852) van Schumann, de "Missa pro defunctis" (1855) van Von Suppé, het reeds genoemde "Ein deutsches Requiem" (1865–68) van Brahms, het "Requiem" (1878) van Saint-Saëns en het "Requiem" (1898) van Antonín Dvořák.
20ste eeuw.
Bekende 20ste-eeuwse dodenmissen zijn geschreven door Duruflé (1947), Sigurd Islandsmoen (1934–43) en Lloyd Webber (1982). Drie bekende Engelse requiems wisselen uittreksels uit de Latijnse tekst af met Engelse teksten. Het "Requiem" (1936) van Herbert Howells gebruikt alleen de eerste twee zinnen van het Latijnse introïtus en verder Engelse teksten uit verschillende Anglicaanse tradities. Het reeds vermelde "War Requiem" (1962) van Britten zet ook een aantal pacifistische oorlogsgedichten van Wilfred Owen. Het "Requiem" (1985) van John Rutter ten slotte gebruikt ook teksten uit het Book of Common Prayer.
