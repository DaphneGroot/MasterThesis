	Actuele foto's, hoogtepunten bovendien
	BIJ WIJZE van steekproef nemen we de voorpagina's van de ochtendkranten van afgelopen woensdag. Die foto's bepaalden voor die ene dag het gezicht van de ochtendkranten. Hun karakter blijkt - steekproef geslaagd - behoorlijk overeen te komen met dat van de foto's die zijn geselecteerd voor de vandaag geopende expositie Actuele, gezichtsbepalende fotografie in zes landelijke, Nederlandse dagbladen in het Nederlands Foto Instituut in Rotterdam.
Algemeen Dagblad en de Volkskrant brengen op pagina n beide in kleur het pas ontdekte zelfportret van Rembrandt. Het AD doet er bovendien een kleine voetbalfoto bij. Trouw brengt in zwart-wit de verhuizing naar een bungalowpark van uitgeprocedeerde asielzoekers in Drenthe.
De Telegraaf besteedt van de ochtendbladen de meeste ruimte aan foto's op pagina een. Bovenin een sportfoto op twee kolommen. In het hart van de pagina figureren leerlingen die het langste bloemstuk ter wereld schikken. Onderop zien we prinses Margriet iemand een medaille opspelden.
Geen van de foto's heeft een relatie met het harde binnenlandse nieuws in de woensdagkranten, zoals het debat in de Tweede Kamer over de teruggestuurde Iranirs, of het oprollen door de politie van zes grote misdaadbendes. En in die zin mag de steekproef representatief heten voor de foto's die de zes dagbladen- naast de ochtendbladen: NRC Handelsblad en Het Parool - voor de expositie instuurden.
Dat pleit niet voor de expositie. Want dinsdag was een dag waarop de fotoredacties vergeefs hebben zitten wachten op de foto waar het nieuws van afspat, en dus zochten ze voor de woensdagkrant hun toevlucht tot Rembrandt, de tweede ronde UEFA-cupvoetbal, de slepende Drentse asielzoekersaffaire en faits divers.
Samensteller Herman Hoeneveld heeft de zes dagbladen gevraagd actueel werk te selecteren, elk van twee gezichtsbepalende fotografen. Die vraag is eigenlijk al een onmogelijke. Want wat is actueel en hoe bepaalt een redactie wie gezichtsbepalend is?
De expositie is van alles wat. Maatschappelijke kwesties, faits divers, royalty, cultuur en sport, in binnen- en buitenland, recent gemaakt en uit de jaren tachtig. Alle genres komen voor. Alleen keiharde nieuwsfoto's, bijvoorbeeld in de categorie stervende politicus in gecrashte auto (De Telegraaf, 22 oktober) ontbreken. Er is nijver gezocht naar foto's met emotionele zeggingskracht, naar beelden die de ene krant onderscheiden van de ander, en bovenal naar foto's met grote esthetische waarde.
Vooral De Telegraaf weet zich te onderscheiden. Onversaagd is fotograaf Johannes Dalhuijsen in zijn aandacht voor het reilen en zeilen van het koninklijk huis en voor prins Bernhard en prinses Juliana in het bijzonder. Mooi is ook Dalhuijsens reportage van de koningin, prins Claus en prins Willem-Alexander in Indonesi. De kwaliteit van de foto's is niet van bijzonder belang; veel belangrijker is de intimiteit die Dalhuijsen weet te creren tussen de lezers van zijn krant en het koningshuis.
De foto's van Wubbo de Jong (Het Parool) en Danil Koning (de Volkskrant) onderscheiden zich door de klaarblijkelijke betrokkenheid van de fotografen met hun onderwerpen. Van Koning zijn vooral foto's uit het buitenland geselecteerd - slachtoffers van landmijnen in Cambodja, een verminkte Isralische soldaat, Palestijnen in de Gazastrook. De Jongs werk is sociale fotografie in de beste betekenis van het woord. Zijn betrokkenheid blijkt zowel bij de liefdevolle manier waarop hij de begrafenis van een vondelingetje registreert, als bij het wilskrachtige portret van de door kanker getekende Annemarie Grewel.
Mooie foto's zijn er bij het NFI in overvloed. Cor de Kock (AD) weet het faillissement van Fokker prachtig te symboliseren door het moment vast te leggen waarop een schilderij met de afbeelding van een vliegtuig uit het kantoor van de fabrikant wordt weggehaald.
Talrijk zijn de fraaie sportfoto's. (De mooiste is van Trouw-fotograaf Klaas-Jan van der Weij: het moment waarop Edgar Davids in Engeland bij het EK-voetbal wordt weggestuurd door bondscoach Hiddink.) Zo talrijk zijn ze, dat het de bezoeker van het NFI zal gaan duizelen van de eindeloze zweefduiken van voetballers hoog boven de grasmat. Ter compensatie van al die uitbundigheid is er de klinische en tegelijkertijd ontluisterende reportage van NRC-Handelsbladfotograaf Bas Czerwinski vanuit een Gelders slachthuis over de verwording van een koe tot worst en ander comsumptievlees.
Zo is er bij het NFI van alles wat, en van sommige dingen veel te zien. Jammer alleen dat het lijkt alsof de actuele, gezichtsbepalende Nederlandse persfotografie merendeels tot stand komt op doordeweekse dagen. Dagen waarop de foto die het nieuws van de dag samenvat op zich laat wachten tot na sluitingstijd van de krant.
Arno Haijtema
De tentoonstelling in het NFI, Rotterdam, duurt t/m 7 december.

Foto
	In een Gelders slachthuis. FOTO BAS CZERWINSKI Prins Willem-Alexander. FOTO JOHANNES DALHUIJSEN

