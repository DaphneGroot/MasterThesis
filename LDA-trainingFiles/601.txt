	Liefdadigheid is voor omroepen erg lucratief
	Van onze verslaggeefster
AMSTERDAM
Foster Parents Plan heeft Endemol en RTL meer dan een half miljoen gulden 'winst' uitgekeerd voor een eind november uitgezonden showprogramma. Dit blijkt uit de Zembla-documentaire Verdienen aan het goede doel, die de VARA donderdagavond uitzond.
Het half miljoen komt bovenop de ruim twee miljoen gulden die het programma heeft gekost. Daarmee was het programma over Foster Parents de duurste RTL-uitzending van 1996. Ook deze kosten heeft Foster Parents Plan betaald.
Charitas is voor Endemol 'big business geworden, waar fondsen en tv-producenten beiden beter van worden', aldus directeur John Wories van Endemol in Zembla.
Vice-voorzitter Jaap van Meekren van Foster Parents vindt de winstmarges die RTL en Endemol in rekening brengen 'fors maar onvermijdelijk'. Hij meent dat de opbrengst van de uitzending (22 duizend nieuwe donateurs) ruimschoots opweegt tegen de kosten.
Joop van den Ende Productions wil niet zeggen hoeveel winst wordt gemaakt op de vele geproduceerde charitasprogramma's. Maar Bert van der Veer, oud-directeur bij RTL en Van den Ende, denkt dat het bedrijf niet zo snel zo groot was geworden als niet zo met liefdadigheidsfondsen was samengewerkt.
Directeur Ron van Huizen van kinderfonds Terre des Hommes: 'Ik weet dat bedrijven als Endemol de non-profitsector hebben ontdekt als moneymaker. Ze maken de programma's niet vanuit het hart; ze opereren uitsluitend ten gunste van zichzelf. Het is eerst de eigen zakken vullen en dan zien wat er overblijft voor het goede doel.'
Maar ook de publieke omroepen worden beter van liefdadigheid. Zij krijgen de programma's gratis of bijna voor niets aangeleverd. Het TROS-programma Ze gaan ervoor ten bate van Terre des Hommes (oktober 1995) kostte ruim een half miljoen gulden en werd bijna volledig door het kinderfonds betaald.
RTL verdient niet alleen aan grote exclusieve tv-shows. 'Goede doelen' betalen ook voor aandacht in bestaande programma's. Zo telde de Lever Darm Stichting 25 duizend gulden neer om de arts van de 5 Uur Show te laten verwijzen naar een folder van dit fonds.
De Zembla-documentaire liet zien dat sommige fondswervende programma's hun geloofwaardigheid in de waagschaal stellen. De uitzending voor Terre des Hommes moest 15 duizend nieuwe donateurs opleveren. Die avond meldden zich slechts 6000 personen. Van Huizen: 'De teller is toen tijdens de uitzending doorgelopen.'
De beelden van het telefoonpanel dat donateurs noteerde, kwamen uit het archief, bleek in Zembla. Volgens producent Ivo Niehe was er geen geld om live uit te zenden en moest daarom deze 'gekunstelde constructie' worden toegepast.

