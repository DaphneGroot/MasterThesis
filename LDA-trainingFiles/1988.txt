	Niks kick en rush
	MATTHIJS VAN NIEUWKERK is zowat de jongste redacteur van Het Parool. Hij is er ook hoofdredacteur. Dat is ie per ongeluk geworden toen de vorige opstapte. Sytze van der Zee had de Amsterdamse krant weer enige faam bezorgd, maar niet van een nakende ondergang kunnen redden. Een rigoureus plan waarbij Het Parool op halfformaat (als tabloid) verder zou gaan, sneuvelde in de kamer van PCM-uitgever Cees Smaling. Met het plan sneuvelde Van der Zee.
Van Nieuwkerk (36) had zijn lot niet aan de tabloid verbonden omdat Het Parool volgens hem eerst en vooral voor Amsterdam moest kiezen. Dat vonden er meer. Hij werd hoofdredacteur, kreeg een dienstfiets, en gaf een slinger aan de krant. Vandaag verschijnt Het Parool, dat als pseudo-landelijk dagblad al decennia miljoenen verliest, voor het eerst als ondubbelzinnig Amsterdamse krant met een nieuw katern op tabloid-formaat. Eerste cover? Hoe niet-Amsterdammers over Amsterdam denken.
PCM-uitgever Smaling heeft Het Parool tot 2001 gegeven om uit de verliezen (vorig jaar 7 miljoen gulden) te komen, maar of de nieuwe formule aanslaat, wordt sneller duidelijk. Pessimisten denken het begin volgend jaar al te weten, als de jaarabonnementen zijn vernieuwd, of juist niet. Van Nieuwkerk: 'Volgend jaar zomer weet je het. We gaan niet vijf jaar rustig aan de slag om dan weer eens verder te kijken. Er staat druk op de ketel.'
De afgelopen weken slaapt Van Nieuwkerk (flegmatiek type, lenige spreker, meer van de low dan van de high culture, nooit zoals zijn voorganger een roman geschreven, wel voetbalblad Hard Gras begonnen) - slaapt Van Nieuwkerk dus minder makkelijk in, en wordt hij moeizamer wakker. Maar nimmer zwetend uit een angstdroom waarin hij de laatste hoofdredacteur van Het Parool blijkt te zijn geweest: 'Met die gedachte valt niet te leven, die is voor dagelijks gebruik te zwaar en te zenuwslopend. Toch: als je die krant echt de moeite waard vindt, en dat vind ik met hart en ziel, moet je ook laten z¡en dat je dat vindt. In die keuze zit ingebakken de mogelijkheid dat het niet lukt. Goed, dan leef je iets gevaarlijker dan je daarvoor leefde.'
- Waren er andere kandidaten om hoofdredacteur te worden?
'Nee.'
- Is het geen veeg teken dat er geen journalistieke coryfeen meer waren die Het Parool wilden leiden?
'Ik heb niet de indruk dat er nog buiten de krant gezocht is. Maar ik geloof niet dat ik het ben geworden omdat verder niemand er zijn vingers aan durfde te branden.'
- John Jansen van Galen, columnist en een van jouw raadgevers, noemde een tabloid als bijlage een halfslachtige keuze.
'Vond ik heel raar. Heb ik ook tegen hem gezegd. Wat schrijf je nou voor zuur stukje? Je gaat nog meer voor de krant doen dan je al deed, en dan moet ik lezen dat je voor een soort halffabrikaat gaat werken. De keuze zit 'm niet in het formaat. De keuze is Amsterdam. Het gaat over de inhoud van de krant. Het formaat is secundair. Cosmetica. Je hebt gelijk, zei ie. Ben ik vergeten te vermelden.
'Als we een rotkrant hadden gemaakt, was het simpeler. Dan maak je hem beter. Maar de lezer vindt het een hele fatsoenlijke krant. Met een bepaalde sfeer en toon die aanspreekt. Dan moet je zoeken naar iets anders. Voor ons ligt dat in Amsterdam. Die stad heeft nu niet zijn eigen krant, die agenda-wise of politiek heel goed informeert. We doen het er allemaal een beetje naast. Daarbij had Het Parool een onhandig imago: was die krant nou hoofdstedelijk of landelijk? Als je dat gaat veranderen, kies je er natuurlijk voor dat de groei uit de stad moet komen.'
- Bij een Amsterdamse krant denken wij meteen aan het wel of niet laten voortbestaan van Amsterdammertjes. Amsterdam is toch hondenpoep?
'Ik denk aan Amsterdam in zijn geheel. Van cultuur tot sport. Van misdaad tot de multiculturele samenleving. Van de middenstand tot folklore. Politiek. Mode. Nieuwe cafs. Als je dat goed doet, ben je niet meteen een sufferdje. Hondenpoep - dat klinkt alsof er in Amsterdam niets anders gebeurt. Het is een van de fascinerendste steden van het land. Als je daar goed over schrijft, maak je ook een van de fascinerendste kranten.'
- Maar voor wie ga je die krant maken?
'Dat is ingewikkeld. Een krant is geen hairspray. Ik laat me niet verleiden tot uitspraken als dat we hem maken voor de zappende, niet courant-gebonden lezer tussen 25 en 28 jaar. Zo ver krijg je mij niet.'

- Nieuwe lezers moeten bij de concurrentie vandaan komen.
'De markt groeit niet meer, dus is dat zo.'

- Denk je dan aan de lezers van Nieuws van de Dag, of aan de Volkskrant-lezers?
'Maakt mij niet uit.'
- Je moet toch accenten leggen.
'We maken nu een krant die gewaardeerd wordt om zijn toon, zijn aanspreekbaarheid. Die toon zal blijven. En dan kiezen we voor een ander tweede katern, dat iets minder log en traag is dan een grote themabijlage. Ik heb mijn licht opgestoken bij kranten in Engeland die met dezelfde formule werken, The Guardian en The Independent.
'Omdat je er alleen maar losse verkoop hebt, zijn met de Engelse markt nauwelijks parallellen te trekken. Maar wel waar het gaat om de functie van een tabloid. The Guardian had tien jaar geleden problemen die vergelijkbaar waren met de onze. Wegdruppelend lezersbestand. Geen vrije val. Ook wel gewaardeerd. Maar niet de krant waar op dat moment de swing zat. Die zijn op die bijlage uitgekomen om - in hun geval - een jonger lezerspubliek te bereiken. Het heeft hen soelaas gebracht. Heeft er mee te maken dat je een bijlage maakt waar een verrassing in zit. Geen voorspelbaarheid in de zin van: het is dinsdag, dus economie geblazen.'
- Je hebt de Amsterdamse redactie met twaalf mensen uitgebreid. Wat gaan die doen? Een portefeuille minderheden?
'Ja.'
- Een correspondent in de Bijlmer?
'Ik ga niet het achterste van mijn tong laten zien, maar we zijn wel met zoiets bezig. Wij maken een veel te blanke krant. Nog even afgezien van de vraag of Turken en Marokkanen en Surinamers en Chinezen de krant gaan lezen, hebben wij de dure plicht Amsterdammers te laten weten wat er leeft in de stad. En ik lees zelden iets over het leven van allochtonen. Hun wereld, hun helden, wat ze doen in het weekeinde.'
- Tot jullie wervingsgebied behoort ook de Flevopolder. Je gaat de krant wel verspreiden in Almere, maar er ook weer niet al te veel redactionele aandacht aan besteden.
'Er wonen heel veel ex-Amsterdammers. De krant die ze hier hadden, namen ze mee. Maar we willen er niet hapsnapperig over schrijven. In het verleden ging een Paroolredacteur wel eens naar het Gooi. Conflict in de PvdA te Bussum. Daar kwam dan een stukje van in de krant, en twee ingezonden brieven van lezers die het al beter uitgelegd hadden gezien in De Gooi- en Eemlander. Dat is niet de manier waarop wij het moeten doen. Niks kick en rush. Je moet een krant zijn waarop men rekenen kan, waarvan men houden kan, want dat doen mensen. Met guerilla-acties bereik je dat niet.'
- Je hebt vier miljoen van PCM gekregen om te investeren.
'Smaling wil dat wij een gezonde exploitatie krijgen en wij vinden dat geen onzinnige eis. Maar wij moesten wel het gevoel houden dat we nog iets mochten. Waar we dat geld aan uitgeven? Je kunt aan sommige buitenlandse posten denken. We hebben een correspondent in Brussel, omdat we de plicht hebben niet al te veel in te leveren op de buitenlandse berichtgeving - anders kun je wel ophouden. Het is ook gaan zitten in de promotiecampagne. We hadden een poster en die hing een jaar op het station en daar betaalden we geld voor. Dat zet weinig zoden aan de dijk.'
- Jij staat veel dichter bij de commercile delen van het bedrijf dan Van der Zee ooit heeft gedaan.
'Dat ben ik gaan staan. Vroeger stond er een cementen muur tussen, maar dat is niet meer van deze tijd.'
- Wie heeft bedacht 'pagina drie' te gaan verkopen?
'Het verzoek komt van commercile kant. Omdat we minder katernen maken, geven we een paar full-colour pagina's op. Dat is zonde, dat geld wil je ook verdienen. In het buitenland is het de gewoonste zaak van de wereld. Het moeten corporate advertenties zijn, niet Twee Halen En Betalen, maar alleen een merk, een imago. Fatsoenlijke advertenties, chiquer, netjes, qua beeld. We hebben afgesproken dat wij ze eerst mogen zien, maar of wij nou de jury zullen zijn die met de bordjes omhoog gaat. . .'
- De advertentie-afdeling suggereerde in een boekje dat er samen kon worden gewerkt met de redactie. Wie adverteert, krijgt een mooi artikel in de krant.
'Ik heb die tekst nooit gelezen.'
- Een uitglijder?
'Uiteraard. Product placement - volkomen onjuist, onzinnig. Adverteren graag. Maar dat is ook het enige wat wij u kunnen bieden.'
- Over de oplage van het Parool gaan de wildste verhalen. Die zou veel lager zijn dan jullie officile cijfers?
'De lucht is er vorig jaar al uitgepompt. Toen zakten we naar de 95 duizend. Onze cijfers zijn zeker net zo betrouwbaar als die van de andere kranten.'
- Voor zover we weten is in Nederland nog nooit een krant, die zo zeer in de problemen zat als Het Parool nu, weer op de been geholpen.
'Wat wil je van me? Of ik daarover nadenk? Jamais. Het verontrust me ook niet. Het historisch besef bij mij is niet zo groot dat ik vanaf Het Vaderland en weet-ik-veel-welke krant weet wat er is gebeurd. Ik schiet met dat soort wetenschap niet zo veel op. Wat zou de les moeten zijn? Zoek maar een ander, ik ga een eindje om? Dat zou ik laf vinden.'

Foto
	Matthijs van Nieuwkerk: 'Een krant is geen hairspray.' FOTO WUBBO DE JONG - HET PAROOL

