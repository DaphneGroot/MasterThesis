Centre Georges Pompidou.
Het Centre Georges Pompidou, officieel het Centre national d'art et de culture Georges-Pompidou ook bekend als "Centre Pompidou" of "Centre Beaubourg", is een toonaangevend centrum voor moderne kunst in Parijs. Het werd in februari 1977 geopend, waarmee een wensdroom van de voormalige Franse president Georges Pompidou gestalte kreeg. Hij wilde dat er in Parijs een groot publiekscentrum werd gebouwd waar alle vormen van moderne kunst en andere culturele uitingen een plek zouden kunnen krijgen.
Gebouw.
Het Centre Pompidou is een opvallend gebouw. Het is ontworpen door de architecten Richard Rogers uit het Verenigd Koninkrijk en Renzo Piano uit Italië. De gevel van het gebouw is een wirwar van pijpen en buizen in verschillende kleuren. De kleuren geven de functie van de buizen aan. De opzet van de architecten was om het gebouw als het ware binnenstebuiten te keren.
Musée national d'art moderne.
In het centrum is op twee etages onder andere het Musée national d'art moderne gevestigd met een van de belangrijkste verzamelingen moderne kunst ter wereld. In de collectie van circa zestigduizend werken vindt men onder andere sculpturen, schilderijen, boeken, films, video, documentatie over muziek en vormgeving.
Renovatie 1997 - 2000.
Na twintig jaar intensief gebruik was het Centre Pompidou in 1997 hard aan een opknapbeurt toe. Er waren in de voorafgaande jaren zo'n 160 miljoen bezoekers geweest en dat had zijn tol geëist. De renovatie en de interne vernieuwing werd uitgevoerd door de architecten Renzo Piano en Jean-François Bodin. Op 1 januari 2000 werd het gerenoveerde Centre Pompidou weer voor het publiek geopend.
