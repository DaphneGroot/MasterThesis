	Diskwalificatie Kleine punt van discussie
Het bestuur van De Friesche Elf Steden is toch nog in dubio over de diskwalificatie van Piet Kleine. Dat bleek maandagavond tijdens een bestuursvergadering.
Kleine arriveerde zaterdag als vijfde wedstrijdschaatser op de Bonkevaart. Hij werd echter uit het klassement geschrapt omdat hij bij Hindeloopen een stempelpost had gemist.
Elfsteden-voorzitter Kroes zei maandagavond dat er heftig over de de kwestie-Kleine is gediscussieerd. Zaterdag komen de bestuurders weer bij elkaar om het officiële klassement vast te stellen.
Overigens zouden ook andere rijders onvolledige stempelkaarten hebben ingeleverd. Henk van Benthem, die als vierde de finish passeerde, miste het stempel van Sneek. René Ruitenberg reed, zoals Kleine, voorbij Hindeloopen en Jan-Eise Kromkamp heeft ook geen volledige stempelkaart. De rijders zeggen echter dat de stempels op de schaatspakken zijn afgedrukt.

