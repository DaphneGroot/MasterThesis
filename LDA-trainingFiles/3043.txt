	Maczewski wordt koorleider Salzburg
	Van onze verslaggever
AMSTERDAM
Winfried Maczewski, de koordirigent van de Nederlandse Opera, is benoemd tot koorleider van de Salzburger Festspiele. Maczewski neemt in Salzburg de komende vijf zomers een groot aantal operakoorrepetities voor zijn rekening, en zal in die hoedanigheid vooral te maken krijgen met de koorleden van de Weense Staatsopera.
Maczewski's werk met het koor van de Nederlandse Opera in Schönbergs opera Moses und Aron heeft bij de gastvoorstellingen afgelopen zomer in Salzburg indruk gemaakt. Het nieuwe contract laat Maczewski's positie in Amsterdam onverlet. Het gastoptreden krijgt een vervolg in een coproductie met muziektheater van Stravinsky.
Maczewski kwam in 1988 bij de Nederlandse Opera. Daarvoor was hij onder meer koorrepetitor bij de Opera van Hamburg en koordirigent bij de Opera van Düsseldorf.

