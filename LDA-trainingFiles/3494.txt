	Bang on a Can heeft met vitaal popgeluid authentieke stijl
	Werken van Gordon, Wolfe, e.a., door Bang on a Can All Stars. Paradiso, Amsterdam, 18 november.
Kleine kinderen worden groot. Ooit keken jonge componisten en musici van het Bang on a Can Festival in New York bewonderend naar het muziekleven in Nederland. Ze nodigden Nederlandse ensembles en musici uit om te komen spelen op hun festival. In het haperende minimalisme van sommige stukken op de cd Industry uit 1995 is bijvoorbeeld nog duidelijk de invloed van Louis Andriessen te horen. Maar tijdens het concert van Bang on a Can All-Stars in Paradiso bleek dat in ieder geval twee van de drie oprichters van het festival (Julia Wolfe, Michael Gordon, David Lang), inmiddels een zeer persoonlijke stijl hebben ontwikkeld.
Die authentieke, Amerikaanse componeerstijl heeft zijn wortels in het vitale popgeluid van Bang on a Can All-Stars, het huisensemble van het festival. In Believing van Julia Wolfe krijgen zinderende, complexe instrumentale figuren perspectief door de zwaartekracht van een basistoonsoort en de drive in het slagwerk. Dat fysieke in haar muziek is ongetwijfeld een gevolg van de nauwe samenwerking van de componiste met de versterkt spelende All-Stars (cello, bas, piano en keyboards, slagwerk, elektrische gitaar, klarinetten en saxofoons).
De titel van het psychedelische Believing is ontleend aan een zin uit Tomorrow never knows van John Lennon. Het stuk eindigt bovendien, net als A day in the life van de Beatles, in het niets na een steeds hoger reikend glissando.
En ook Michael Gordon verwijst in zijn werk naar de psychedelische experimenten van de Beatles. I burried Paul is gebaseerd op Strawberry Fields Forever, waarin de tekst 'I burried Paul' achterstevoren zou klinken. De onheilspellende klank van verkeerd afgedraaide tapes heeft Gordon op een zinvolle manier nagebootst in dit stuk. In een weefsel van kwarttonen klinkt geen enkel instrument als zichzelf: de bas kraakt, de synthesizer schuurt als een vreemde saxofoon tegen de klarinet aan en de gitaar zweeft. Ook hier geldt dat de complexiteit in de hogere regionen betekenis krijgen door de strakke ritmische leiding van de slagwerker op snare- en bassdrum.
Deze uitgesproken popbenadering is het grote verschil met de Nederlandse voorbeelden. Zowel Andriessen als Martijn Padding - wiens compositie Fix-us de Nederlandse premire beleefde - flirten wel met pop en jazz, maar hun muziek kl¡nkt nooit als zodanig. De drijvende cadans wordt altijd geabstraheerd en verdwijnt naar de achtergrond. Ook in Fix-us is dat het geval.
In de confrontatie tussen het contrapunt van Bach, Buxtehude en Scarlatti en de rock 'n' roll van Jerry Lee Lewis hadden de All-Stars duidelijk moeite met de steilheid, waarmee in het hoge tempo de parallelle of juist kruislingse lijnen uitgevoerd moesten worden. Veel steun hadden ze niet van de spaarzame onderbrekingen van hi-hat en bassdrum.
Maar als de Bang on a Can All-Stars die steun vanuit de ritmesectie in een compositie wl krijgen, dan maakt het niet uit hoe ingewikkeld de partijen zijn, zo bleek in Paradiso. Dan hoor je een ensemble dat verbluffend vrij en virtuoos speelt.
Michael van Eekeren

