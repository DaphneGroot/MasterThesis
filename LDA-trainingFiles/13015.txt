Eilat.
De stad, de golf en de bergen van Eilat
Restaurants, hotels, oudere wijken van de stad en de bergen
Eilat of Elat (Hebreeuws: אילת;) is een stad in het uiterste zuiden van Israël met 45.800 inwoners.
Het ligt aan de Golf van Akaba, een uitloper van de Rode Zee. Eilat is slechts op drie kilometer afstand van de Jordaanse havenplaats Akaba aan het oosten van het Sinaï-schiereiland en het zuiden van de Negev gelegen. De Egyptische plaats Taba ligt ook dicht bij Eilat. Het is omringd door bergen.
Geschiedenis.
De stad wordt al in Tenach en dus de Bijbel genoemd. Koning Salomo zou ongeveer drieduizend jaar geleden in Etsion Geber, dicht bij deze stad, een vloot hebben gevormd die onder andere uitvoer naar Ophir om er goud te halen. Tevens zou hij hier de koningin van Sheba ontvangen hebben. Deze oude stad Eilat lag waarschijnlijk echter op de plek waar het tegenwoordige Akaba ligt. Archeologische vondsten uit de neolithische tijd wijzen op een nog oudere geschiedenis van de stad.
In de Romeinse en Byzantijnse tijd was het een belangrijke plaats voor de verdediging van het zuidelijk deel van het rijk. Tijdens de Middeleeuwen was de stad belangrijk voor moslims die op doorreis waren naar Mekka, tijdens de hadj.
Op 10 maart 1948 veroverden de Israëliërs de stad, die toen "Um Rashrash" heette. De moderne stad Eilat is in 1949 gesticht, en is bij toeristen zeer in trek. In 1985 is, om de economie van de stad te stimuleren, hiervan een vrije handelszone gemaakt, waardoor taxi's, hotels, enzovoorts veel goedkoper zijn dan elders in Israël.
De stad bleef gevrijwaard van terroristische aanslagen tot 29 januari 2007 toen er een Palestijnse zelfmoordaanslag plaatsvond met vier doden.
Vervoer.
De stad is goed bereikbaar met een frequente busdienst vanaf andere Israëlische steden.
Vanwege de grote afstand naar Eilat (de stad ligt 243 km ten zuiden van Beër Sjeva, de hoofdstad van het zuiden) geven vele reizigers er de voorkeur voor te vliegen naar de Rode Zeestad. Meerdere vluchten per dag verbinden Luchthaven Sde Dov (stadsvliegveld), Luchthaven Ben-Gurion en Luchthaven Haifa met het kleine vliegveld in de stad (Luchthaven Eilat). Internationale vluchten landen soms op Luchthaven Ovda, 60 km ten noorden van de stad, dat de landingsbaan deelt met een luchtmachtbasis.
Het plan om een spoorweg op te richten bestaat sinds Ben-Gurion er over besloot in de jaren 1950. Sindsdien zijn nog acht keer plannen aangenomen in de regering, maar de (industriële) spoorlijn komt nog altijd niet zuidelijker dan Oron en het personenvervoer bereikt sinds 2006 weer de stad Dimona (206 km van Eilat).
Toerisme.
Eilat is een populaire badplaats, onder meer onder sportduikers, waterskiërs, zwemmers en surfers. Het is er een groot deel van het jaar zonnig en de maximumtemperatuur komt niet onder de 20 graden Celsius (in januari is de gemiddelde maximumtemperatuur 21 graden, in juli 41 graden). Het koraalrif van de Rode Zee, dat zich onder andere bij Eilat bevindt, is het noordelijkste van de wereld. Ook zwemmen er veel dolfijnen in de zee bij Eilat rond. De stad functioneert ook als uitvalsbasis bij het verkennen van andere gedeelten van Israël en van Egypte en Jordanië.
Strand van Eilat, bij de grotere hotels
Sportcentrum van Eilat Ontworpen door architect Moti Bodek
Ook komt men hier om vogelmigraties waar te nemen, zowel in het voorjaar als het najaar.
Nederland, België en Eilat.
De eerste burgemeester van Eilat, Hanoch Nenner, was afkomstig uit Nederland. Hij was burgervader van 1951 tot 1959. Heden ten dage kent de stad een kleine Nederlandssprekende gemeenschap.
België en Nederland onderhouden beide consulaten in de stad, die vooral diensten verlenen aan toeristen in de badplaats.
