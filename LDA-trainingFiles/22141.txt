Dungeons & Dragons (rollenspel).
Dungeons & Dragons (D&D) is een rollenspel.
Dungeons & Dragons is ontstaan in de jaren 70 (eerste officiële versie gepubliceerd in januari 1974) en werd ontwikkeld door Gary Gygax en Dave Arneson. Het werd in die tijd voornamelijk gespeeld door studenten. Het spel werd een succes in de Verenigde Staten. In de jaren 80 kreeg D&D bijzondere aandacht van de media. Voornamelijk negatief, aangezien dit spel in die tijd mede verantwoordelijk werd geacht voor excessieve geweldsdelicten van jongeren (zoals videogames en gewelddadige films aan het begin van de 21e eeuw). Hierdoor werd echter de populariteit van het spel nog groter. Het spel werd al snel een internationaal succes. Aan het begin van de 21e eeuw spelen naar schatting wereldwijd circa 20 miljoen mensen D&D.
In de jaren 90 verdween D&D bijna toen TSR, het bedrijf dat opgericht werd door Gary Gygax voor de exploitatie van dit spel, failliet ging. Wizards of the Coast, een concurrent die vooral bekend was van, kocht toen (1997) alle rechten op, en gaf vanaf 2000 een geheel nieuwe editie uit. Wizards of the Coast werd later overgenomen door Hasbro.
Het spel.
Dungeons & Dragons wordt in het algemeen gespeeld door een groep spelers meestal van 3 tot 6 personen, plus de spelleider (die Dungeon Master of DM genoemd wordt). Ook is het mogelijk om met 1 speler en een spelleider, of met grotere groepen en meerdere spelleiders te spelen.
De spelers zijn vrij om hun personage (in het Engels "character" genoemd) te laten doen wat zij willen, hoewel er veelal enkele richtlijnen worden gegeven waar de personages zich aan moeten houden. D&D speelt zich meestal af in een wereld die doet denken aan de middeleeuwen.
De uitkomst van de meeste acties worden bepaald door het gooien van één of meer meerzijdige (4-6-8-10-12-20) dobbelstenen, dit zorgt voor een zekere spanning omdat men niet zeker weet of een actie wel gaat lukken. De kans dat een actie lukt is echter niet alleen afhankelijk van het lot; elk personage heeft zijn eigen sterke en zwakke punten, die de kans op succes vergroten of verkleinen. Ze kunnen bijvoorbeeld een bepaalde taal lezen of goed klimmen.
Een voorbeeld: De spelleider vertelt dat de personages op het dak van een gebouw staan en dat de persoon die zij proberen te pakken te krijgen op het naastgelegen dak staat. Speler A geeft aan dat zijn personage gaat proberen om naar het andere dak te springen. De spelleider geeft aan dat de sprong al snel 4 meter (12 voet) is en dat er daarom een score van 12 (aantal voet) gehaald moet worden op een twintigzijdige dobbelsteen (d20). Speler A controleert de gegevens van zijn personage en deze blijkt erg goed te zijn in verspringen, dit geeft hem een bonus van bijvoorbeeld 8. Vervolgens rolt de speler de d20, hij rolt een 9, daar telt hij zijn bonus van 8 bij op en dat komt dan op 17. Hij haalt de sprong en kan zo de achtervolging voortzetten.
Om spelleiders te voorzien van informatie en gebruiksklare avonturen ("adventures") bracht TSR maandelijks bladen uit met daarin kant en klare avonturen die met weinig aanpassingen zo gebruikt konden worden als stand alone avonturen (spelsessies van maximaal 2 dagen/avonden) of als zijdelings avontuur in een campaign (langdurige spelsessies, soms zelfs jaren).
Edities.
Van D&D zijn verschillende edities verschenen, die vaak gelijktijdig op de markt beschikbaar waren.
Settings.
Binnen D&D zijn verschillende varianten settings mogelijk. Een setting is een wereld die al is geschapen en waarvan al vele zaken vaststaan zoals invloedrijke personen, steden en plaatsen die van belang zijn in de geschiedenis.
En nog een aantal andere settings zoals: "The Masque of Red Death", "Mystara" en "Spelljammer".
Het is in D&D nog steeds mogelijk om zelf settings te ontwerpen en hiermee te spelen, zodat de speler zijn eigen wereld maakt.
