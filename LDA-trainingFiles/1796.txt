	Fusiegesprekken Parnib en Nesbic liggen stil
	Van onze verslaggever
AMSTERDAM
Het onderzoek naar samenvoeging van de participatie-activiteiten van Fortis en de Nationale Investeringsbank (NIB) is stopgezet. Reden hiervoor is de recente overname van MeesPierson door Fortis. In april startten beide partijen hun onderzoek naar samenwerking tussen Nesbic (van Fortis) en Parnib (van de NIB).
Als het alsnog tot een fusie komt, dan zou de combinatie alle andere participatiemaatschappijen naar de kroon steken. Via schaalvergroting waren grotere deelnemingen mogelijk en zouden de internationale aspiraties van beide partijen beter gestalte kunnen krijgen.
Een woordvoerder van de NIB benadrukte vrijdag dat uitstel niet per definitie tot afstel leidt. 'De overname van MeesPierson betekent een nieuwe feit. We moeten kijken hoe de nieuwe situatie eruit ziet.' Fortis heeft de komende tijd zijn handen vol aan de integratie van deze zakenbank binnen de eigen organisatie.

