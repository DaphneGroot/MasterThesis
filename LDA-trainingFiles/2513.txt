	Jazztrompettist Wynton Marsalis schrijft oratorium over slavernij 'Ik vecht dagelijks met de pers, daar hou ik van'
	Van onze verslaggever
Erik van den Berg
AMSTERDAM
'Vechten is heerlijk', zegt Wynton Marsalis. 'Ik hou van veldslagen. Vroeger vocht ik in New Orleans op straat met de buurjongetjes, nu ga ik dagelijks op de vuist met de pers. Ben je het niet met me eens? Wil iemand een debat? Kom maar op, het kan me niet schelen over welk onderwerp.' Dus de jazztrompettist is n¡et geraakt door alle kritiek die hij de laatste jaren in de Amerikaanse pers te verwerken kreeg? 'Natuurlijk niet', zegt hij met een geringschattend lachje, 'it's part of the job.'
Die job is Marsalis' functie van artistiek leider van Jazz at Lincoln Center, de New-Yorkse organisatie die de opdracht verstrekte voor Marsalis' grote jazzoratorium Blood on the Fields, dat dinsdagavond in het Amsterdamse Concertgebouw wordt uitgevoerd. Jazz at Lincoln Center vormt sinds 1995 een zelfstandig onderdeel van het cultuurbolwerk Lincoln Center, waarin van oudsher ook de New York Philharmonic en de Metropolitan Opera zijn ondergebracht.
Afgezien van zijn voor jazzbegrippen zeer royale budget vertegenwoordigt Jazz at Lincoln Center vooral een symbolisch belang: de erkenning van jazzmuziek als serieuze kunstvorm, naast opera, ballet en symfonische muziek. Veelzeggend was hoe Marsalis (35) na zijn aanstelling als artistiek directeur in hoog tempo aan prestige leek te winnen. Zo rekende het weekblad Time hem vorig jaar meteen maar tot 'America's 25 most influentual people'.
Maar er dienden zich ook ontevreden geluiden aan. Een groepje Amerikaanse critici beschuldigde de nieuwe directeur niet alleen van nepotisme (hij zou vooral muzikanten uit zijn eigen band voor Jazz at Lincoln Center boeken), maar ook van een benepen visie op de jazzgeschiedenis: vertegenwoordigers van de avant-garde van na 1960 kwamen in zijn serie niet of nauwelijks aan bod. En als klap op de vuurpijl was er nog de beschuldiging van racisme: of was het soms toeval dat Marsalis zo opvallend weinig witte muzikanten met een programma in Lincoln Center eerde?
Hoewel ook grote namen als de jazzhistoricus James Lincoln Collier Marsalis attaqueerden, stelde The New York Times in 1994 vast dat de critici reddeloos aan het kortste eind trokken: 'Noch Marsalis, noch de directie van Jazz at Lincoln Center heeft het nodig geacht diplomatiek op de aantijgingen te reageren. In plaats van op hun schreden terug te keren, gooien ze er nog een schep bovenop.'
Blood on the Fields, een bijna drie uur durend 'jazzoratorium' voor zangers en big band, is het jongste bewijs van Marsalis' ongewijzigde ambities. Van de kritiek op vermeende vriendjespolitiek heeft hij zich niets aangetrokken. Net als enkele voorgaande composities (zoals In this House, On this Morning uit 1992) is zijn nieuwe stuk het resultaat van een compositie-opdracht van Wynton Marsalis (artistiek directeur van Jazz at Lincoln Center) aan Wynton Marsalis (componist/leider van het Lincoln Center Jazz Orchestra). De bezetting bestaat uit de complete bemanning van het Wynton Marsalis Septet.
Zoetjesaan lijkt de politieke opschudding over Marsalis tot bedaren gekomen. De kritiek richtte zich na de New-Yorkse premire van Blood on the Fields althans voornamelijk op muzikale kwesties, waarbij de negatieve recensies ('bombastisch en veel te lang') opvallend in de minderheid waren. 'Ach ja die aantijgingen', schampert Marsalis nog maar eens. 'Op niets gebaseerd, helemaal op niets.'
Blood on the Fields is een jazzoratorium met als thema slavernij, voor een jazz big band en drie zangers: Cassandra Wilson, Miles Griffith en Jon Hendricks. In zijn libretto vertelt Marsalis het verhaal van twee slaven, Jesse en Leona, die naar Amerika worden getransporteerd en aan elkaar geketend op dezelfde plantage belanden. Jesse, een voormalige Afrikaanse prins, komt in opstand en vlucht. Als hij gewond raakt en alleen dankzij Leona in leven blijft weigert hij koppig haar te bedanken. Na de ontmoeting met de wijze slavenhandelaar Juba (Jon Hendricks) volgt de katharsis: Jesse ziet in dat bevrijding alleen mogelijk is als hij zijn oude waarden loslaat. Hij verzoent zich met zijn lot en met Leona. Juba vraagt hem hoe hij zich voortaan zal noemen: Nigger, Colored, Black, Afro-American of een nieuwe naam met nieuwe mogelijkheden?
De muziek volgt het verhaal in een veelvoud aan stijlreferenties, van New-Orleansjazz tot bebop, spirituals en blues, in een afwisseling van complex vervlochten ensembles en simpele a cappella-passages.
De invloeden van Ellington en Mingus zijn alomtegenwoordig, ook in Marsalis' growling solo's.
De vraag waarom hij de slavernij koos als thema voor zijn nieuwe compositie lijkt Marsalis aanvankelijk nauwelijks tot een antwoord te prikkelen. Haast met tegenzin legt hij uit dat de slavernij in zijn compositie de betekenis van een metafoor heeft. 'Blood on the Fields gaat niet alleen over de slaventijd, maar ook over hoe de slavernij nog steeds doorwerkt in onze tijd.'
Heeft hij voor het libretto uit eigen ervaringen geput? 'Een beetje, niet veel.' Kent hij misschien de geschiedenis van zijn voorouders, weet hij waar en wanneer zij slaven werden? 'Ik heb geen idee.'
Waar de titel aan refereert? 'Heb jij ooit katoen geplukt? Nee? Ik wel. Ik reed een keer met mijn vader door het Zuiden toen hij mij de auto uitstuurde: man, go out and grab some of that cotton. Katoen is hard, je plukt tot je handen bloeden. Maar de titel slaat ook op the wasting of life, het verspillen van leven in meer algemene zin.
'Ik wil geen aanklacht tegen onrecht of discriminatie, ik constateer alleen dat onrecht en discriminatie overal in de wereld bestaan, en dat er manieren zijn om die problemen aan te pakken. Hoe? Door er boven te staan. Rise, always rise.'
Was dat soms ook de methode waarmee Marsalis de kritiek op zijn beleid in Lincoln Center pareerde? De trompettist wordt plotseling weer fel: 'Die discussie over zogenaamd racisme dient alleen maar om niet over wezenlijke zaken te hoeven praten. Het is een rookgordijn, zoals journalisten elke twee, drie jaar een nieuw rookgordijn bedenken om het niet te hoeven hebben waar het eigenlijk over moet gaan: over het feit dat de meeste jazzcritici niet gekwalificeerd zijn om over jazz te schrijven. D t is het punt, en niet de vraag of een paar witte of zwarte muzikanten misschien geen werk hebben.
'Natuurlijk willen journalisten daar niet over praten, en daarom krijg ik altijd die vragen over wat ik vind van Miles Davis, hoe ik het vond dat mijn broer Branford met Sting ging spelen, of de manier waarop ik muzikanten werk verschaf. Het heeft allemaal niets met muziek te maken. Een muzikant drukt het belangrijkste wat hij te zeggen heeft uit in de muziek, en het intelligentste gesprek dat hij kan voeren gaat over die muziek.'
Maar als Marsalis geen zin heeft om over thema's als racisme te praten, waarom noemt hij zijn nieuw compositie dan Blood on the Fields, en niet kortweg Symphony in Yellow? De trompettist zucht: 'Ik heb al zo'n 25, 35 platen gemaakt die allerlei verschillende titels hebben. Ik moet dit stuk toch rgens naar noemen?' En met hernieuwde vechtlust: 'Ik hoop dat ik niet nog eens echt op de vuist hoef met een criticus. Hoewel - dat zou pas mooie kopij opleveren.'
Lincoln Center Jazz Orchestra o.l.v. Wynton Marsalis. Dinsdag 11 maart in het Concertgebouw, Amsterdam.
De cd van Blood in the Fields verschijnt binnenkort op Columbia.

Foto
	Wynton Marsalis FOTO COLUMBIA

