Radio 538.
Posters voor Radio 538, in 2006 op het Neude in Utrecht
Radio 538 (uit te spreken als 'radio-vijf-drie-acht') is een commerciële radiozender in Nederland die sinds 11 december 1992 uitzendt en is eigendom van Talpa Radio. 538 richt zich tot volwassenen tussen de 20 en 49 jaar die een voorkeur hebben voor pop-, dance- en r&b-muziek. Het station draait veel actuele hits, meestal uit de Nederlandse Top 40.
Geschiedenis.
Radio 538 is de opvolger van Sky Hitradio, een zusterstation van Sky Radio dat van juli tot 11 december 1992 uitzond. Radio 538 is een initiatief van een aantal voormalige diskjockeys van de Veronica Omroep Organisatie onder leiding van Lex Harding. 538 verwijst naar de golflengte waarop Veronica in de jaren 70 uitzond vanaf zee (538 meter op de middengolf, ca. 557 kHz). Presentatoren van het eerste uur waren Rick van Velthuysen, Wessel van Diepen, Erik de Zwart, Michael Pilarczyk, Will Luikinga en Corné Klijn.
De uitzendingen van Radio 538 werden aanvankelijk gemaakt in Studio Concordia in Bussum, een gebouw dat al in de jaren 50 werd gebruikt als televisiestudio en in de jaren 80 en 90 werd gebruikt door het Veronica-programma Countdown. Eind jaren 90 verhuisde Radio 538 van Bussum naar Hilversum, waar het een studiocomplex betrok dicht bij het gemeentehuis. Sinds 1 december 2012 huisvest de gehele 538 Groep in het 4.400 m2 grote voormalige NCRV-pand aan de Bergweg 70 in Hilversum.
Radio 538 wist in 10 jaar tijd een flink marktaandeel te bemachtigen. In april/mei 2004 stootte de zender de jarenlange marktleider Sky Radio van de troon. Tegenwoordig is 538 nog steeds afwisselend met Qmusic en Sky Radio het best beluisterde radiostation van Nederland. Het marktaandeel ligt tussen de 10 en de 12 procent. In 2002, 2004 en in 2009 won Radio 538 de Marconi Award voor de beste radiozender.
In Vlaanderen werd in februari 1999 op de kabel een Vlaamse versie van Radio 538 gelanceerd, in afwachting van de etherfrequentieverdeling voor landelijke commerciële radio, die eind jaren 90 door de Vlaamse overheid voor 2000 was aangekondigd. Toen in 2000 nog geen duidelijke procedure voor een frequentieverdeling was bepaald, trok Radio 538 zich terug uit Vlaanderen.
Format.
De zender richtte zich in het begin vooral op jongeren met slogans als "The station of a young generation". Met de komst van diskjockeys als Edwin Evers werd de doelgroep uitgebreid en werd het station breder. Nog steeds wordt wekelijks een nieuwe Alarmschijf en Dancesmash gedraaid. Ook kan de luisteraar meebepalen wat er wordt gedraaid in het programma Maak 't of kraak 't en in het verleden de Top 538. Jingles voor het station worden ingesproken door Wessel van Diepen, Rick Romijn en Kimberly van de Berkt.
Tegenwoordig maakt de zender commerciële hitradio voor jonge mensen in de breedste zin van het woord. Het format bestaat uit Top 40-muziek, dance, urbanpop en hits uit een jong verleden, aangevuld met informatie en vermaak door dj's. 's Ochtends worden, naast actuele hits, ook klassiekers gedraaid; 's middags en 's avonds vooral actuele hits.
Frequenties.
De eerste jaren zond Radio 538 alleen uit op de kabel. In 1994 werd een verzoek om ook in de ether uit te mogen zenden nog afgewezen ten gunste van een aantal kleinere stations (ook Sky Radio kreeg geen frequentie). Radio 538 begon hierop een mediacampagne. In totaal werden 320.000 handtekeningen verzameld. In 1995 kreeg Radio 538 de felbegeerde FM-etherfrequentie (103,0 MHz, vanuit Lelystad). Op 1 januari 1998 verhuisde het station naar een ander frequentiepakket, bestaande uit totaal verschillende fm frequenties per regio.
Radio 538 zendt ook een TMC-signaal uit met verkeersinformatie voor een routenavigatiesysteem.
Van dinsdag 30 augustus 2011 tot en met 23 november 2011 was Radio 538 in de regio Limburg-Maastricht van 12 uur 's nachts tot 7 uur 's avonds te beluisteren op 106,0 MHz via de zendmast van Ping FM in het Belgische Lanaken. Ping FM moest op last van de Vlaamse Regulator voor de Media uiteindelijk stoppen met de doorgifte van de programma's van Radio 538. Medio september 2014 zijn de programma's van 538 te horen via Ping FM; overdags op werkdagen, op donderdag-, t/m zondag ook enkele uren 's avonds en op zaterdag- en zondagochtend.
Radio 538 zond tot woensdag 26 oktober 2016 ook uit via de 891 kHz AM vanuit Hulsberg maar inmiddels is dit beëindigd.
Programma's.
De belangrijkste pijler uit de doordeweekse programmering is de ochtendshow Evers Staat Op met Edwin Evers, die sinds april 2000 op de zender is te horen. Tussen 10:00 en 16:00 uur presenteren respectievelijk Menno de Boer, Frank Dane en Mark Labrand ieder een programma van twee uur. De Coen en Sander Show met Coen Swijnenberg en Sander Lantinga is de middagshow. In de avond zijn achtereenvolgens de programma's Trending Tracks met Martijn Biemans en De Avondploeg met Daniël Lippens en Ivo van Breukelen te horen. 's Nachts presenteren afwisselend Dimitris Kops, Desmond Baidjoe en Edwin Noorlander.
Op de vrijdagmiddag wordt sinds 1993 de Nederlandse Top 40 uitgezonden. De vrijdagavondprogrammering bestaat uit de De Frank en Vrijdag Show met Frank Dane, daarna Wessel van Diepen met Global Dance Chart, gevolgd door A State of Trance met Armin van Buuren. Op zaterdagochtend wordt "Het Beste van Evers Staat Op" uitgezonden, gevolgd door Barend van Deelen en Mark Labrand. In de avond presenteert Edwin Noorlander, gevolgd door Dance Department met Dennis Ruyer en Martin Garrix. De zondag begint met D'r uit!, gevolgd door Barend van Deelen. Daarna hoort men de Nederlandse Top 40 met Ivo van Breukelen. In de avond zijn achtereenvolgens Edwin Noorlander en Daniël Lippens te beluisteren. Bas Menting hoort men in de nachtelijke uren.
Op andere momenten wordt het nieuws voorgelezen door nieuwslezers die bij het ANP zelf werken.
Koninginnedag / Koningsdag.
Tot en met 2011 organiseerde 538 jaarlijks op Koninginnedag een groot feest op het Museumplein in Amsterdam. Verschillende artiesten uit binnen- en buitenland traden daar op vanaf 12 uur 's middags en de dag werd traditioneel afgesloten met een groot muziek en visueel spektakel van een bekende dj. Op dit evenement kwamen zo'n 300.000 bezoekers af. In november 2011 besloot de gemeente Amsterdam dat dit Koninginnedagfeest niet meer plaats mocht vinden in verband met veiligheid. Aanvankelijk zou het 538-feest in 2012 op het plein bij RAI Amsterdam worden gehouden, maar in januari van dat jaar werd besloten het feest geheel af te blazen. Na een evaluatie van de editie 2012 besloot de gemeente in 2013 de opzet van meer verspreide, kleinschaliger feesten op Koninginnedag voort te zetten. Op Koningsdag 2014 werd echter een nieuwe locatie gevonden voor het 538-feest, het Chasséveld in Breda, zodat deze jaarlijkse Koningsdag-traditie kan worden voortgezet.Het feest wordt ook rechtstreeks uitgezonden op Radio 538, de website van Radio 538 en het digitale TV-kanaal 538-TV.
538 Schoolawards.
Van 2005 tot en met 2012 reikte 538 jaarlijks de 538 Schoolawards uit aan de leukste school van Nederland. Alle middelbare scholen van Nederland konden zich aanmelden voor deze verkiezing, waarna de scholieren op hun school konden stemmen. De scholen met de meeste stemmen gingen met elkaar de strijd aan in de finale om een groot schoolfeest en de 538 Schoolawardstitel te winnen. In 2006 won het Zwijsen College uit Veghel. In 2007 werd de prijs gewonnen door het Adelbert College in Wassenaar, in 2008 door CSG Willem van Oranje in Oud-Beijerland, in 2009 door het Baudartius College in Zutphen, in 2010 door Het Baarnsch Lyceum in Baarn, in 2011 door Sg Spieringshoek in Schiedam en in 2012 door het Kalsbeek College in Woerden. Vanaf 2013 nam Slam!FM de schoolawards over van 538. Voortaan heette het SLAM!Schoolawards.
Turn up the Beach.
Op 9 juli 2011 organiseerde 538 in samenwerking met Spa Reine het strand festival Turn up the Beach. Deze eerste editie aan het strand van IJmuiden was een groot succes. Alle 10.000 kaarten waren verkocht. Op 14 juli 2012 organiseerde 538 in samenwerking met Pepsi de tweede editie van Turn up the Beach. Op 13 juli 2013 was de derde editie van Turn up the Beach
538 JingleBall.
Op 22 december 2012 organiseerden Radio 538 en RTL 5 de prijzenshow en muziekfestival 538 JingleBall in de Ziggo Dome. Deze eerste editie was een groot succes. Deze show werd georganiseerd, omdat Radio 538 in 2012 20 jaar bestond. Op 21 december 2013 was de tweede editie van 538 JingleBall, ditmaal werd er alleen dansmuziek gedraaid door Nederlandse diskjockey's. Al voordat de tweede editie werd gehouden had Radio 538 bekendgemaakt dat er een derde editie van 538 JingleBall zou komen. Deze werd op 19 en 20 december 2014 gehouden.
538 Oranjeplein.
Als Nederland meedoet met een EK of WK voetbal, organiseert Radio 538 op het Museumplein in Amsterdam het 538 Oranjeplein. Mensen kunnen dan op het Museumplein gezamenlijk op grote schermen naar alle wedstrijden van het Nederlands Elftal kijken. Tijdens het WK 2014 werd het Oranjeplein echter na de achtste finale niet meer georganiseerd omdat de tijdstippen van de wedstrijden die daarna volgden vanwege het tijdsverschil met Brazilië te laat waren en de overlast voor omwonenden te groot was. Tijdens de halve finale werd echter wel weer een Oranjeplein georganiseerd, maar dan op een andere locatie, het Arena Park, naast de Amsterdam ArenA.
The Voice of Holland.
Radio 538 zendt tijdens The Voice of Holland tegelijk met RTL 4 de liveshows van deze talentenjacht uit.
Hier met je rekening!
Een jaarlijks terugkerend item is "Hier met je rekening!". Bij deze actie betaalt 538 de rekeningen van luisteraars. Om daaraan mee te doen, dient de luisteraar een mailtje met de kopie van de rekening plus de omschrijving en het bedrag van de rekening te sturen. De rekening kan ook via de site van Radio 538 worden geüpload via een speciaal formulier dat voor en tijdens de actie op deze site te vinden is. Uit de inzendingen wordt eens per uur een naam genoemd. Degene om wie het gaat dient vervolgens binnen een kwartier naar de studio te bellen, waarna zijn of haar rekening betaald wordt(Radio 538 maakt dan het totaalbedrag van de rekening over op de rekening van de luisteraar, zodat deze de betreffende rekening hiermee kan betalen). Vanaf 2014 betaalt 538 ook rekeningen via Twitter. Op de Twitter-pagina van Radio 538 verschijnt tijdens de actie een ingezonden rekening en degene die deze rekening herkent dient dan binnen een kwartier te retweeten, waarna de rekening betaald zal worden. Deze actie vindt tweemaal per jaar plaats, in januari, na de Kerstvakantie en in augustus/september, na de zomervakantie(de laatste jaren alleen na de Kerstvakantie), aangezien mensen in deze twee vakanties veel geld uitgeven aan boodschappen voor het Kerstdiner (in de Kerstvakantie) of souvenirs en uistapjes tijdens de vakantie(in de Zomervakantie) en dan vaak weinig geld overhouden om andere vaak hoge rekeningen te kunnen betalen die hierdoor vaak blijven liggen.
53J8.
Hier is er een geheim persoon, beter bekend als Mr. X die het land door gaat.
Iedere dag is hij op een andere locatie. Over die locatie krijgt de luisteraar kleine tips via de radio. De luisteraar die aan de hand hiervan Mr. X vindt, krijgt € 50.000 mee. Als hij ergens is geweest plakt hij een sticker en vertelt aan het einde van de dag waar hij is geweest.
538 voor War Child.
"538 voor War Child" was een actie die plaatsvond van 25 maart tot en met 1 april 2011, van 9 tot en met 16 maart 2012 en van 22 t/m 29 maart 2013.
Tijdens de actie werd geld opgehaald voor War Child, een organisatie die zich inzet om kinderen te helpen bij het verwerken van hun oorlogstrauma's. Luisteraars van het radiostation bedachten de stunts die gedaan werden tijdens de actieweek en waarmee geld werd opgehaald. Iedere dag was 538 met een mobiele studio op een andere plaats in Nederland.
De plaatsen waar 538 in 2012 te gast was: Maastricht, 's-Hertogenbosch, Nijmegen, Hilversum, Alphen aan den Rijn, Meppel, Leeuwarden en Groningen. Optredens werden verzorgd door onder meer Pearl Jozefzoon, Glennis Grace, Hardwell, Ben Saunders, Iris Kroes, VanVelzen, Ferry Corsten, Destine, Waylon, Di-rect, Charly Luske, Racoon, Lange Frans en Xander de Buisonjé.
In 2013 was 538 te gast in: Groningen, Heerenveen, Alkmaar, Gouda, Bergen op Zoom, Veenendaal, Arnhem en 's-Hertogenbosch.
Op 1 mei 2013 werd bekend dat 538 stopt met 538 voor War Child.
Win met de zin.
"Win met de zin" is een spel dat op 25 augustus 2014 voor het eerst werd gespeeld. Vanaf dat jaar wordt dit spel tweemaal per jaar gespeeld, in februari en augustus. Vier bekende stemmen hebben ieder een deel van de zin 'The Beat Of The Moment Radio 538' ingesproken. Het startbedrag is 1000 euro en bij iedere spelronde waar niet het volledige juiste antwoord is gegeven stijgt de prijzenpot met 250 euro. De jackpot wordt gewonnen door de luisteraar die alle 4 stemmen goed heeft. Daarna start weer een nieuwe ronde. Het spel wordt ieder uur tussen 7.00 en 19.00 uur gespeeld.
Eigenaren.
Radio 538 werd in 1992 opgericht door Lex Harding. In 1995 richtte Lex Harding de tv-zender TMF ("The Music Factory") op. Beide stations zonden vanuit hetzelfde pand uit en werkten veel samen. Erik de Zwart werd de nieuwe directeur van Radio 538. Eind 2002 vertrok Erik de Zwart naar Talpa Radio International.
In december 2003 werd Radio 538 verkocht aan de investeringsmaatschappij Advent International. Lex Harding behield 10% van de aandelen.
Op 23 mei 2005 werd Radio 538 volledig overgenomen door Talpa van John de Mol en nam Lex Harding definitief afscheid. Samen met Radio 10 Gold, dat reeds in bezit was van Talpa, werd Radio 538 onder het beheer van Talpa Radio (sinds 2006: Talpa Media) gebracht. Tot dat moment had Talpa, naast Radio 10 Gold, ook Noordzee FM in bezit. Omdat het onder de bepalingen van de frequentieverdeling van 2003 niet was toegestaan om twee algemene, landelijke commerciële radio-omroepen te bezitten, was Talpa gedwongen Noordzee FM te verkopen. Het Vlaamse bedrijf De Persgroep nam Noordzee FM over en doopte het station enkele maanden later om in Q-music. De Persgroep hoefde niets voor Noordzee FM te betalen aan Talpa.
Op 1 oktober 2007 werd Radio 538, samen met diverse programma's van de televisiezender Tien, overgenomen door RTL Nederland. Op 1 januari 2012 werd Radio 538, net als de zusterstations Radio 10 Gold en Slam!FM, weer overgenomen door Talpa Media. Dit was een gevolg van een transactie tussen RTL Group en Talpa Media, waarbij een aandelenruil en verkoop aan de orde is geweest. De RTL Group bezit sinds 1 januari 2012 weer alle aandelen van RTL Nederland Holding, terwijl Talpa Media weer 100% eigenaar werd van Radio 538. Een en ander is een gevolg van de deelname door Talpa Media in SBS Broadcasting.
Zusterstations.
TV 538 is een televisiezender die in 2011 is gestart als televisiezender van Radio 538. Daarnaast kent het station een aantal digitale themakanalen die verwijzen naar Radio 538, zoals 538Hitzone, 538NL en 538IBIZA.
