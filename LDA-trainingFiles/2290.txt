	Procureur-generaal Steenhuis vindt 30 km in bebouwde kom onredelijk 'Verhoog met radar pakkans; dat werkt'
	Van onze verslaggever
Jan 't Hart

DEN HAAG
Procureur-generaal D. Steenhuis kondigde woensdag aan dat het toezicht op de maximumsnelheid flink wordt verscherpt.
- Wat vindt u van mensen die met 90 kilometer per uur door de bebouwde kom razen?
'Heel dom. Op autosnelwegen komen nog relatief weinig ongevallen voor, in de bebouwde kom heb je te maken met fietsers en kinderen. Op de A 2 hebben we de pakkans fiks verhoogd. Daar gebeuren beduidend minder ongelukken plaats.'
- Onlangs is voorgesteld om het maximum in de bebouwde kom terug te brengen tot 30 kilometer per uur.
'Op woonerven is 30 prima en dat is al zo. Maar normaliter is 30 een snelheid waarvan je in redelijkheid niet kunt verlangen dat mensen die in acht te nemen. Ik bedoel, als de auto zachter gaat dan de bromfiets is dat natuurlijk een onverteerbare zaak. Mensen zijn geneigd zich aan een regel te houden als ze die redelijk vinden.'

- Da's mooi gezegd, maar hoe bereik je dat?
'Met de roulerende radar krijgt de autorijder meer het idee dat hij kan worden gepakt. Dat werkt. Die gaan we meer inzetten. Het is psychologie. De knop moet om naar: zich houden aan de limiet.
'Naast een verhoogde controle op snelheidslimieten ben ik voorstander van flexibilisering van snelheidsverboden: op een weg op verschillende tijden verschillende maximumsnelheden instellen. Nu is het zo: bij werken aan de weg moet men 70 rijden, maar ook als er niet wordt gewerkt. Dat begrijpt men niet. Er zijn oranje paaltjes, maar geen wegwerkers. En dus gaat men harder rijden.
'Het is gevaarlijk om met 100 km per uur over een bepaalde weg te rijden gedurende een bepaalde tijd van de dag. Maar op andere momenten ziet die weg er anders uit. Uit oogpunt van milieubescherming kun je tegen mijn ideeÂ‰n zijn, maar daar ga ik niet over.
'Met de moderne techniek zijn verschillende soorten snelheden op verschillende uren van de dag goed aan te geven en te handhaven.'
- 's Nachts zou er 140 km per uur mogen worden gereden.
'Als dat verantwoord is, moet dat kunnen. In Duitsland wordt op snelwegen hard gereden en tegelijkertijd houden automobilisten zich op andere wegen goed aan de regels. Als er uitlaatkleppen zijn, houden mensen zich aan de regels. Dat doen ze niet met een dure auto die 180 km per uur kan rijden, als ze nergens zo hard mogen rijden. Dat is psychologisch een beetje te veel gevraagd.'

- Moeten er technische oplossingen in de auto komen?
'Een snelheidsbegrenzer is mogelijk, net als bij vrachtauto's die hem moeten hebben. Maar ze hebben al een knopje onder het dashbord en hup, weg begrenzer. Het is een technische bewapeningswedloop.'
- Hoe lang duurt het voordat de meeste autorijders zich aan een maximumsnelheid houden?
'Lang. We proberen uit te vinden hoeveel we moeten controleren voordat die maximumsnelheid tussen de oren zit. Op de A 6, in Flevoland, rijdt 83 procent te hard. Door nu meer te controleren, verhogen we de kans dat de automobilist het idee heeft dat hij kan worden gesnapt. Als je niet controleert, wordt er vaker te hard gereden en zullen meer mensen zeggen: ik doe het ook.'

Foto
	Procureur-generaal Steenhuis FOTO GUUS DUBBELMAN - DE VOLKSKRANT

