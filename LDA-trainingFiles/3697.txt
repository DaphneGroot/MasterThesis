	Ingevroren kunstenaar in kil China
	Frozen van Wang Xiaoshuai. Met Jia Hingshen, Ma Xiaoqing. In Rialto Amsterdam, 't Hoogt Utrecht.
'Na het leven is de dood, na de dood het leven', mijmert een oude Chinese filosoof even vaag als diep, wanneer de performance-kunstenaar Qi Lei bij hem te rade gaat. Qi Lei overweegt zelfmoord in een laatste performance. Hij zal zich laten inpakken met ijs en aan onderkoeling sterven.
Het is de laatste van een reeks 'begrafenissen', elk seizoen een. In de herfst heeft hij zich in aarde laten begraven, in de winter in water, in de lente in vuur - telkens zonder nadelige gevolgen - en nu, op 20 juni 1994, komt zijn definitieve perfomance in ijs.
Voordat Qi Lei tot zijn zelfmoord overgaat, leeft hij maanden in twijfel. Is het leven niet een te hoge prijs voor een kunstwerk? Zij vriendin Shao Yun probeert hem er vanaf te houden en verlaat hem, omdat zij weet dat Qi Lei de enige is die kan beslissen, niet door anderen benvloed. Tegen een vriend merkt Qi Lei op dat hij zich helemaal leeg voelt en dood wil, dat de dood een rust geeft terwijl hij elke dag is uitgeput. Zijn fascinatie voor de dood is zeker, maar zijn twijfel om aan het doodsverlangen toe te geven even groot.
Frozen is een filmisch essay, gebaseerd op historische feiten. Hij begint achteraf, bij een postume overzichtstentoonstelling van Qi Lei, die zich zowel in performances als in schilderen wilde uitdrukken.
Er komen weinig mensen, en later in de film wordt verteld dat de tentoonstelling al snel gesloten werd en het incident met de kunstenaar gauw vergeten was.
De vriendin van Qi Lei mijmert bij een zelfportret van haar gestorven vriend en de film gaat in een lange flashback terug naar de gebeurtenissen die aan de zelfmoord vooraf gingen. Een performance blijkt in 1994 een populaire kunstuiting in Peking. Een groep kunstenaars zit aan een tafel zeep te eten en Qi Lei houdt zijn seizoensbegrafenissen. Rond de somberheid van Qi Lei schetst regisseur Wang Xiaoshuai een maatschappij die weinig aanleiding tot vrolijkheid biedt.
Wanneer Qi Lei voor onderzoek in een ziekenhuis is, wordt een vriend vriend ter plekke opgepakt, hoewel hij roept geen patint te zijn. Maar de doktoren denken dat hij gek is, omdat hij verkondigt dat in China negentig procent van de mensen een mentaal probleem heeft en dat hygine van de geest belangrijker is dan het schoonmaken van de straten. Schone straten en levenloze flats ziet Qi Lei, als hij rondloopt in Peking. De performances zijn protestacties tegen het kille bestaan, de bevroren maatschappij met een neerslachtige en apathische atmosfeer die ook in een nachtlub niet verandert.
De ijsbegrafenis is niet het einde van de film. In een epiloog blijkt Qi Lei nog te leven. Er was geen kist, er was geen begrafenis, wordt er gezegd en (hier wreekt zich het niet verstaan van Chinees en de minimale ondertiteling) niet helemaal duidelijk is of Qi Lei in een hiernamaals verder leeft (het leven dat volgens de oude filosoof na de dood komt) of na een coma en een valse overlijdensakte ergens buiten Peking in afzondering verder gaat. In elk geval 'leeft' hij nog en hij besluit nog eens in Peking rond te kijken om te zien hoe het er voor staat.
De Centrale Radio meldt dat de Amerikaanse president Clinton heeft besloten tot een beperkt ingrijpen op Hati. Qi Lei rijdt in een taxi rond, hij belt zijn zus vanuit een telefooncel en zegt niets. Hij ziet zijn vriendin, die tegen een vriend zegt dat Qi Lei eenzaam was. De taxichauffeur vraagt waar ze nu weer heen gaan, want hij heeft niet de hele nacht de tijd. Dan toont de film een boom. Onder die boom is Qi Lei drie maanden na zijn ijsbegrafenis gevonden, in een plas bloed. Hij had zijn polsen doorgesneden, 'maar voor velen was hij al dood'.
En lang blijft de boom nog in beeld.
Wang Xiaoshuai heeft zijn film zonder toestemming van de autoriteiten gemaakt. Het materiaal werd eind vorig jaar naar Nederland gesmokkeld en daar bij post-producent Moskito Film in Amsterdam afgemaakt. Bij de eerste vertoning op het festival van Rotterdam werd uitdrukkelijk verzocht zijn naam te verzwijgen en als regisseur werd Wu Ming ('Geen Naam') vermeld. Inmiddels heeft Wang zelf dit pseudoniem laten vervangen door zijn eigen naam, omdat hij denkt uit het blikveld van de autoriteiten te zijn verdwenen. Frozen is zijn derde film. De eerste, The Days, werd drie jaar geleden in Rotterdam en op vele andere festivals vertoond en kreeg verschillende prijzen.
Met Frozen bevestigd Wang zijn talenten. Het is een genuanceerde bespiegeling in een stijl die met een afstandelijke camera, donkere kleuren en gedempte muziek de inhoudelijke somberheid onderstreept van zowel de zelfmoordkunstenaar als de regisseur.
Frozen is niet alleen een metafoor van de hopeloze strijd die Chinese kunstenaars voeren tegen de ijskoude Chinese maatschapopij, maar ook een imponerende artistieke reactie. Wang Xiaoshuai zelf is nog lang niet aan zelfmoord toe.
Peter van Bueren

Foto
	In Frozen laat kunstenaar zich in zand begraven en later in water, vuur en ijs.

