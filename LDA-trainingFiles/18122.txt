 Horeca-omzet steeg drie procent in 1996 - CBS. 
 VOORBURG, 20 feb (Reuter) - De omzet van de Nederlandse horeca is in 1996 net als een jaar eerder met ruim drie procent gestegen, aldus het Centraal Bureau voor de Statistiek (CBS). 
 Het bureau noemt deze omzetstijging relatief laag, gezien de beduidend hogere jaarlijkse groeicijfers die in de periode 1989-1994 werden gerealiseerd. 
 In het afgelopen jaar was de omzetstijging bij hotels en restaurants met een percentage van 6,2 procent aanmerkelijk hoger dan het gemiddelde voor de hele horeca. In de hotelsector was het overigens vooral het tweede halfjaar dat voor de forse groei zorgde. 
 De omzet van restaurants steeg vorig jaar met 5,8 procent en bij een prijsstijging van 1,5 procent betekent dit een groei van de verkochte hoeveelheden van 4,2 procent. In 1995 was er nog een lichte daling van de verkochte hoeveelheden. 
 De omzet van cafetaria's en cafes bleef in vergelijking met 1995 op vrijwel hetzelfde niveau. 
 Bij de cafes zorgde een herstel in het vierde kwartaal ervoor dat de jaaromzet per saldo met 0,1 procent steeg maar gezien de prijsstijgingen van 2,3 procent betekende dit dat de verkochte hoeveelheden hier met meer dan twee procent zijn gedaald, aldus het CBS. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
