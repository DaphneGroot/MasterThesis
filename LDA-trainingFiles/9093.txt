Drum-'n-bass.
Drum-'n-bass (of "drum and bass", ook wel afgekort als D&B of DnB) is een dancegenre dat in de jaren negentig opkwam en begin 21e eeuw nog steeds populariteit geniet. Een gerelateerde muziekstijl is jungle.
Kenmerken en geschiedenis.
De stijl wordt vooral gekenmerkt door zijn ritmisch slagwerk ("drum") en het gebruik van lage tonen ("bass") als belangrijkste onderdeel van de melodie in de muziekstijl. Typerend voor drum-'n-bass is de breakbeat, een gebroken vierkwartsmaat, op een hoge snelheid (meestal 165-185 bpm).
Drum-'n-bass is ontstaan uit de breakbeatmuziek in de rave-scene van begin jaren negentig en de daaruit ontwikkelde jungle van midden jaren negentig. Sommigen beweren dat het genre ontstaan is toen iemand het nummer The Payback van James Brown sneller afspeelde dan normaal, waardoor het typische ritme van drum-'n-bass ontstond. Deze bewering klopt echter niet. De origine van het drumpatroon komt uit het nummer Amen Brother van The Winstons. Hieruit zou ook de typerende naam naar voren komen en hedendaags - Amen Break - genoemd worden.
Over het verschil tussen jungle en drum-'n-bass lopen de meningen nogal uiteen. Het onderscheid tussen drum-'n-bass en jungle is volgens velen eerder een nuanceverschil, dan een verschil tussen aparte stijlen. Het verschil tussen jungle en drum-'n-bass kan zich manifesteren in het gebruik van complexe ritmes door jungle, waar in drum-'n-bass juist meer aandacht is voor het dans/swing-aspect van de muziek. Jungle wordt in dit geval gekenmerkt als ruiger en meer be√Ønvloed door hiphop, ragga en dub. Drum-'n-bass wordt in deze gekarakteriseerd als synthetischer, meer gelijkend op techno.
