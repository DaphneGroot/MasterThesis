	Werkgevers maken plan voor nieuw salarisstelsel Banken willen in cao loon naar prestatie
	Van onze verslaggever
Gijs Herderschêe

AMSTERDAM
De banken willen af van het huidige salarisstelsel. Voor een nieuwe cao willen ze het bankpersoneel opdelen in grofweg drie groepen met elk een eigen beloningstructuur: een goudomrande regeling voor de hoge, gespecialiseerde kernfuncties, een verlaagd basissalaris met verhoging naar prestatie en zonder vaste periodieken voor de werknemers in administratieve en staffuncties, en een uitgeklede regeling voor de eenvoudiger functies, zoals in bewaking en schoonmaak.

De werkgevers in de banksector willen dit binnenkort aan de bonden voorstellen. De cao loopt weliswaar pas volgend jaar af, maar tussentijds wordt overlegd over verdere modernisering in de nieuwe cao. Als eerste modernisering is de werkweek verkort tot gemiddeld 36 uur. De regeling geldt voor bijna 110 duizend werknemers bij alle 80 banken.
Voor de modernisering van de cao hebben de banken knelpunten geïnventariseerd in een reeks interne discussies. Die wil geen van de deelnemers formeel toelichten.
De banken willen naar drie aparte regelingen voor de drie afzonderlijke groepen. Voor de hoogopgeleide specialisten willen de banken van de 36-urige werkweek af. De functie moet voor hen de werkweek bepalen. Hun salaris moet grotendeels afhankelijk worden van het functioneren. De banken noemen dit de 'groep life-time employment, die als essentieel voor de onderneming wordt beschouwd en derhalve met gouden ketenen aan de onderneming moet worden gebonden'.
Voor de veel grotere 'groep employability' van administratief personeel en staffunctionarissen willen de banken de huidige cao op hoofdlijnen handhaven. Afhankelijk van de functie en de mogelijkheid tot individueel presteren willen de banken het basissalaris lager vaststellen en de toeslagen hoger. Vooral voor commerciële functies zou een laag basissalaris moeten gelden met hoge toeslagen. Voor administratieve functies aan bijvoorbeeld de balie geldt het omgekeerde.
Deze grote middengroep is 'weliswaar belangrijk voor de onderneming, maar moet slechts beperkt aan de onderneming worden gebonden'. In deze groep willen de banken 'veel investeren in termen van opleiding en geschikt houden voor de interne maar zeker ook de externe arbeidsmarkt'.
Werknemers in de laagste functies, zoals bewaking, schoonmaak, catering en call-centres, moeten een aparte cao krijgen. Dit is volgens de werkgevers de flexible workforce. Bij de banken verdienen deze groepen volgens de werkgevers veel meer dan gebruikelijk in bijvoorbeeld de bewakings- of schoonmaak-cao. De banken willen de lonen verlagen tot dat niveau. In deze werknemers willen de banken niet investeren met scholing. 'Voor de arbeidsvoorwaarden is de externe markt bepalend.'
ABN Amro voert de prestatiebeloning voor hoger personeel al in. De toeslagen komen voorlopig bovenop het huidige salaris. Het gaat om regiodirecteuren en commerciële functies.
ING doet vingeroefeningen met prestatiebeloning. Op papier worden de salarissen van kantoordirecteuren, accountmanagers en aandelenhandelaren met 5 procent verlaagd. Vervolgens kunnen in theorie bonussen van 20 procent boven het huidige salaris worden verdiend.
Zo wil ING alvast normen voor de prestatietoeslag formuleren. 'De regeling moet leiden tot een meeropbrengst voor bank', aldus ING. Een praktijkexperiment is door de bonden vooralsnog met de cao in de hand tegengehouden.


