	Opnieuw oude kerk in Italië ingestort door structuurfout
	Van onze correspondent
Jan van der Putten

ROME
Voor de tweede keer in tien maanden is in Italië een oude kerk ingestort. Deze keer kwam de koepel van een kerk in Cuneo in het noord-westen van Italië naar beneden. Niemand raakte gewond, maar kostbare fresco's zijn vernietigd.
De achthoekige koepel van de kerk van de Madonna der Engelen stortte maandagmiddag in nadat een van de vier pilaren was gaan wijken. De enige aanwezige was een monnik uit het aangrenzende franciscaner klooster. Deze was bezig de kaarsen op het hoofdaltaar aan te steken.
Tientallen tonnen balken, stenen en kalk kwamen in een paar seconden donderend naar beneden. Op de plaats van de koepel bleef een groot gat achter. De monnik stond onder het gewelf van de abscis en bleef ongedeerd. De instorting is waarschijnlijk het gevolg van structurele fouten in de pilaren. Sinds een paar maanden waren in de kerk restauratiewerkzaamheden aan de gang, maar die betroffen niet de structuur.
De Madonna der Engelen dateert uit de eerste helft van de vijftiende eeuw, de koepel uit 1718. Op de koepel waren fresco's geschilderd van de tenhemelopneming van Maria. De kerk is het symbool van Cuneo. In een kapel is de patroonheilige van de stad begraven, in een andere een legendarische anitfascistische partizanenleider.
In maart 1996 stortte de basiliek van Noto op Sicilië in, een hoogtepunt van de Italiaanse barok. De oorzaak was gebrek aan onderhoud. Dat was ook de oorzaak van de instorting van de bijna tien eeuwen oude Toren van Pavia in 1989. Daarbij kwamen vier mensen om het leven.

