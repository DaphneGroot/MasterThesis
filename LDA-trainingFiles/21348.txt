Hybride auto.
De Toyota Prius, de eerste hybride serie-auto
Een hybride auto (of als één woord: hybrideauto) is een auto die een combinatie van verschillende technieken gebruikt ter aandrijving.
Een "hybride voertuig" is volgens de definitie van de Verenigde Naties een voertuig waarin ten minste twee energie-omzetters en twee in het voertuig ingebouwde energieopslagsystemen aanwezig zijn om het voertuig aan te drijven.
Geschiedenis.
De hybride auto heeft een lange voorgeschiedenis, in 1899 was de Lohner Porsche reeds op de markt, bedacht door Ferdinand Porsche in het dienstverband voor Ludwig Lohner. In België werd door Henri Pieper een vrij geavanceerde auto op de markt gezet die qua werking vergelijkbaar is met hedendaagse hybride auto's.
Werking.
Hoewel het elke combinatie van twee verschillende typen motoren kan zijn, wordt echter meestal een auto bedoeld die behalve door een verbrandingsmotor wordt aangedreven door een elektromotor en een accu van aanzienlijke capaciteit. De accu wordt onder het rijden opgeladen door een generator die wordt aangedreven door de verbrandingsmotor.
Een alternatieve combinatie is de hydraulisch-hybride aandrijving.
Door de bufferende werking van de accu die energieoverschotten op kan slaan en bij kan springen bij vermogenstekort, kan de motor lopen met een optimaal toerental en rendement en met optimale uitstootwaarden voor milieuvervuilende stoffen.
De hybride auto werd pas in 1997 algemeen beschikbaar toen Toyota de Prius uitbracht gevolgd door de Honda Insight in 1999. Door de hogere olieprijzen steeg de verkoop van de hybride auto sterk in de jaren 2000. Wereldwijd waren er 1 miljoen hybride auto's verkocht door Toyota in 2007; in 2009 waren dit er 2 miljoen.
Werkingswijzen of modes.
Er zijn verschillende typen hybride auto's te onderscheiden.
Half hybride.
Half hybride auto's (ook 'mild' hybride genoemd) kunnen niet alleen op elektriciteit rijden. De elektromotor helpt de brandstofmotor voor bepaalde taken. Hierdoor wordt doorgaans 15 procent minder brandstof gebruikt binnen de stad en 8 tot 10 procent over het algemeen.
Voorbeelden van half hybride auto's zijn: Chevrolet Silverado Hybrid, Saturn Vue Green Line, Saturn Aura Greenline, LaFerrari en Malibu Hybrid. Enkele modellen van Suzuki zijn leverbaar met de 'Smart Hybrid Vehicle by Suzuki'.
Volledig hybride.
Volledig hybride auto's kunnen zowel op de elektromotor als op de verbrandingsmotor rijden. Tijdens het rijden kan van de een naar de ander worden geschakeld. De verbrandingsmotor is nog steeds direct aan de wielen gekoppeld maar parallel erop staat een serie-elektromotor die ook als generator werkt.
Voorbeelden van volledig hybride auto's zijn: Toyota Prius, Toyota Auris, Toyota Yaris, Ford Escape Hybrid, Ford Fusion Hybrid en Lexus CT200h.
REEV.
Range Extended Electric Vehicle. Hierbij rijdt de auto altijd elektrisch. De elektriciteit wordt primair door de batterij geleverd en als die bijna leeg is wordt de weer opgeladen door een generator die wordt aangedreven door een verbrandingsmotor. De bekendste zijn de Opel Ampera en Chevrolet Volt. Daarnaast zijn er diverse voertuigen leverbaar waarbij de verbrandingsmotor als optie kan worden meegeleverd zoals de BMW i3.
Plug-in hybride.
Hiernaast bestaat er ook onderscheid tussen hybride auto's waarvan de accu op voorhand kan worden opgeladen, de zogenaamde plug-in hybride auto's, en hybride auto's waarvan de accu alleen tijdens het rijden (of remmen) wordt opgeladen. De plug-in hybrides hebben een stekkeraansluiting waarmee de auto, wanneer deze stilstaat, kan worden opgeladen. Dit gebeurt doorgaans bij de gebruiker thuis, maar ook in parkeergarages en op openbare parkeerplaatsen door het land verspreid vindt men steeds meer oplaadpalen waar de accu van een auto kan worden opgeladen.
Voorbeelden van de volledige plug-in hybride auto zijn: Ford Escape Plug-in Hybrid, Prius Plug-in Hybrid en Chevrolet Volt series plug-in.
Voor de verbrandingsmotor kan een benzinemotor worden gebruikt, maar net zo goed een dieselmotor.
Gebruik.
De hybridetechniek is vooral nuttig als er tijdens het gebruik veel variatie is in de snelheid, zoals bij stadsverkeer of file.
Modellen.
Sinds 2006 zijn er verschillende modellen hybride auto's op de markt, waaronder: de Toyota Prius, de Honda Civic Hybrid, Honda Insight, de Mercedes S400 Hybrid en de Lexus RX450h, LS 600h, GS 450h en CT 200h. De Toyota Prius is de eerste hybride auto ter wereld die met succes op de markt kwam. Het verbruik is 1 liter op 19,6 km. Ter vergelijking: de veel kleinere Volkswagen Lupo 3L (een inmiddels uit productie genomen niet-hybride auto met een 3-cilinder dieselmotor) had een gemeten verbruik van 1:27,8, waarbij wel aangetekend moet worden dat een liter diesel 13% meer energie bevat dan een liter benzine.
PSA heeft een hybride dieselmotor ontwikkeld voor zowel de Citroën C4 als de Peugeot 308 en Peugeot 508.
2011-2012.
Volkswagen heeft aangekondigd op de 2010 Geneva Motor Show met de verkoop te beginnen van de Touareg Hybrid, in 2011. VW kondigde ook aan een diesel-elektrisch hybride versie op de markt te brengen van hun meest succesvolle modellen in 2012, te beginnen met de Volkswagen Jetta, gevolgd door de Volkswagen Golf in 2013 samen met de hybride versie van Volkswagen Polo.
De Peugeot 3008 Hybrid4 kwam in het begin van 2011 op de markt. Dit is de eerste diesel-elektrisch hybride auto die beschikbaar is voor een groot publiek. Volgens Peugeot zal deze hybride een efficiëntie hebben van 3,8 l/100 km en de CO2-uitstoot zal 99g/km bedragen.
Volvo komt in de zomer van 2013 met een V60-Hybrid-Plug in. Daarmee is het de eerst Diesel-Hybride aandrijving voor de Nederlandse markt, die zonder bijtelling kan worden gereden. Plug-in betekent dat je de accu aan het elektriciteits-net kunt opladen. Het is een 4x4 omdat de Dieselmotor de voorwielen aandrijft en de elektromotor de achterwielen. Hierdoor naast erg zuinig ook nog ehybride
2014.
De lijst van automerken die hybride auto's produceert, neemt nog steeds toe. Daarnaast ontstaan er ook in andere autoklassen hybride auto's, bijvoorbeeld in het compacte B-segment. Hieronder een overzicht van nieuw verkrijgbare hybride modellen per mei 2014.
Fiscale stimulering.
Door de overheid in Nederland wordt het gebruik van hybride auto's fiscaal gestimuleerd. Zo is er een korting op de BPM-belasting van € 6.400 voor een hybride met een A-label en € 3.200 voor een auto met een B-label. Daarnaast is er voor leaserijders een lagere bijtelling van slechts 14% van toepassing. Vanaf januari 2010 is b.v. de Toyota Prius ook geheel wegenbelastingvrij en komt zustermerk Lexus met een RX450h met 20% bijtelling, deze heeft echter wel 299 pk en maar een CO2-uitstoot van 140 gr.
Aantallen.
Het aantal hybride personenauto´s, dat in Nederland rondrijdt, is in een jaar tijd verdubbeld. Volgens het CBS reden er op 1 januari 2008 in Nederland 11.300 hybride wagens op de weg, op 1 januari 2009 waren dat er ruim 23.000. De toename is volgens het CBS voor een belangrijk deel toe te schrijven aan de zakelijke rijders (stijging van 3.500 tot 12.300). De populariteit is een gevolg van de lagere bijtelling die geldt voor zuinige auto´s.
De grootste markt van hybride auto's is de Verenigde Staten waar 1,6 miljoen hybride auto's waren geregistreerd in totaal in december 2009 [9].
De tabel hieronder geeft de groei van hybride auto's in Nederland aan.
