Ell (Limburg).
Ell (Limburgs: "Èl") is een kerkdorp in de voormalige gemeente Hunsel in Limburg, gelegen tussen Weert en Thorn. Op 1 januari 2009 telde Ell 1471 inwoners.
Geschiedenis.
Ell ontstond in de late middeleeuwen. Het maakte tot 1795 deel uit van het Abdijvorstendom Thorn. In 1492 werd een kapel gesticht, opgetrokken in laatgotische stijl. Begin 20e eeuw groeide Ell uit tot een echt dorp, dat voornamelijk van de landbouw leefde.
Na de Franse tijd werd Ell bij de gemeente Hunsel gevoegd, en zo bleef het, ook toen in 1942 de gemeente Hunsel enkele andere gemeenten annexeerde. In 2007 ging de gemeente Hunsel, en daarmee Ell, op in de fusiegemeente Leudal.
De kapel werd in 1823 vervangen door een kerk, die in 1912 door de huidige Sint-Antonius Abtkerk werd vervangen.
Natuur en landschap.
Ell ligt op een hoogte van ruim 28 meter. In het noordwesten stroomt de Tungelroyse Beek en in de vallei daarvan ligt het vochtige natuurgebied Heijkersbroek dat weer aansluit op De Krang bij Swartbroek. Enkele vennen die nog in de omgeving aanwezig zijn, zijn het "Wessemderven" in het oosten, en het "Baakhuisven" in het zuidwesten. Deze vennen liggen betrekkelijk geïsoleerd.
Noordoostelijk van Ell loopt het Kanaal Wessem-Nederweert. Ten zuiden van Ell treft men landbouwontginningen aan.
Varia.
In de nachten van 6, 7, en 9 januari 2009 was Ell driemaal de koudste plaats van Nederland op die dagen. De laagste temperatuur, gemeten op 6 januari 2009, was -20,8 graden. Op 20 augustus 2009 werd in Ell ook de hoogste temperatuur gemeten, 37,0 graden.
