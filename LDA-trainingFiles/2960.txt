	Rus bekladt schilderij Malevich
	Van onze kunstredactie
AMSTERDAM
In het Stedelijk Museum in Amsterdam is zaterdag een schilderij van de Russische schilder Kazimir Malevich beschadigd. De dader, de 39-jarige Russiche kunstenaar Alexander Brener, spoot met groene verf een dollarteken op het schilderij.
Brener, die meteen door zaalwachten werd aangehouden, verklaarde dat hij het doek heeft bespoten om artistieke redenen. Het schilderij waarvan de waarde geschat wordt op vijftien miljoen gulden, is inmiddels weer voor een groot deel schoongemaakt. Het Stedelijk Museum heeft goede hoop dat de beschadiging geheel ongedaan gemaakt kan worden.
Volgens een woordvoerder van het museum zou Brener zijn daad hebben verricht als kunstuiting. 'Het gaat om zogenaamde performance-art. Voor ons is dat op deze manier een ontoelaatbare vorm van kunst.' Brener werd na zijn aanhouding door de politie meegenomen voor verhoor. Eigen restaurateurs van het Stedelijk konden al snel na het incident een deel van de groene verf verwijderen.
Het beschadigde doek heeft als titel Suprematisme 1920-1927 en bestaat uit een grijs vlak met een wit kruis erop. Het is nog onbekend of en wat voor schadeclaim Brener eventueel kan verwachten.

