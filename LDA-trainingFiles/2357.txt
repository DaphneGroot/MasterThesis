	Stadsprovincie blijft langs de Maas de geesten scheiden
	Van onze verslaggever
Hans Horsten

ROTTERDAM
Er rust geen zegen op de stadsprovincie Rotterdam. Twee jaar nadat de bevolking van de stad de vorming ervan afwees, is de bestuurlijke impasse in Rijnmond groter dan ooit. Meteen na het zomerreces buigt de Tweede Kamer zich over een nieuw wetsontwerp van het kabinet in het besef dat de onenigheid in de regio met de dag toeneemt.
Langs de Maas heeft zich de laatste weken een scheiding der geesten voltrokken. De traditionele tegenstelling tussen de sterke centrumstad Rotterdam en zijn buren is nieuw leven ingeblazen. Rotterdam zegt nee tegen het huidige voorstel van de regering, waarover de regeringsfracties in de Tweede Kamer het met elkaar eens zijn. Een stadsprovincie is voor de metropool alleen bespreekbaar als het bestuurlijke mandaat van de andere betrokken gemeenten tot een minimum wordt beperkt.
Die andere gemeenten in Rijnmond zeggen daarentegen ja tegen het wetsontwerp omdat daarin de lokale autonomie nog voor een deel intact blijft. Rotterdam drijft met zijn verzet zijn bestuurlijke partners tot wanhoop. 'Het is ook niet meer uit te leggen aan de burgers', zegt drs. J. Wienen, wethouder in Ridderkerk en vice-voorzitter van de stadsregio Rotterdam, het bestaande regionale bestuur.
'Rotterdam is inmiddels drie keer van standpunt veranderd in twee jaar tijd. De stad ging het referendum in met als inzet een sterke stadsprovincie en een opgedeeld Rotterdam. Nadat de Rotterdammers dit afwezen, koos het gemeentebestuur voor een zwakke stadsprovincie en sterke gemeenten. Nu kiest men aan de Coolsingel weer voor een sterke provincie en zwakke gemeenten, en dreigt men de paarse plannen op te blazen.'
Volgens een groot deel van de niet-Rotterdamse leden van de stadsregio is het tijd voor 'een grafrede' op de stadsprovincie, nu de grootste gemeente opnieuw dwars gaat liggen. 'We trekken aan een dood paard. Mieke Telkamp zou hier zeer op zijn plaats zijn', zei onlangs R. Sitton, een raadslid uit Spijkenisse, tijdens een vergadering van de regioraad. Wienen ziet het nog niet zo somber in, maar vindt wel dat het tijd wordt voor duidelijke Rotterdamse concessies.
'Wij hebben ons neergelegd bij een ongedeeld Rotterdam. Dat is een politiek feit waar iets tegenover moet staan. Twee jaar terug was de gemeente Rotterdam bezig om zaken voor elkaar te krijgen; nu proberen college en raad een proces van bestuurlijke vernieuwing te frustreren. Je kunt echter niet blijven zeggen: het is zo hard nodig, maar we doen het nu maar even niet. Het is toch ongehoord dat een gemeente probeert een bijnawet te blokkeren waarover een ruime meerderheid van de Tweede Kamer het in beginsel eens is.'
Het voorstel van de coalitie draagt alle kenmerken van een broos compromis en kende een moeizame voorgeschiedenis. VVD, D66 en PvdA willen beginnen met een stadsprovincie die op het gebied van ruimtelijke ordening, infrastructuur en volkshuisvesting een sterke regie in Rijnmond gaat voeren. Ook de Rotterdamse haven zal onder de verantwoordelijkheid van het nieuwe regiobestuur vallen. Tezijnertijd zal worden bekeken of het bewind van de stadsprovincie zich ook moet uitstrekken tot beleidsterreinen als armoede, werkloosheid, sociale zaken en grootstedelijke problematiek.
Rotterdam vindt de variant die op tafel ligt, vlees noch vis. Het bestuur van de stadsprovincie wordt weliswaar democratisch gekozen, maar heeft in de Rotterdamse optiek niet genoeg ruggegraat om een sterke vuist te maken als er strategische keuzes aan de orde zijn. Bovendien is het kiesrecht voor de allochtone bewoners van Rijnmond niet geregeld, en blijven er te veel taken bij de aangesloten gemeenten achter. Dit heeft volgens het stadsbestuur tot gevolg dat die gemeenten elkaar onophoudelijk in de haren zullen vliegen. Alle macht aan de stadsprovincie is daarom sinds kort het adagium van de stad.
Ook Wienen erkent dat er het nodige aan de ontwerpwet moet worden gesleuteld. 'Wat we vooral missen, is de mogelijkheid een krachtig regionaal werkgelegenheidsbeleid te voeren. Maar we moeten nu toch doorzetten. Een volmaakt plan voor dit gebied bestaat niet. We moeten nuchter zijn. Als er nu opnieuw uitstel komt, hoeft het voor de regiogemeenten niet meer.'
Voor de vice-voorzitter van de stadsregio is het niet te verteren dat de centrumstad de invloed van de gemeenten in Rijnmond zoveel mogelijk wil uithollen. 'Je miskent daarmee het belang van de directe relatie tussen burgers en bestuur, die er in die kleinere plaatsen in de regio bestaat. De stadsprovincie is er voor de grote lijnen, de fundamentele kwesties die in een groot bestuurlijk verband moeten worden geregeld. '
Rotterdam eist ook dat zijn gemeentelijke diensten in hun geheel kunnen opgaan in de stadsprovincie. Hierdoor kan optimaal worden geprofiteerd van de specialistische kennis en ervaring die onder meer het Gemeentelijk Havenbedrijf (GHB) en het Ontwikkelingsbedrijf Rotterdam (OBR) hebben opgebouwd.
Volgens Wienen is dit echter slechts de halve waarheid. 'Bij een aantal van die diensten in Rotterdam zitten ook zwakke punten. De afstand tussen de dienst en de praktijk is daar veel te groot geworden. Ridderkerk telt ongeveer vijftigduizend inwoners; ik ken er nog iedere straat van deze gemeente en iedere medewerker die bij ons werkt. Moet je nagaan hoe dat in Rotterdam ligt. Over sommige projecten doen ze daar twee keer zo lang als hier in Ridderkerk. Dat is n¢g een argument om de gemeenten de ruimte te geven een eigen rol te kunnen spelen binnen het geheel van de stadsprovincie.'
De buurgemeenten van Rotterdam rekenen erop dat de Tweede Kamer dit keer doordrukt en de kritiek uit de stad naast zich neerlegt. De voortekenen zijn gunstig. De fracties van CDA en VVD zijn ontstemd over de tegenstand die er aan de Coolsingel bestaat. Volgens CDA-parlementarir F.J. van der Heijden verspeelt de stad alle krediet als zij de vorming van de stadsprovincie opnieuw blokkeert. Zijn VVD-collega J. Remkes is hem al bijgevallen.
Wienen is er toch niet helemaal gerust op. Het nabije verleden leert dat de Rotterdamse politieke lobby vooral in de PvdA sterk is. Kort na de massale afwijzing van de plannen voor de stadsprovincie door de Rotterdamse bevolking kwam staatssecretaris T. van de Vondervoort van Binnenlandse Zaken met een variant die een gedeeltelijke opdeling van de stad inhield. In de coalitie leek er overeenstemming over het plan te bestaan. Maar een laatste offensief van de Rotterdamse PvdA-wethouders H. Simons en H. Kombrink leidde ertoe dat de Tweede-Kamerfractie van de PvdA haar eigen staatssecretaris alsnog in het stof liet bijten.

