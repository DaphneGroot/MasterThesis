Spelling.
Spelling in groep 3 van de basisschool.
Soorten spelling.
Volgens de Grote Van Dale is spellen "uit letters vormen", en is een letter een "teken bij het schrijven gebruikt om een taalklank of een verbinding van klanken aan te duiden." Dat betekent dat talen die anders dan met letters schrijven, geen spellingen hebben in de eigenlijke betekenis van het woord. Toch wordt het woord "spelling" informeel vaak gebruikt als men het heeft over het logografisch schrift en over het syllabisch schrift. Vandaar dat die ook in het volgende overzicht zijn opgenomen.
Logografisch.
De tekens van een logografisch schrift, die men "karakters" noemt, stellen begrippen voor, geen (groepjes van) in se betekenisloze fonemen. De Chinese talen worden logografisch geschreven.
Syllabisch.
In een syllabisch schrift wordt elke lettergreep door een karakter weergegeven. Voor een taal als het Nederlands zou een syllabisch schrift een enorm aantal tekens vereisen, maar het principe is goed bruikbaar voor talen met strenge fonotactische beperkingen. Voorbeeld: de twee Kanaschriften voor het Japans.
Consonantisch.
Er zijn ook talen die in een consonantschrift geschreven worden. Daarin wordt elke fonologische medeklinker door een letter weergegeven, en moet de lezer zelf als het ware de klinkers tijdens het lezen invullen. Voorbeeld: het oorspronkelijke Hebreeuwse alfabet en Arabische alfabet. (Het moderne Hebreeuwse en Arabische alfabet maakt gebruik van diakritische tekens om klinkers te noteren.)
Fonologisch.
Maar verreweg de meeste talen die gespeld worden, volgen het "fonologisch" of "fonematisch principe", en gebruiken daarvoor een alfabetisch schrift, waarbij iedere letter van het alfabet in principe een foneem weergeeft. In principe; zie echter § 2 en § 3 verder. Voorbeeld: het Nederlands. Een dergelijke spelling zou eigenlijk "fonologische" of "fonematische spelling" moeten heten. Maar behalve in de linguïstische vakliteratuur is die term weinig gebruikelijk.
Fonetisch?
Zowel in als buiten de vakliteratuur treft men vaak de term "fonetische spelling" aan. Deze term kan op verschillende manieren worden opgevat.
De populaire en daardoor wellicht meest gebruikelijke betekenis van "fonetische spelling" is 'spelling die min of meer het equivalent is van een eenvoudige fonetische transcriptie'.
Dit laatste punt volstaat om deze interpretatie van de term "fonetische spelling" als een duidelijk onwetenschappelijke interpretatie te beschouwen.
Er zijn echter ook andere interpretaties van de term "fonetische spelling" die wel wetenschappelijk bruikbaar zijn of waren, omdat ze duidelijk te definiëren zijn. (1) Als synoniem van (echte) fonetische transcriptie. Dit is de gebruikelijke betekenis in vakliteratuur uit de tijd toen men het onderscheid tussen fonetiek en fonologie nog niet maakte. (2) Als aanduiding voor een spelling die een bepaalde manier van interpretatie van fonologische spelling is; zie over dat laatste § 3.2.
De rest van dit artikel zal zich beperken tot een bespreking van de fonologische spelling; dat is ook de term die verder gebruikt zal worden. De meeste voorbeelden komen uit het Nederlands.
Problemen inherent aan fonologische spelling.
(1) Talen, en zeker talen die in een grotere taalgemeenschap gesproken worden, vertonen variatie. Als er in die variatie verschillen in de klankinventaris van een taal zitten, is één consequente fonologische spelling van die taal onmogelijk. Het Nederlands levert wellicht twee voorbeelden van dit probleem. (a) De klankinventaris van het zuiden kent het foneem /ɣ/ als in "gal" /ɣɑl/, maar grote delen van het noorden kennen het niet: daar beantwoordt aan de zuidelijke /ɣ/ een /x/ en is "gal" dus /xɑl/. (b) Er wordt al van in de jaren 30 van de vorige eeuw over gediscussieerd of de klinker van "de" dezelfde is als die van "put", en de discussie is nog steeds niet beslecht. Het is zeer wel mogelijk dat het antwoord verschilt voor verschillende sprekers. — Het moderne Frans bevat onbetwiste voorbeelden: er zijn Fransen die de fonemen /a:/, /œ̃/ en /ɛː/ (als in respectievelijk "pâte, brun" en "maître") hebben, maar anderen die ze niet meer hebben en die deze woorden hetzelfde uitspreken als "patte, brin" en "mettre", met respectievelijk /a/, / ɛ̃/ en /ɛ/.
(2) Die variatie kan ook inhouden dat er verschillende standaarduitspraken bestaan van hetzelfde woord. In het Nederlands gebeurt dat weinig of niet in beklemtoonde lettergrepen van erfwoorden; wel bv. in het Engels; vergelijk de uitspraak van het werkwoord "ask" 'vragen', /ɑ:sk/ en /æsk/. Maar in het Nederlands gebeurt het wel op grote schaal in onbeklemtoonde lettergrepen, met name in de uitgang "-en", die als /ən/ of als /ə/ uitgesproken kan worden. — Het probleem doet zich ook vaak voor bij leenwoorden. Zo wordt het Engelse leenwoord "goal" in het Noorden als /gol/ uitgesproken, in het zuiden als /ɣol/.
(3) Zelfs bij uniforme uitspraak van een woord zijn er problemen, omdat de fonologische analyse ervan soms niet evident is, en een fonologische spelling dus niet makkelijk. Een eenvoudig Nederlands voorbeeld: is het voorlaatste foneem van het woord "dank" [dɑŋk] een /n/ of een /ŋ/? Welke niet-taalkundige kan die vraag beredeneerd beantwoorden? Een ingewikkelder Nederlands voorbeeld: een spelling als "(hij) wordt". Er zijn taalkundige redenen om de laatste twee letters daarvan als fonologische spelling te beschouwen: /d/ is het laatste foneem van /wɔrd/, de stam van "worden", /t/ is de uitgang van de 3e persoon van de tegenwoordige tijd, en de regels die van de /dt/ in "wordt" een [t] maken —/wɔrdt/ klinkt als [wɔrt] — zijn dezelfde als die welke van de /dt/ in bijvoorbeeld "(het) werd tragisch" een [t] maken —/wɛrd traɣis/ klinkt als [wɛrtra:ɣis]: een regel die van iedere /dt/ [tt] maakt, en een regel die ervoor zorgt dat we alle dubbele medeklinkers enkel uitspreken. Deze analyse is niet evident, en de spelling die zij met zich meebrengt, is aantoonbaar moeilijk: de frequentie van fouten tegen de "d-t"-regels bewijst dat.
Gezien deze problemen is het duidelijk dat een ideale fonologische spelling niet bestaat.
Oorzaken van uitzonderingen in de fonologische spelling.
Het fonologisch principe van de meeste fonologische spellingen wordt bovendien doorkruist door allerlei andere factoren, waardoor er uitzonderingen in de fonologische spelling ontstaan. In wat volgt, wordt een aantal van deze factoren besproken.
Problemen in verband met het gebruikte alfabet.
(a) Voor de meeste talen, waaronder alle cultuurtalen, wordt geen speciaal alfabet gemaakt. Ze worden geschreven met een aan een andere taal ontleend alfabet, dat dan meestal niet ideaal is voor de ontlenende taal. Zo heeft het Nederlands bv. het Latijnse alfabet ontleend. Dat was al op zichzelf geen ideaal alfabet voor het Latijn (het onderscheidde bv. niet de lange en de korte Latijnse klinkers, en het had drie tekens voor de /k/: "c" als in "canis" 'hond', "k" als in "Kalendae" 'eerste dag van de maand' en "q" als in "quid" 'wat'); en het had geen tekens voor flink wat Nederlandse klinkers, zoals die van "duur, dus, deur" en "de".
(b) Heel veel talen hebben, zoals het Nederlands, te weinig lettertekens om al hun fonemen te kunnen weergeven. Ze gebruiken dan
Of ze berusten en laten één letter verschillende fonemen voorstellen, zoals de Nederlandse "e", die soms /ɛ/ als in "bel", soms /e/ en soms /ə/ voorstelt, die laatste twee allebei bijvoorbeeld in "bever" /bevər/.
(c) Omgekeerd kan een alfabet overbodige tekens hebben, zoals de "x" in het Nederlands, die nooit één maar altijd twee fonemen voorstelt, /ks/. Nu wordt die alleen in leenwoorden gebruikt, maar vroeger ook in erfwoorden, zoals in "eens coninx sone" in de "Ferguut".
Het beginsel van de gelijkvormigheid.
Vele spellingen maken tevens gebruik van het beginsel van de gelijkvormigheid. Zo ook de Nederlandse spelling: "Wij spellen een woord of woorddeel [technisch: een "morfeem"] zo veel mogelijk op dezelfde manier" (Groene Boekje, p. 16). Maar morfemen kunnen om allerlei redenen van gedaante veranderen, soms op manieren die voor de gewone gebruiker misleidend zijn, omdat er veranderingen optreden waarin fonemen allofonen krijgen die hetzelfde klinken als andere fonemen. Een goed voorbeeld hiervan is de auslautverhärtung. Die maakt dat de eindmedeklinkers van woorden als "krab, bad, leef" (stam /lev/), "luis" (stam /lœyz/) en "dag" (stam /dɑɣ/ voor wie de /ɣ/ heeft) klinken als resp. [p, t, f, s] en [x]. Voor de meeste taalkundigen zijn dit allofonen van /b, d, v, z/ en /ɣ/ en niet de fonemen /p, t, f, s/ en /x/. Voor hen zijn de [f] van "leef" en de [s] van "luis" dus inderdaad geen fonologische maar echte fonetische spellingen. Maar niet-taalkundigen interpreteren deze klanken dikwijls als /p, t, f, s/ en /x/ en zouden het dus natuurlijk vinden ze als "p, t, f, s" en "ch" te schrijven.
Taalverandering in combinatie met spellingconservatisme leidt tot etymologische spellingen.
Wie kan lezen, kan dat vlot dankzij zijn vertrouwdheid met het visuele beeld, in concreto de spelling, die hij waarneemt als hij leest. Wat gebeurt er wanneer taalverandering optreedt? De spelling kan dan de taalverandering volgen en zelf ook veranderen. Maar dat roept weerstand op bij al wie kan lezen en schrijven, gezien "het simpele ervaringsfeit dat zowel schrijven als lezen het gemakkelijkst en plezierigst is indien de woorden een vaste, vertrouwde aanblik hebben." In de mate dat de spelling taalveranderingen echter niet volgt, houdt ze op fonologisch te zijn, ipso facto als de veranderingen fonologisch zijn.
Een duidelijk Nederlands voorbeeld is wat er gebeurd is met de Middelnederlandse [i:]. Die veranderde bij de overgang naar het Nieuwnederlands in [ɛi]: Middelnederlands "li(j)den" /li:dən/ werd Nieuwnederlands "lijden" /lɛidən/. Daarmee viel deze nieuwe klank samen met de al in het Middelnederlands bestaande /ɛi/, zoals in "leiden". Ze behield echter een van haar Middelnederlandse spellingen, "ij", en zo onderscheidt de Nederlandse spelling nog steeds "ei" en "ij", hoewel de klanken die zij oorspronkelijk voorstelden, fonologisch al ongeveer 500 jaar geleden samengevallen zijn. — Tot voor kort had het Nederlands nog meer dergelijke onregelmatigheden, maar het spellingsonderscheid in open lettergrepen tussen "ee" en "e" ("heeten" vs. "nemen") en tussen "oo" en "o" ("koolen" 'groente' vs. "kolen" 'brandstof'), en dat tussen "s" en "sch" ("pens" vs. "mensch") is het Nederlands in het midden van de 20e eeuw kwijtgeraakt.
In talen met een lange literaire traditie leidt dit spellingconservatisme tot zeer onregelmatige "fonologische" spellingen als er vele taalveranderingen zijn opgetreden, zeker als er geen officiële instantie is die de spelling beregelt, zoals in het Angelsaksische taalgebied. De Engelse spelling is vooral daardoor extreem onregelmatig geworden.
De in deze paragraaf besproken oorzaken van uitzonderingen in fonologische spellingen leiden per definitie allemaal tot etymologische spellingen, spellingen gebaseerd op feiten uit de vroegere taalgeschiedenis.
Ontlening.
Bij ontlening wordt de spelling van de ontleende woorden vaak niet aangepast. Als een leenwoord fonemen bevat die niet in de ontlenende taal voorkomen, zou dat ook moeilijk, zo niet onmogelijk zijn. Maar onaangepaste spellingen van leenwoorden, al dan niet met leenfonemen, zijn per definitie niet-fonologische spellingen, en de onregelmatigheid kan groot zijn, zoals bv. de spelling van het Nederlandse leenfoneem /ɛ̃/ in "mannequin, elektricien, daim" en "souterrain".
Maar ook als de spelling aangepast zou kunnen worden (zoals bijvoorbeeld gebeurd is in "seks" en "antropoloog"), gebeurt dat dikwijls niet. Daarvoor zijn twee hoofdredenen. (1) Een vreemde spelling kan een indicatie zijn van de brontaal van een ontlening: de "th" voor /t/ in "these", bijvoorbeeld, suggereert Griekse herkomst. Dat is geen noodzaak — "seks" en "antropoloog" bewijzen het. Maar dergelijke etymologische spellingen hebben een zeker sociaal prestige, en dat wordt versterkt door de vaak gehoorde bewering dat het opgeven ervan de taal zou verarmen. (2) Het beginsel van de gelijkvormigheid gaat hoe langer hoe meer spelen bij internationalismen, zij het op een andere manier dan in § 3.2. Internationalismen zijn leenwoorden die in verschillende talen voorkomen met dezelfde etymologie en met ongeveer dezelfde spelling, zoals "liter, atheïsme, psychologie" en "quarantaine". Samen met de internationalisering van de westerse cultuur neemt ook veeltaligheid toe, en daarmee ook de weerstand tegen aangepaste spellingen van internationalismen: "lieter, ateïsme, psiechologie" en "karantaine" zijn spellingen die vrijwel universeel afgewezen worden, omdat zij niet gelijkvormig zijn aan de internationaal bekende spellingen.
Ander gebruik van spelling.
Uit de voorbeelden is duidelijk dat deze alternatieve gebruiken van de spelling soms moeilijk of zelfs geheel niet te interpreteren zijn: wat bedoelde Paul van Ostaijen precies met zijn gebruik van de spelling-Kollewijn?
