	Tackle?
	Johan Derksen, hoofdredacteur van Voetbal International: 'Ik heb nog nooit grotere onzin gehoord. Mensen bij hun volle verstand zijn hierop tegen. De tackle en sliding vereisen een heel speciale techniek, waarop hard getraind wordt. Goed uitgevoerd zijn ze absoluut niet gevaarlijk. Afschaffen van de tackle maakt het voetbal slaapverwekkend. Die Blatter heeft zelf vast nooit gevoetbald.'
Joop van Basten, vader van Marco: 'Ik ben het helemaal met de FIFA eens. Een sliding moet alleen mogen als de bal geraakt wordt. Maar te laat komen en dan toch nog even doortrappen, daar zou veel strenger tegen opgetreden moeten worden. Zeker als de aanval van achteren komt, dan is de speler extra kwetsbaar. Marco had zeker langer door kunnen spelen als de
tackle in zijn tijd was afgeschaft. Die jongen is zoveel getorpedeerd, zijn enkels zijn helemaal stukgetrapt. Veel van die schoppers liepen alleen maar rond om hem uit te schakelen. En als je aan de top voetbalt, en zoals Marco een publiekstrekker bent, dan moet je toch door voetballen. Dan neem je de tijd niet om blessures volledig te laten herstellen.'
Raymond Atteveld, verdediger van FC Groningen: 'Belachelijk! De tackle is een belangrijk onderdeel van het voetbal, een middel om de bal te winnen. Daar is niets smerigs aan. Van Basten is geblesseerd geraakt omdat hij zelf een tackle niet goed uitvoerde. En als je het niet kan, dan moet je het ook niet doen. Aanslagen op de achillespees en het doodschoppen van spitsen, daar mogen ze van mij best wat aan doen. Maar een goed uitgevoerde tackle hoort gewoon bij het spel.'
Joop van Basten, nogmaals: 'Atteveld schopt iedereen en alles neer, daar staat hij om bekend. Maar het gaat helemaal niet over hem, noch over die tackle van Marco. Ik had het over de tackle in het algemeen.'
Dr. H. Inklaar, sportarts bij de KNVB, promoveerde op de epidemiologie van voetbalblessures: 'Uit mijn onderzoek is gebleken dat de sfeer op het veld en agressief gedrag de belangrijkste bepalende factoren zijn voor het oplopen van voetbalblessures. De
tackle is ht wapen om de tegenspeler te intimideren en uit te schakelen. In dat opzicht zou ik wel voor afschaffing willen pleiten. Maar ik ben er wel dubbel over, want dankzij de tackle kan de speler toch een bal veroveren waar hij anders niet bij zou kunnen. Dat strijdmiddel geeft het voetbal uitstraling. Daarom bepleit ik dat de tackle van achteren door scheidsrechters heel consequent en zwaar wordt afgestraft. Dat gebeurt nu nog onvoldoende. Spelers weten daardoor niet waar ze aan toe zijn.'
Brandon Batson, woordvoerder van de Britse vereniging van voetbalprofs: 'Wij vinden dit voorstel van de FIFA te ver gaan. Het is voldoende dat de tackle van achteren is afgeschaft. Tackelen is een kunst die niet iedereen beheerst, en de slechte tackle mag best geel krijgen. Maar een mooie tackle hoort erbij en is net zo fascinerend om naar te kijken als een goede pass.'
Marcel Peeper, liep bij zijn enige interland in 1990 in Kiev een dubbele beenbreuk op, voetbalt nu bij FC Groningen: 'Die breuken kwamen inderdaad door een tackle. Het was een onbesuisde actie, iemand kwam met gestrekt been van achteren op me in. Bij zoiets moet je gewoon rood geven en die persoon twee of drie wedstrijden schorsen. Ik ben tegen het afschaffen van de tackle. Ze willen zoveel veranderen de laatste tijd, dan blijft er toch niets van het spel over?'
Jan Wouters, trainer van het tweede van Ajax: 'Ik denk dat die Blatter maar iets in het zaalvoetbal moet gaan doen. Tegen de
tackle van achteren en die over de bal heen mag van mij best harder mogen worden opgetreden. Maar de gewone sliding en correcte
tackle verbieden, dat zou het voetbal verkrachten. Iedereen weet dat ik als verdediger ook wel eens het hoofd verloor. Dat zijn emoties h, die moet je uitbannen.'
Jaap Stam, verdediger van PSV, tegen het ANP: 'De tackle is een belangrijk onderdeel van het voetbal. Het enige wapen vaak nog om een doorgebroken tegenstander op correcte wijze af te stoppen. Als verdediger kom ik er vaak flink in. Maar bewust iemand in mekaar schoppen? Nee. Veel ongelukken gebeuren op heel andere wijze. Verdraaien, verstappen, dat soort dingen bedoel ik dan.
'Kennelijk wil men elk jaar weer iets nieuws bedenken. Dat komt de sport lang niet altijd ten goede. Laten we het spel liever houden zo als het is. Met wat hardheid, en met wat menselijke fouten. Het hoort er allemaal bij.'
Corine de Vries

