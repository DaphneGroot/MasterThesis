Paus Innocentius IV.
Innocentius IV, geboren als "Sinibaldo dei Fieschi" (Genua, ca. 1195 - Napels, 7 december 1254) was paus van 25 juni 1243 tot 7 december 1254.
Hij werd geboren te Genua als "Sinibaldo dei Fieschi", graaf van Lavagna. Hij werd professor in het canoniek recht te Bologna waar hij behalve kerkelijk recht ook Romeins recht had gestudeerd. Hij werd in 1226 rechter bij de Romeinse Curie. In 1227 werd hij tot kardinaal gewijd.
Tijdens het Eerste concilie van Lyon (1245) excommuniceerde hij de Duitse keizer Frederik II. Hij zette zich in voor de missie en probeerde diplomatieke relaties aan te gaan met de Mongolen.
Hij gaf in 1252 met zijn bul "Ad extirpanda" toestemming om ketters door middel van foltering tot bekentenis te dwingen. Tussen alle werkzaamheden door schreef hij ook een commentaar op de "Liber Extra", de decretalenverzameling van Gregorius IX, en hij gaf drie nieuwe decretalenverzamelingen uit. Hij stierf te Napels in 1254.
