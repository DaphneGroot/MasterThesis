Pindakaas.
Pindakaas is een voedingsmiddel gemaakt van zeer fijn gemalen pinda's. Pindakaas, in de huidige smeerbare vorm, komt oorspronkelijk uit de Verenigde Staten, waar het in 1893 ontwikkeld werd door John Harvey Kellogg, ten tijde van een overschot in de productie van pinda's. Pindakaas was het bijproduct van pindaolie. Het is met name populair als broodbeleg in de Verenigde Staten, Canada, het Verenigd Koninkrijk en Nederland en in mindere mate in Suriname (vooral een scherpere variant) en Duitsland.
Amerikanen eten gemiddeld anderhalve kilo pindakaas per persoon per jaar. In de Verenigde Staten moet pindakaas wettelijk ten minste 90% pinda's bevatten. Het is er bovendien wettelijk verboden kunstmatige zoetmakers, kleur- en conserveringsmiddelen aan de pindakaas toe te voegen. De meeste soorten bevatten ook zout en suiker om aan de smaak van de gemiddelde consument tegemoet te komen, hoewel ook reform- en andere varianten zonder toevoegingen worden verkocht.
Naamgeving.
Zeer waarschijnlijk stamt de naam pindakaas uit Suriname, waar in 1783 in het handgeschreven "Neger-Englisches Wörterbuch" van C.L. Schumann al sprake is van "Pinda-Käse" als vertaling van het gerecht "pinda-dokunnu", in het huidige Sranan "pindadokun". Pindadokun heeft echter wel een andere samenstelling dan de latere, smeerbare, pindakaas. Het ging om een blokvormige massa gestampte pinda's, waarvan, net als bij kaas, plakken werden afgesneden.
In 1872 werd het woord pindakaas gebruikt in de uitvoerstatistieken van "De West-Indiër". Gezien de notatie: "4 flesschen Pindakaas" zal dit de smeerbare vorm zijn geweest.
In het Engels heet pindakaas "peanut butter", letterlijk vertaald "pindaboter". Ook in veel andere talen is er sprake van een samenstelling van het woord voor 'pinda' en 'boter' of 'crème', zoals het Franse woord "beurre de cacahuètes". Alleen in het Nederlands wordt het woord 'kaas' gebruikt. Toen "peanut butter" in 1948 in Nederland op de markt kwam, mocht dat niet onder de naam "pindaboter" gebeuren. De naam "boter" was namelijk speciaal vastgelegd voor échte roomboter, dit om verwarring met margarine te voorkomen. Het achtervoegsel "kaas" werd gekozen toen de "butter" werd vergeleken met leverkaas; ook broodbeleg waar geen kaas in zit.
In 1947 was R. Bharos Pindakaas reeds op de Surinaamse markt beschikbaar in diverse soorten en smaken.
Gezondheid.
Pindakaas is rijk aan plantaardige vetten en eiwitten, vitamines B1, B3 (niacine), linolzuur, inositol en resveratrol. Pindakaas is soms verontreinigd met het zeer giftige aflatoxine, als gevolg van een schimmel die op pinda's groeit. De Nederlandse Voedsel- en Warenautoriteit keurt de geïmporteerde pinda's en treedt op als deze vanaf 2,9 microgram aflatoxine B1 per kilo bevatten. In Nederland geproduceerde pindakaas werd in het jaar 2004 door het RIVM als veilig beoordeeld. In hetzelfde onderzoek bleken geïmporteerde potten wel te veel aflatoxine te bevatten (bron RIVM, 2004).
Personen die lijden aan pinda-allergie kunnen van het eten van pindakaas allergische reacties krijgen.
Toepassingen.
Pindakaas wordt meestal op brood gegeten, soms in combinatie met ander beleg. Pindakaas kan ook de basis vormen voor satésaus (pindasaus). De pindakaas wordt daartoe gemengd met melk, sambal, sojasaus, zout, suiker en eventueel ui of andere kruiden. Al roerend wordt de saus opgewarmd tot hij net niet kookt. Een andere toepassing van pindakaas is in pindasoep.
In de Verenigde Staten en Canada is de 'nationale sandwich' een dubbele boterham met pindakaas en gelei ("peanut butter and jelly"; de laatste is in praktijk vaak jam). Pindakaas wordt daar ook veelvuldig gebruikt als vulling in bonbons of andere snoepjes. Een andere populaire variant is de 'Peanut butter, banana and bacon sandwich', ook wel de Elvis sandwich genoemd omdat het favoriete broodbeleg was van Elvis Presley.
Ten slotte is pindakaas ook een goed lokmiddel om ratten te vangen. In mei 2016 werd een rattenplaag in een wijk in Nijmegen succesvol bestreden met pindakaas als lokaas in de vallen.
Verpakking.
Pindakaas wordt meestal in transparante, glazen potten verkocht, maar soms ook in tubes.
