Tammy Wynette.
Tammy Wynette, eigenlijk Virginia Wynette Pugh (Itawamba County, Mississippi, 5 mei 1942 – Nashville, Tennessee, 6 april 1998), was een Amerikaans country-zangeres, en ze wordt ook wel de "First Lady of Country Music" genoemd. Ze is het bekendst geworden door haar single "Stand by your man", maar had in totaal 17 nummer 1-hits in de Verenigde Staten in de jaren 60 en 70.
Biografie.
Ze was enig kind en haar vader overleed toen ze negen maanden oud was. Op 17-jarige leeftijd trouwde ze en werkte ze als kapster. Drie jaar en drie kinderen later scheidde Tammy. Ze zou in haar leven nog vier keer trouwen. Haar derde kind had een ernstige ziekte, en Tammy probeerde wat extra geld te verdienen door 's avonds op te treden. Hierdoor werd ze ontdekt en kreeg ze een televisieoptreden aangeboden in 1965. In 1966 verhuisde ze naar Nashville, waar ze een platencontract tekende.
In 1968 en 1969 had Tammy vijf nummer-1-hits in de VS: "Take Me to Your World," "D-I-V-O-R-C-E," "Stand By Your Man" (alle drie 1968), "Singing My Song" en "The Ways to Love a Man" (beide 1969).
In 1968 begon ze een relatie met de oudere George Jones, een van de grootste drinkers in het countrymuziek-milieu en jeugdidool van Tammy. Ze trouwden een jaar later, en vanaf 1971 namen ze een aantal populaire duetten op, waarvan het eerste "Take Me" was. Hun huwelijk ging echter niet over rozen, en ze scheidden in 1975. Ze bleven nog wel af en toe samen songs opnemen in de 20 jaren die daarop volgden.
Tammy had ook in die jaren hits, en, alhoewel sporadischer, ook in de jaren tachtig. In 1978 werd ze gekidnapt en aangevallen door een gemaskerde man die nooit geïdentificeerd werd, alhoewel het leek alsof Tammy zijn identiteit kende. Ze ging in 1988 ook nog eens bankroet.
In 1992 nam ze een track op met de house-act The KLF, getiteld "Justified and Ancient", wat een van haar grootste successen zou worden.
Ze werd opgenomen in de Alabama Music Hall of Fame (1993), de Country Music Hall of Fame (1998) en de Mississippi Musicians Hall of Fame.
Ondanks haar broze gezondheid wilde ze, koste wat het kost, blijven toeren. Om de pijn te ontlopen begon zij grote hoeveelheden voorgeschreven pijnstillers en andere medicatie te slikken. In 1998 werd Tammy levenloos gevonden in haar huis. Medische complicaties in combinatie met een overdosis medicatie waren haar fataal geworden. Ze was bijna 56 jaar jong.
