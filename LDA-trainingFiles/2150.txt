	Illuminati wil zelfs in Albani miljonairs gaan maken
	Van onze verslaggever
AMSTERDAM
'Over achttien maanden zitten we in vijftig verschillende landen. Albani staat ook op onze lijst.' Illuminati heeft grootse plannen, zegt founder Kevin Jones. Wereldwijd moeten duizenden geldzoekers worden verleid hun geld te steken in het 'Schenking Programma'. Mogelijke opbrengst na een jaartje bijna nietsdoen: vele tienduizenden guldens en misschien wel meer dan een miljoen.
Albani uitverkiezen als een van de landen waar Illuminati moet gaan draaien, mag na het volksoproer om de omgevallen piramidefondsen een waagstuk heten. Maar Jones is niet bevreesd bedolven te worden onder een Albanese stenenregen. Want 'Illuminati is geen piramidefonds' zegt hij. 'Het is een associatie van vooruitstrevende mensen.' Met een aandeelhouder die volgens de Kamer van Koophandel op Gibraltar zit.
De Vereniging Consument & Geldzaken ziet die vooruitstrevendheid ook iets anders. De vereniging noemt Illumunati onomwonden pure oplichterij en wil de geldmachine aanklagen wegens misleidende reclame. Jones ziet het allemaal zonder zorgen tegemoet. Hij heeft nooit iemand van de vereniging gesproken en volgens hem hebben ze gewoon zijn brochures verkeerd gelezen.
Van gokken of oplichting kan volgens hem ook helemaal geen sprake zijn. 'Hoe kan het gokken zijn als niemand zijn geld kan verliezen. Iedereen moet de documentatie goed lezen, wordt gevraagd of hij het begrepen heeft en moet twee handtekeningen zetten.'
Het zijn zekerheden die inmiddels zo'n drieduizend Nederlanders naar Illuminati hebben gelokt, sinds oktober vorig jaar de geldmachine is gaan draaien. Nederland is ook voor Illuminatie gidsland want verder zijn er nog zeshonderd Spanjaarden en vierhonderd Britten die meedoen, zegt Jones. Dat oogt minder spectaculair dan de brochure die zegt dat Illuminati 'over de gehele wereld enorm groeit'.
'Vooruitstrevenden' kunnen volgens Illuminatie gegarandeerd geld verdienen, maar om de ware rijkdom te bereiken moet eerst 150 gulden inschrijfgeld worden betaald. Daarna begint het echte werk met de aankoop van een contract. Kosten: 1500 gulden. Het kunnen natuurlijk ook meer contracten zijn en wie er tien koopt kan nog rijker worden.
Iedereen die instapt komt achter aan de rij te staan. Dan begint het wachten op nieuwe Illuminatici. Volgens Jones hoeven er nog maar vier nieuwe contracten worden gesloten of de eerste buit is al binnen: Na een jaar wordt 2650 gulden uitbetaald. In ronde gouden munten, want zegt Jones, 'in goud hebben mensen vertrouwen'. Die 2650 gulden is een lokkertje, zegt Jones. Hij verwacht dat dit bedrag na verloop van tijd omlaag zal gaan.
De portemonnee kan sneller worden gevuld door niet lijdzaam af te wachten maar door Illuminatici te gaan werven. 'Door nieuwe mensen te motiveren en te enthousiasmeren kunt u een hoog inkomen genereren', belooft de folder. Elke nieuwe contractant die wordt aangebracht levert 325 gulden op en als deze persoon ook weer succesvol werft is het nog eens kassa. Mogelijke opbrengst na anderhalf jaar bij n aangebrachte contractant per maand: ettelijke tonnen en voor de grootinvesteerders met meer dan tien contracten bijna 1,2 miljoen.
Al die bonussen worden betaald uit de inleg van 1500 gulden per contract. Van die 1500 gulden wordt ook een deel afgedragen aan een Amerikaanse financile maatschappij die garant staat voor de terugbetaling van de inleg na vijf jaar. Verder wordt 662,50 opzij gezet om de gouden uitkering van 2650 gulden na een jaar te kunnen doen. Dit bedrag staat wel een jaar vast en daar trekt Illuminati een beetje rente van, zegt Jones. Verder maakt Illuminati nog 'een hele kleine winst' op de inleg. Meer niet.
Maar dat is voor de Vereniging Consument & Geldzaken al te veel. De vereniging ziet het aantal geldmachines als Illuminati snel toenemen en telt er nu al enkele tientallen. Het aantal slachtoffers schat zij op enkele tienduizenden. De verliezen bedragen zeker vele duizenden en misschien wel tientallen miljoenen guldens. Het enige dat helpt is volgens de vereniging een verbod.

