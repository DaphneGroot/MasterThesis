	Circustheater nu geheel in handen van Van den Ende
	Van onze verslaggever
AMSTERDAM
Het amusementsbedrijf Endemol Entertainment heeft zijn belang in het Scheveningse VSB Circustheater uitgebreid van 33,3 tot 100 procent. De andere eigenaren Xelat Recrea en Stardust Holding hebben hun belang verkocht aan het amusmenetsconcern uit Aalsmeer. Het Circustheater wordt onderdeel van Joop van den Ende Theaterprodukties, de theatertak van Endemol. Over de koopprijs doen partijen geen mededelingen.
Stardust is de productiemaatschappij van Henk van der Meijden en zijn vrouw. Van der Meijden schrijft in de Telegraaf regelmatig over de artiesten uit de Endemol-stal. Xelat Recrea is eigendom van de zakenman Benoit Wesley, eigenaar van Hotel Derlon in Maastricht en voorheen ook van Hotel Maastricht aan de Maas. Wesley heeft ook supermarktketens in de Verenigde Staten en IsraÃ«l.
Van den Ende, Wesley en Van der Meijden kochten het in ongerede geraakte Circustheater in 1992. Na een grondige verbouwing van 54 miljoen gulden presenteerde Joop van den Ende er drie jaar lang de Nederlandse versie van The Phantom of the Opera (ruim 1,8 miljoen bezoekers). Sinds november draait Endemol er zijn musical Miss Saigon, waarvoor inmiddels al meer dan een half miljoen kaartjes zijn verkocht.

