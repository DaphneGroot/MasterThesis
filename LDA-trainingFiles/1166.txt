	Jordaans bedrijfsleven ziet weer geld in Irak
	Van onze correspondent
Jan Keulen
 AMMAN
 Veel kwade woorden over de Iraakse president zullen Ali Dajani niet over de lippen komen. 'Saddam Hussein komt zijn beloften altijd na. Hij is niet een man die vergeet.' Het feit dat Irak in 1997 voor een bedrag van driehonderd miljoen dollar gratis en voor niets olie levert aan Jordanië is, zoals Dajani zegt, 'geen grap'.

Integendeel. Het is 'een blijk van waardering en dankbaarheid van Saddam voor alles wat Jordanië voor het Iraakse volk heeft gedaan'. Dajani, rond de zeventig, is een tevreden man. Zijn inspanningen en die van zijn collega's van de Kamer van Industrie in Amman hebben vruchten afgeworpen.
De Kamer van Industrie, tegenover de Iraakse ambassade in Amman, geldt als het zenuwcentrum voor handel met Irak. Op zich niet zo vreemd want de Jordaanse industrie produceerde tot de Golfoorlog van 1990-'91 voornamelijk voor de Iraakse markt. Sinds het eind van de jaren zeventig waren de relaties tussen het bedrijfsleven in Jordanië en de Iraakse overheid en zakenwereld meer dan uitstekend. Dat zijn ze, tot op zekere hoogte, gebleven.
Na de oorlog, toen Irak economische sancties opgelegd kreeg, bleef de Kamer van Industrie zich opwerpen als belangenbehartiger van de commerciële pro-Iraakse lobby. De export van producten die wèl Irak in mochten vanuit Jordanië, zoals levensmiddelen en medicijnen, werd de afgelopen zes jaar geregeld via de Kamer van Industrie.
Delegaties van het Europese bedrijfsleven, die alvast orders in de wacht willen slepen met het oog op het post-sancties-tijdperk in Irak, slaan een bezoek aan het kantoor in Amman meestal niet over. Dan worden ze ingelicht en voorbereid door Dajani of een ander lid van de staf, voordat ze de zeventien uur durende auto- of bustocht van Amman naar Bagdad ondernemen. Vliegverkeer naar Irak is, vanwege de sancties, niet toegestaan.
Het spreekt vanzelf dat de industriële lobby in Amman grote problemen had met de openlijke kritiek die koning Hussein, zo'n anderhalf jaar geleden, op het Iraakse regime begon te leveren. Na het Jordaans-Israëlische vredesverdrag probeerde de koning toenadering te zoeken tot Saudi-Arabië en Koeweit en nam hij afstand van Saddam.
De uit Bagdad gevluchte Hussein Kamel en zijn broer, schoonzoons van Saddam Hussein, werden met open armen in Amman ontvangen. Hussein Kamel werd in het begin zelfs, waarschijnlijk met Amerikaanse aanmoediging, door het paleis gepresenteerd als een alternatief voor Saddam Hussein.
De verwijdering tussen Bagdad en Amman blijkt echter maar kort te duren. Hussein Kamel en zijn gezelschap gingen in februari 1996 terug naar Irak, waar ze prompt werden vermoord. Ironisch genoeg verstomde na de Hussein Kamel-episode de openlijke kritiek van de Jordaanse regering op bijvoorbeeld de schending van de mensenrechten in Irak.
'Niemand in Jordanië hield van Hussein Kamel', zegt Ali Dajani. 'Wij houden niet van verraders.' Dajani keurt de moord op Hussein Kamel en zijn gezelschap niet goed, maar past ervoor Saddam Hussein te bekritiseren.
In feite werd de Jordaanse politiek ten opzichte van Irak bijgesteld. Premier Abdul Karim Kabariti, een van de meest uitgesproken critici van het Iraakse regime, ontving begin december de Iraakse minister van Buitenlandse Zaken Mohammed Sahhaf bij hem thuis. Ook koning Hussein begroette Sahhaf: een teken dat de dooi tussen Bagdad en Amman was ingetreden.
Sinds Saddams acceptatie van VN-resolutie 986, waarbij Irak een beperkte hoeveelheid olie mag verkopen om voedsel en humanitaire goederen te kopen, is het een komen en gaan van Iraakse ministers in Amman en Jordaanse ministers in Bagdad. Ook zakenlieden nemen, nog vaker dan voorheen, de woestijnweg tussen beide hoofdsteden. 'Irak heeft Jordanië nodig, met name de haven van Aqaba aan de Rode Zee', zegt zakenman Gheith Najjar, die de afgelopen jaren suiker, meel en andere voedingsmiddelen doorverkocht aan Irak. 'En Jordanië heeft, in economisch opzicht, Irak nodig.'
Om Jordanië te compenseren voor de geleden verliezen en de kosten van de Golfoorlog, stonden de VN in 1991 toe dat er Iraakse olie geïmporteerd mocht worden en bepaalde, door de VN goedgekeurde producten naar Irak geëxporteerd.
Vorige week brachten de Jordaanse minister van Industrie en Handel Ali Abdul Ragheb en de minister van Energie en Mineralen Hashem Dabbas, een bezoek aan Bagdad. Ze werden ontvangen door Saddam Hussein.
'Laat me niet lachen', zegt Gheith Najjar, gevraagd naar het volgens de officiële lezing niet-politieke karakter van het Iraaks-Jordaanse handelsakkoord dat de twee ministers mee naar huis namen. 'Natuurlijk is het politiek.'
Najjar is ervan overtuigd dat Irak Jordanië aan zich probeert te binden door haast de helft van de olie in 1997 gratis te leveren. Van de olierekening (625 miljoen dollar) wordt een ander deel (ter waarde van 255 miljoen dollar) betaald met de export van voedsel en medicijnen. De resterende 70 miljoen dollar die Amman voor de olie betalen moet, wordt weggestreept tegen de rente over de torenhoge Iraakse schuld aan Jordanië.
'Het is mooi zo'n handelsakkoord, maar de situatie van vóór 1990 zal niet direct terugkomen', zegt Najjar spijtig. Hij vertelt van een Jordaanse zakenman die nu via Dubai naar Irak exporteert, niet via Aqaba en Amman. 'We hebben ons zelf uit de markt geprijsd met hoge heffingen en belastingen en vreselijk veel bureaucratie.'
Daar komt bij dat de Iraakse ervaringen met Jordanië de afgelopen zes jaar niet onverdeeld gunstig waren. 'Er werd veel gesmokkeld.' Najjar glimlacht. 'Computers in verpakkingen voor melkpoeder bijvoorbeeld. Sommige Jordaanse zakenlieden hebben geprofiteerd van het illegale karakter van deze transacties. Er werd veel fraude gepleegd door bijvoorbeeld minder te leveren dan afgesproken of een voorschot te stelen.'
'Dat Irak toenadering zoekt tot Jordanië is begrijpelijk. Jordanië blijft belangrijk voor Irak en Saddam Hussein kan zich niet permitteren vriendelijke buurlanden tegen zich in het harnas te jagen. Maar Dubai, Turkije en zelfs Iran en Syrië staan klaar om een graantje mee te pikken als straks, als God het wil, de sancties definitief worden opgeheven.'

