Uitspanning.
Een uitspanning (ook: "afspanning" en "relais") is van oorsprong de plaats waar rijtuigen van frisse paarden werden voorzien. De gebruikte paarden werden uitgespannen om te kunnen uitrusten. Omdat dit enige tijd in beslag nam, bezaten veel uitspanningen een gelegenheid om iets te nuttigen.
Het woord "uitspanning" wordt gebruikt voor plekken waar reizigers of toeristen kortere tijd verblijven, meestal tijdens een uitstapje. Veel uitspanningen hebben extra faciliteiten, zoals een speeltuin voor de kinderen. Deze speeltuinen zijn vaak uitgegroeid tot de voornaamste attractie.
Doorrit.
Het verwisselen van de paarden gebeurde vaak onder dak. Om dat te vergemakkelijken hadden de uitspanningen vaak een even grote voor- als achteruitgang, groot genoeg voor paard en wagen. Dit soort uitspanningen werd – met name in het noorden van Nederland – "doorrit" genoemd, omdat de koets door het gebouw reed.
