	Stijging aantal werkende vrouwen doet beroepsbevolking toenemen
	Van onze verslaggever
AMSTERDAM
Door een forse stijging van het aantal werkende vrouwen zal de Nederlandse beroepsbevolking de komende decennia toenemen van 6,4 miljoen tot 7 à 8 miljoen in het jaar 2020. Ook het aandeel van de allochtonen neemt flink toe: van een kleine 7 procent in 1995 tot 12 à 14 procent.
Dat blijkt uit de langetermijnverkenning Bevolking en Arbeidsaanbod van het Centraal Bureau voor de Statistiek (CBS) en het Centraal Planbureau (CPB). Beide organisaties hebben drie scenario's opgesteld. Daarbij worden verschillende aannames gedaan over economische groei, internationale samenwerking en het sociaal-culturele klimaat.
In alle scenario's neemt het opleidingsniveau van de allochtone beroepsbevolking fors toe, maar door de sterke toename van het aanbod stijgt hun aandeel aan de onderkant van de arbeidsmarkt. 'De scheidslijn tussen de onderkant en de rest van de arbeidsmarkt valt in toenemende mate samen met het onderscheid tussen allochtoon en autochtoon', aldus de onderzoekers.
Zij pleiten voor een arbeidsmarktbeleid dat gericht is op de allochtone bevolking. 'Om te voorkomen dat de werkloosheid zich nog sterker concentreert bij deze bevolkingsgroep dan nu al het geval is.'
Mede door de toename van het aantal allochtonen, die een gemiddeld genomen een lagere opleiding hebben, zwakt de stijging van het opleidingsniveau van de Nederlandse bevolking iets af. Een andere reden is dat de meeste mensen al een opleiding hebben die bij hun capaciteiten aansluit.
In alle scenario's blijft de bevolking de komende 25 jaar groeien. In het laagste scenario zal het aantal inwoners in 2020 16,2 miljoen bedragen; in het hoogste 17,7 miljoen.
Ook het aantal huishoudens stijgt tot het jaar 2020 fors. Afhankelijk van het scenario neemt het aantal met één à anderhalf miljoen toe. De stijging komt vrijwel geheel voor rekening van de groei van het aantal alleenstaanden
De uitgewerkte scenario's heten Divided Europe, Global Competition en European Coördination. In het eerste gaat het slecht met de economie. In het tweede groeit de economie sterk en is er sprake van een sterke individualisering. In European Competition ligt het accent op internationale samenwerking. De economische groei ligt iets lager dan in Global Competition.
In vergelijking met Europa is de groei van de beroepsbevolking in Nederland hoog. Niet alleen de demografische ontwikkeling is hieraan debet, maar ook de inhaalbeweging van vrouwen op de arbeidsmarkt.
De verschillen tussen de scenario's in arbeidsparticipatie zijn groot. In Global Competition is de deelname aan het arbeidsproces het grootst. De onderzoekers gaan er hier vanuit dat behalve de pensioenen de uitkeringen jaarlijks 0,75 procent achterblijven bij de loonontwikkeling. Volgens CBS en CPB sorteren financiële prikkels effect. Meer mensen met een wao of bijstandsuitkering gaan werken, omdat het verschil tussen uitkering en loon aantrekkelijker wordt.
In European Cooördination speelt het korten van een uitkering geen rol. Het beleid richt zich vooral op het beperken van het volume. Dat lukt tot 2010. Tot die tijd loopt het aantal wao'ers terug, maar door de vergrijzing van de bevolking en de daarmee samenhangende grotere kans op arbeidsongeschiktheid, loopt daarna het aantal wao'ers toch weer op.

Foto
	GRAFIC: Arbeidsdeelname

