	Slapend Enhobel doelwit van overval Uni-Invest
	Van onze verslaggever
AMSTERDAM
Het slapende vastgoedfondsje Enhobel is de inzet van een heuse overnameslag. Het veel grotere Uni-Invest heeft een vijandig bod uitgebracht op de Rotterdamse Engels-Hollandse Beleggings Trust (Enhobel). Uni-Invest, dat de laatste jaren onder leiding van de uit Canada afkomstige Richard Homburg een sterk expansief beleid voert, heeft geen overleg gevoerd met de directie van Enhobel over de overname.

'Wij hebben Enhobel vanmiddag een pakketje overhandigd', omschrijft financieel directeur Richard Stolle van Uni-Invest het contact dat tot dusver tussen beide partijen heeft plaats gevonden. De directie van Enhobel beraadde zich maandag tot laat in de avond over het bod van Uni-Invest en was niet voor commentaar bereikbaar.
'Het bod geeft de aandeelhouders van Enhobel de mogelijkheid hun investering in een slapend beleggingsfonds in onroerend goed met relatief weinig liquiditeit op de beurs om te zetten in aandelen Uni-Invest,' zegt Uni-Invest in een persbericht.
De beurswaarde van Enhobel bedraagt op dit moment 93,5 miljoen gulden. Op de Amsterdamse beurs noteert het aandeel 27,50 gulden en er staan 3,4 miljoen stukken uit. Het aandelenbezit is breed gespreid. Enhobel heeft de laatste jaren nooit een WMZ-melding gedaan. Het kleine vastgoedfonds bezit onroerend goed ter waarde van 130 miljoen gulden. 'Het is een gemengde, puur Nederlandse portefeuille', zegt Stolle. 'Kantoren, winkels, bedrijfspanden en woningen.'
Uni-Invest is meer dan tien maal zo groot als het nieuwe overname-doelwit. De onderneming heeft een vastgoedportefeuille ter waarde van 1,2 miljard gulden. Door reeds beklonken overnames stijgt het beheerde vastgoed naar een waarde van 1,5 miljard gulden. De overname wil Uni-Invest betalen met nieuwe eigen aandelen voor een emissieprijs van 28,50 gulden per aandeel - de slotkoers van maandag - inclusief het dividend over 1997.
Uni-Invest heeft nogal ambitieuze plannen. Het fonds wil zijn omvang de komende vijf jaar verdrievoudigen tot 3 miljard gulden. In oktober 1996 kondigde het fonds aan de vastgoedbelangen van de nazaten van Center Parcs-oprichter Piet Derksen over te nemen, goed voor zo'n kwart miljard gulden.
Enhobel leidt een vrijwel slapend bestaan, maar kwam kortstondig in woelig vaarwater toen Pavarotti-makelaar Harry Mens zich in oktober 1991 meldde als grootaandeelhouder. In diezelfde tijd verkocht beleggingsmaatschappij Enhobel de gehele effectenportefeuille voor 34 miljoen gulden met de bedoeling de onderneming om te vormen tot een vastgoedfonds.
Die poging verliep echter moeizaam. In 1993 stond het geld nog steeds op de bank onder meer omdat een poging om een vastgoedportefeuille van 90 miljoen over te nemen mislukte. Het ging Harry Mens in ieder geval allemaal te langzaam. In september 1993 stapte Mens op als commissaris bij Enhobel en verkocht hij zijn aandelen in de onderneming. Ook Reaal-dochter Hollandse Koopmansbank, eigenaar van een groot minderheidsbelang en tevens optredend als beheerder van het fonds, stapte toen op.
Sinds die tijd werd Enhobel bestuurd door een driekoppige directie, die weinig van zich liet horen. Daarin kwam in oktober 1995 een wijziging door het opstappen van directeur W. Michies wegens een 'aanvaring van karakters tussen de drie directieleden'. Na het vertrek van Michies voeren de 34-jarige mr. drs. Marcus Strack en de 38-jarige Cornelis Eschmeijer de directie.

