	Rietveld-academie ziet wel wat in Scheffers
	In Groningen slepen ze hem voor de rechter en in Amsterdam willen ze hem binnenhalen als grensverleggende portretkunstenaar. Als de recente gebeurtenissen rond Bas Scheffers voortekenen zijn voor zijn verdere carrière kan de 22-jarige kunststudent nog wat beleven.
Scheffers heeft zijn docent van de Minerva-academie in Groningen naakt en masturberend op een schilderij afgebeeld. De leraar vindt het doek 'kwetsend' en 'beledigend'. In een kort geding eiste hij gisteren een voorlopige schadevergoeding van 2500 gulden en een verbod op verdere publicatie van het schilderij.
Woensdag doet de rechter uitspraak maar hoe die ook zal luiden, Jos Houweling van de Rietveld-academie zou graag willen dat de student een toelatingsexamen voor de Rietveld doet. 'Ik ben zeer geïnteresseerd in zijn ideeën', zegt Houweling. 'Hij heeft iets in beweging gebracht op een vlak waar ik dat niet meer had verwacht.'
De Rietveld-docent, die zegt al verschrikkelijke dingen met studenten te hebben meegemaakt, vindt het verkeerd dat Minerva er een probleem van maakt. 'Ik had gezegd: we hebben nóg vijftig docenten. Doe je best! Maar achteraf is dat natuurlijk makkelijk praten.'

