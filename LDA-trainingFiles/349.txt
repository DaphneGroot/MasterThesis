	Legertje sterren zet Clintons 'bescheiden' feestje luister bij
	Van onze correspondent
Oscar Garschagen
 WASHINGTON
Vier jaar geleden vierde Washington de inauguratie van William Jefferson Clinton met een vierdaags spektakel vol politieke symboliek, alsof de revolutie was gewonnen. Op instructie van de president hebben de organisatoren de tweede beëdiging van Clinton 'bescheiden' aangepakt.
Het driedaagse feest, dat vrijdagavond in theaters en hotels in Washington is begonnen, heet een afgeslankte versie van het gedenkwaardige festijn van 1993 te zijn. Maar of het werkelijk simpel wordt gehouden, kan worden betwijfeld. Optredens van Whoopi Goldberg, Patti Labelle, Little Feat, Aretha Franklin, Boys 2 Men, David Bowie, Kenny Rodgers en de volledige cast van de Broadway-shows Chicago en Bring in Da' Noise, Bring in Da' Funk kunnen bezwaarlijk bescheiden worden genoemd. Zelfs de fans van Grateful Dead, de band van de overleden Jerry Carcia, komen met een optreden van Bob Weir aan hun trekken. Vooral vice-president Gore schijnt een fanatieke Deadhead te zijn.
Een indrukwekkende serie jazz-, blues- en rock and roll-muzikanten, filmsterren en sporthelden is de laatste dagen in de hoofdstad aangekomen voor recepties, feesten, diners en de veertien gala-avonden die maandag na de 45 seconden durende beëdiging zullen worden gehouden.
Alle hotels in de wijde omtrek zijn volgeboekt, reserveren in restaurants is niet meer mogelijk en een smoking, het verplichte tenue voor de gasten en de verslaggevers van de gala-feesten, is nergens meer te krijgen. In totaal nemen 75 duizend echte en politieke vrienden, campagnemedewerkers en andere nuttige relaties van Clinton deel aan de feesten.
Clinton is de eerste Democraat sinds Franklin Roosevelt die een tweede termijn heeft veroverd, en dat is een gebeurtenis waar 'iedereen' bij wil zijn.
Tegenstanders ontbreken evenmin. Zelfs Charlton Heston, de oerconservatieve acteur, geeft gehoor aan de oproep 'Let's Party'. Hij komt op invitatie van een al even rechtse tv-commentator, John McLoughlin. Ieder bedrijf, iedere organisatie van naam grijpt de vierjaarlijkse inauguratie - 'een feest van de democratie' - aan voor networking en schmoozing.
De ceremonie op trappen van het Capitool wordt gehouden op de dag dat Amerika ook dominee Martin Luther King, die in 1968 in Memphis werd vermoord, herdenkt. De idealen van dominee King zullen dan ook een belangrijke rol spelen in de toespraken . Diversiteit is het centrale thema van de feestelijkheden op de Washingtonse Mall - het grote park dat zich uitstrekt van het Lincoln Monument tot het Capitool.
In verwarmde tenten - het is Siberisch koud in de Amerikaanse hoofdstad - treden muzikanten op die alle volkeren die naar Amerika zijn geëmigreerd vertegenwoordigen. Het begrip diversiteit wordt politiek correct toegepast, want ook het Gay Men's Chorus of Washington treedt op. Wetenschappers, ondernemers, schrijvers en tv-makers als Bill Gates, Elie Wiesel, Oprah Winfrey en Kenneth Burns zullen lezingen geven en met iedereen die dat wil in debat gaan over Amerika, een onderwerp waarover niemand snel uitgepraat raakt.
Het grootste verschil met vier jaar geleden is het ontbreken van grote geldschieters. De donaties zijn aan maxima van een paar duizend dollar gebonden en zullen openbaar worden gemaakt. Tot en met maandag is het feest, maar het Congres begint daags na de beëdiging met hoorzittingen over de financiering van Clintons extreem dure verkiezingscampagne.

