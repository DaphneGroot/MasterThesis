	Het Duitse doemdenken ARNULF BARING VALT UIT TEGEN POLITICI EN LANDGENOTEN
	DE NIEUWE Amerikaanse ambassadeur in Duitsland, John Kornblum, moet na afloop van het interview even naar adem hebben gehapt, voordat hij naar Washington kon seinen: 'Die zijn niet goed wijs hier' Een zware delegatie van het weekblad Der Spiegel had hem zojuist uitgelegd dat Duitsland naar de verdoemenis gaat.
Kornblum verzekerde zijn vier gesprekspartners, onder wie de hoofdredacteur, dat hij het minder somber inziet. 'Ik moet iets vervelends zeggen: mij bevalt dit nieuwe Duitsland, ik heb een erg positief gevoel.' D t had de ambassadeur niet moeten zeggen. De arme diplomaat werd bijkans vermorzeld onder een spervuur van zelfbeklag, twijfels en de zekerheid aan Duitse zijde dat het is afgelopen.
De weergave van het gesprek, eerder deze maand, zou bij de vluchtige Spiegel-lezer de indruk kunnen wekken dat er weer eens flink wordt overdreven. Het invloedrijke weekblad, links-liberaal en erkend tegenstander van Helmut Kohl, zit er wel vaker naast.
Het doemdenken heeft echter bredere kringen bereikt. Wie de oppositie in de Bondsdag het afgelopen jaar heeft aangehoord, weet wat dat betreft voldoende. Het sombere politieke debat en de paranode vraagstelling van Der Spiegel zijn echter kinderspel vergeleken met de denkbeelden van Arnulf Baring, iemand van wie verwacht mag worden dat hij er echt verstand van heeft.
Baring, hoogleraar nieuwe geschiedenis aan de Vrije Universiteit in Berlijn, werd jarenlang door de media en Duitsland-watchers op handen gedragen, maar verloor aan populariteit toen hij na de Wende een tikkeltje naar rechts opschoof. De hoogleraar, inmiddels gebrandmerkt als nationaal-conservatief, moet maar weer snel internationaal gaan optreden.
Zijn nieuwste boek kreeg de titel Scheitert Deutschland? (Gaat Duitsland ten onder?) en staat al enige tijd op de bestsellerlijst van Der Spiegel. Baring geeft zelf antwoord op de door hem opgeworpen vraag. Op elke bladzijde schreeuwt hij het uit: ja! De hoogleraar bevestigt niet alleen alle vooroordelen tegen Duitsland, hij overtreft elke criticus die 'de Duitsers' nooit zal vertrouwen. In zijn slotwoord schrijft hij dan: 'Ik hoop van ganser harte dat mijn zorgen sterk overdreven en uiteindelijk zelfs ongegrond zullen blijken te zijn.'
Het is ondoenlijk Barings zorgen samen te vatten, want hij vindt dat in eigen land letterlijk niets meer deugt. De 'verziekte, gemakzuchtige mentaliteit van mijn landgenoten', 'het praktisch failliete federale systeem', 'de achterhaalde verhoudingen met Frankrijk', de 'bijna zielige zelfoverschatting ten opzichte van Rusland', 'de onzinnige steun voor de euro', enfin, roept u maar.
Baring acht de tijd rijp voor de volgende klemmende vraag: 'Zullen de Duitsers in de toekomst, zodra deze ene, verstandige reus weg is, weer een verkeerde politiek maken?' Kohl is de reus en zonder hem wordt het volgens de hoogleraar oppassen geblazen. Wat raar is, omdat het land in zijn analyse juist door Kohl in een diepe depressie is gestuurd.
De 'crisis' is veroorzaakt door legio verkeerde beslissingen. Voorop de veel te riskante financiering van de Duitse vereniging en de politieke onwil om alle burgers door middel van onpopulaire maatregelen te dwingen tot 'aanpakken'. De vereniging durft Baring nu al 'volstrekt mislukt' te noemen. En de Duitse industrie heeft de aansluiting met de wereldmarkt gemist. Dreigend: 'Als de politieke stabiliteit van ons land, veel meer dan elders, is gebaseerd op industrile prestaties, dan moet een achterblijvende productiviteit veel bedreigender zijn dan in oudere stabiele democratien.'
Kohls buitenlandse beleid is eveneens failliet. Een voorbeeld is Amerika, de beste bondgenoot sinds 1945, wiens vertegenwoordiger Kornblum dus allerminst ongerust is over Duitsland en per Spiegel-interview verzekert dat menig land zou wensen Duitslands problemen te hebben.
Baring stelt, wellicht terecht, vast dat de Amerikaanse media sinds de val van de Muur nauwelijks nog belangstelling hebben voor Duitsland. Invloedrijke 'germanisten' zijn volgens Baring verdwenen uit de denkfabrieken van de Senaat. De afgelopen vier jaar, aldus Baring, heeft zich geen enkele Amerikaanse parlementarir in Bonn of Berlijn vertoond. De meeste GI's verdwenen, en met hen verschillende Amerikaanse consulaten. Amerikaanse studenten hebben hun belangstelling voor Duitse universiteiten verloren. Reden temeer om vanuit Bonn de betrekkingen opnieuw aan te halen. Maar het tegendeel is het geval, schrijft Baring. Hij voegt eraan toe dat de Duitse vereniging uitsluitend te danken is aan de Amerikanen en dat Kohl dit onvoldoende erkent.
'In de Bondsdag heerst een verbijsterend provincialisme. Europa wordt meestal met oppervlakkige frasen behandeld. De VS lijken zelfs achter de horizon te zijn verdwenen.' De laatste echte atlantici verlaten volgend jaar het parlement en kundige opvolgers zijn niet in zicht. Hij memoreert dat kandidaat-kandidaat-kanselier Gerhard Schrder van de SPD in mei de VS bezocht en dat dit bezoek het eerste was sedert zeventien jaar. Schrder zou derhalve als regeringsleider een ramp zijn voor Duitsland.
Bepaald verontrustend, aldus Baring, is het feit dat Kohl zich ook niet langer druk maakt om goede persoonlijke banden met de elite in Washington. Hij kiest voor Parijs. Baring: 'We laveren tussen Washington en Parijs, zoals altijd. Steeds vaker geven we echter de voorkeur aan de emotioneel bepaalde Franse optie.' Hetgeen Duitsland volgens hem duur zal komen te staan: 'Frankrijk is onbetrouwbaar.' De band met Frankrijk, tot 1945 Duitslands 'erfvijand', noemt Baring een 'beroepslijden van elke Duitse bondskanselier'. Kohl gaf er een extra dimensie aan, namelijk door zijn bijna religieuze overtuiging dat de verzoening met Frankrijk onomkeerbaar moet worden gemaakt. Baring verklaart dit door te wijzen op Kohls afkomst uit de Palts, waar door de eeuwen heen Franse legers huis hielden. Bovendien verloor de kanselier zijn broer tijdens de overval op Frankrijk in 1940.
De historicus sprak veel mensen uit Kohls omgeving, die hem verzekerden dat Kohl slechts twee politieke drijfveren kent: een plek in de geschiedenisboeken als kanselier van de Duitse n Europese vereniging. Baring had zich veel moeite kunnen besparen, omdat Kohl zelf niet nalaat zijn motieven overal en geloofwaardig te verkondigen.
'Wij moeten onze Franse bondgenoten duidelijk zeggen waar de grenzen van onze tolerantie liggen. En we moeten ze er behoedzaam waarschuwend op attenderen, dat ze mogelijk bezig zijn hun hand te overspelen.' Duitsland moet zich niet langer 'laten ringeloren' door een land 'dat nog steeds meent een uit de Franse Revolutie voortkomende historische missie te moeten vervullen'. Duitsland, schrijft hij, 'heeft niets met vage ideen over een wereldomspannend goed voornemen omtrent een opgedragen civiliserende zending, die natuurlijk ook te maken heeft met invloed'.
Hij geeft recente voorbeelden: de reis van Chirac naar Syri in oktober vorig jaar voor een door Frankrijk genspireerde Europese rol in het vredesproces in het Midden-Oosten en het bezoek van de Franse president begin dit jaar aan Moskou, bedoeld om de Russische weerzin tegen een uitbreiding van de NATO uit de weg te ruimen. Volgens Baring allemaal bij voorbaat mislukte ondernemingen, die de zaak meer schaden dan goed doen en bovenal beogen de Verenigde Staten in de wielen te rijden. 'Het is een gevaarlijk kenmerk van de Europese vereniging dat Frankrijk steeds weer probeert een anti-Amerikaanse weg in te slaan.' Helmut Kohl ziet het niet, of, wat in Barings visie waarschijnlijker is, hij wil het niet zien.
De grootste catastrofe tot nu toe, weet Baring, is het onder Franse druk weggeven van de mark. Hij voorspelt veel ellende met de euro. Zijn argumenten zijn niet nieuw en eerlijkheidshalve erkent de historicus dat hij ze heeft geleend bij enkele economen, die nog steeds tekeergaan tegen de komende Economische en Monetaire Unie.
Heeft Baring alternatieven?
In financieel en sociaal-economisch opzicht zou Duitsland onmiddellijk draconische maatregelen moeten nemen. 'Een beetje meer Brning zou het land geen kwaad doen', waarmee hij verwijst naar de rigoureuze bezuinigingen van kanselier Heinrich Brning in de nadagen van de republiek van Weimar. Baring adviseert sowieso meer naar de Duitse geschiedenis te kijken en niet te doen 'alsof er voor Hitler niets is gebeurd'.
Interessant zijn zijn bevindingen in Polen, de oosterbuur die volgens hem door Kohl en de meeste Duitsers 'schandalig' wordt onderschat. De helden van Solidariteit 'worden bij ons weer gezien zoals vroeger, als een bende autodieven'.
In Polen ontwikkelen zich op eigen kracht - dit in tegenstelling tot het voormalige Oost-Duitsland - een structureel sterke middenstand en een echte democratie. Van Duitse zijde blijft de belangstelling beperkt tot 'verzoeningskitsch', het eindeloos memoreren van de nazi-verschrikkingen in Polen. Barings Poolse vrienden hebben hem verzekerd dat zij 'dit eeuwige gezeur niet meer kunnen h¢ren'.
Polen, schrijft Baring, zou in Oost-Europa wel eens de rol kunnen gaan vervullen waarvan Duitsland heimeljk droomt, namelijk die van zowel democratische als economische mentor die de ontwikkeling in de gehele regio bepaalt. De Duitsers hebben dit niet in de gaten, omdat zij geen echte belangstelling hebben voor Polen.
Nog een keer John Kornblum, de nieuwe Amerikaanse ambassadeur: 'Duitsland is niet langer de crisishaard, en daarom bepaalt het land ook niet meer de berichtgeving - dat is een bewijs van normaliteit. Alles is opener geworden, minder krampachtig, positiever.' De Duitsers kunnen er niet aan wennen.
Willem Beusekamp
Arnulf Baring: Scheitert Deutschland?
Deutsche Verlags-Anstalt; 361 pagina's;  45,80.
ISBN 3 421 05095 3.

Foto
	President Chirac (links) en bondskanselier Kohl in Luxemburg, 21 november 1997. FOTO REUTERS

