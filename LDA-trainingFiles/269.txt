	Winkelcentra experimenteren met kinderopvang
	Van onze verslaggeefster
Sentina van der Meer

AMSTERDAM
Na een uur winkelen komt Renate Veerkamp haar peuter Jade ophalen bij KidsPark, de kinderopvang in het vernieuwde Rotterdamse winkelcentrum Beursplein. De ruimte ziet eruit als een piepklein pretparkje. Het stelt een opgebroken straat voor.
De driejarige Jade, een meisje met een olijke bos kroeshaar, staat te huilen. Ze heeft helemaal geen zin om mee naar huis te gaan. Het kan haar niets schelen dat haar moeder klaar is met boodschappen doen. Voor Jade is de winkel een speeltuin.
Winkelcentra experimenteren steeds meer met kinderopvang, vertelt W. van Teeseling, woordvoerder detailhandel van de ondernemersorganisatie Midden en Kleinbedrijf Nederland (MKB). KidsPark is december vorig jaar geopend. Het is de tweede kinderruimte in een Rotterdams winkelcentrum na Skonnie in woonwinkelcentrum Alexandrium 3.
'Het is een extra service. Net als het creëren van parkeerruimte', zegt Teeseling. Kinderopvang is volgens hem nog geen gemeengoed, 'maar over tien jaar is dat zeker wel het geval. De winkelcentra moeten zich gaan onderscheiden van anderen. Een mogelijkheid creëren tot het parkeren van je kind, net als je auto, is zo'n manier. Dat klinkt cru. Maar kinderen vinden winkelen vaak niet leuk en willen gauw naar huis. Door de aanwezigheid van professionele opvang kunnen de ouders rustig winkelen.'
Een kwart van de consumenten loopt eerder een winkelcentrum binnen als ze weten dat daar activiteiten voor kinderen zijn, zo blijkt uit het onderzoek No fun, no business van het Economisch Instituut voor het Midden- en Kleinbedrijf (EIM). Zo is de omzet van McDonald's Nederland met 15 procent gegroeid alleen al door het plaatsen van een ballenbak en andere speelfaciliteiten.
De Tilburgse binnenstad heeft sinds september vorig jaar kindercentrum de Heuvelpoort. Hoog Catharijne in Utrecht is bezig zich te oriënteren op het gebied van kinderopvang. 'Want wij krijgen regelmatig klanten die vragen of wij ook een kinderopvanghoek hebben', zegt directeur M. Geelhoed van de beheerdersorganisatie Hoog Catharijne. Het nabijgelegen winkelcentrum Kanaleneiland heeft al een opvangruimte voor kinderen van winkelende ouders.
'Het kan wel gevaarlijk zijn als winkeliers louter uit winstbejag kinderen opvangen', waarschuwt C. Caspers van de Stichting Kinderopvang Nederland (SKON). Caspers heeft het eerdergenoemde Skonnie opgezet in opdracht van Alexandrium 3. 'Ik kan me zo voorstellen dat winkeliers de opvang zo goedkoop mogelijk willen doen.'
Een professionele kinderopvang vindt ook Teeseling belangrijk. 'Goede opvang kost veel geld. Dat zal nog even een drempel zijn voor de detailhandel.' Maar investeren in een professionele speelhoek is wel verstandig, want de opvang moet blijkens het EIM-onderzoek betrouwbaar overkomen, willen ouders hun kinderen durven achter te laten. 'Het is dus meer dan alleen een ballenbak neerzetten. Er moet minimaal één persoon zijn die toezicht houdt.'
De Zweedse woonwinkelketen Ikea is met het Kinderparadijs jarenlang de enige geweest die zich op kinderen richtte. Het ballenbad van het Kinderparadijs is nog steeds ongekend populair. Op koopzondag graven en rollen veertig kinderen gierend en gillend tussen de felgekleurde ballen bij Ikea in Delft.
'Veertig is echt het maximum op twee leidsters', zegt leidster Berthelotte Mooten van het Kinderparadijs. Dat moet een teleurstellende boodschap zijn voor veel ouders die hun kind niet willen meenemen in het gewoel tussen de schappen. 'Jammer dan', zegt Mooten. 'Ik ben op een drukke winkeldag als deze meer een politieagent dan een leidster. Het wordt in zo'n drukte al gauw te zwaar voor de kleinsten. Niet voor niets hebben we het verblijf onlangs teruggebracht tot een uur.'
De manier waarop kinderen worden opgevangen en de kosten lopen nogal uiteen. Er zijn geen regels of voorschriften. Bij Ikea is de opvang gratis, bij KidsPark moet er worden betaald. Voor 7,50 gulden per uur kunnen kinderen van drie tot en met tien jaar er terecht. Drie leidsters letten daar op ongeveer twintig kinderen. Bij Ikea is de verhouding één leidster op twintig kinderen in de leeftijd van drie tot zeven jaar.
De gemeente Rotterdam overweegt standaardeisen te stellen aan kinderopvang in winkelcentra. Die zullen betrekking hebben op toezicht, hygiëne, veiligheid en ruimte. Ikea in Delft voelt niet veel voor regels. Als die ertoe leiden dat Ikea met meer leidsters moet gaan werken, wordt het Kinderparadijs volgens storemanager B. Hermansson te duur. 'Dan houdt het op. Dan wordt het Kinderparadijs een speeltuin zonder leidsters en zoekt iedereen het zelf maar uit.
'Wij zijn een bedrijf en geen kinderdagverblijf', zegt Hermansson. 'Onze ervaring in Nederland en daarbuiten is dat de verhouding van twintig kinderen op één leidster goed is. De ouders hoéven hun kinderen niet naar het Kinderparadijs te brengen.'
Moeder Veerkamp vindt KidsPark prettiger dan Ikea voor haar dochter Jade. 'Bij Ikea wil Jade ook altijd spelen. Ze houdt het er alleen nooit zo lang vol.' De leidsters van KidsPark hebben ook duidelijk meer tijd voor de kinderen. Veerkamp: 'Ikea is wel gratis. Maar ik betaal liever, als ik weet dat het goed is.'

Foto
	Het KidsPark in Rotterdam. FOTO GEERT VAN KESTEREN

