	Vrijplaats aan de Seine
	'L ESS REASONS FOR headache.' Het kan zijn dat Kenny Drew het zei, die wat introverte pianist. Het was midden jaren zestig en hij woonde nog in Parijs, zoals al die andere zwarte jazzmusici uit de Verenigde Staten. Als je ze wilde spreken, moest je daar zijn. In hun woonplaats van vrijwillige ballingschap.
Memphis Slim, de blueszanger, elke avond in de Trois Mailletz; niet z'n type om zoiets op te merken. Niet openlijk althans. Te veel man van de wereld. Voor het gesprek begon, trok hij een fles whisky open die ik in mijn zenuwen aanzag voor cognac. Homerische lach, het maakte zijn dag.
Johnny Griffin, de kleine reus op tenor-saxofoon, was het ook niet. Hij verkeerde met een Nederlandse, wat wel een band schiep maar verder vooral reden was voor eindeloze partijen tafelvoetbal, afgewisseld met hilarische ritjes in die archasche hobbelkar die hem als 'Doe Sjevoe' was gepresenteerd.
Misschien was het Donald Byrd, trompettist, componist, arrangeur en vooral de 'intellectueel' onder de Amerikaanse jazzmusici in Parijs. De meest sceptische ook als het ging over de veronderstelde 'kleurblindheid' van de Parijzenaars. Hij woonde destijds bij zijn Franse vriendin, een verpleegster, in een donker appartementje in de rue Lauriston op steenworp afstand van de Arc de Triomphe. De Gestapo zat ooit een paar huizen verderop. Hij had iets voornaams en leek veel te groot voor dat popperige flatje.
Ook hij was uitgeweken naar de Franse hoofdstad net zoals de klarinettist Sydney Bechet daarvoor en de geniale drummer Kenny Clarke. Op de vraag waarom gaf Donald Byrd knipsels uit Amerikaanse kranten en tijdschriften mee. Artikelen met plaatsnamen die toen dagelijks in het nieuws waren, van Little Rock tot Alabama, en over de droom van Martin Luther King.
'Less reasons for headache.' Nu weet ik het weer. Het was Kenny Drew. Ook hij logeerde in zo'n minuscuul Parijs appartementje ergens in het vijftiende arrondissement dat toen nog zo volks was. Hij had een kat op schoot. Veel zei hij niet, behalve dan dat ene zinnetje waarmee alles was gezegd.
Die simpele woorden van Kenny Drew zouden als motto kunnen gelden voor het boek Paris Noir - African Americans in the City of Light van de Amerikaanse historicus Tyler Stovall. Want sinds de Eerste Wereldoorlog en tot ruim in de jaren zestig trokken talloze zwarte Amerikanen van opeenvolgende generaties, veelal kunstenaars zoals die van de literaire beweging Harlem Renaissance, naar Frankrijk, en vooral Parijs natuurlijk, waarvan ze hadden begrepen dat het maatschappelijke klimaat er inderdaad heel wat minder aanleiding gaf tot hoofdpijn dan in het toen nog zo racistische Amerika.
De zwarte soldaten van het Amerikaanse expeditiekorps kwamen daar al snel achter. Ze werden door hun eigen legerleiding voor de minder nobele taken ingezet, zoals het lossen van schepen. Ze werden aanvankelijk ongeschikt geacht voor gevechtsacties. Ze waren zelfs niet goed genoeg om als kanonnenvlees te dienen, zoals hun Afrikaanse broeders uit de Franse kolonin. Na de oorlog waren ze uitgesloten van deelname aan de overwinningsparades.
Hun verbazing was dan ook groot toen ze door de Fransen werden bejegend met vriendelijke woorden als 'soldat noir, trs gentil, trs poli'. Zelfs de hoeren namen het voor hen op. Op Pigalle waren fameuze vechtpartijen, omdat blanke Amerikaanse zeelui het niet konden hebben dat blanke vrouwen met zwarte mannen dansten. De lichte dames en hun souteneurs kozen de kant van zwart. Dat de Fransen in hun eigen kolonin de kleurgrens strak handhaafden en dat hun houding ten opzichte van de zwarte Amerikanen gebaseerd was op de positieve waardering van een aantal op zich twijfelachtige stereotypen, ontging de meeste Afrikaanse Amerikanen. 'Het enige dat ze wisten, was dat de Fransen ze beter behandelden dan blanken ooit hadden gedaan en hun reactie was dienovereenkomstig', schrijft Stovall.
Die eerste positieve ervaringen verschaften Parijs een welhaast paradijselijke reputatie in zwart Amerika. Het contrast is dan ook groot. In de VS leidden de inspanningen van de zwarte soldaten niet of nauwelijks tot lotsverbetering. De 'Red Summer' van 1919 staat voor uitzonderlijk heftige en zeer bloedige rassenrellen. 'Tussen dood of onderwerping aan racisme was er nog een  ndere keus: ballingschap in het buitenland', aldus Stovall.
E EN VAN DIE ballingen is de revue-artieste Josephine Baker, die het in Frankrijk tot een levende legende zal brengen. Als ze in de loop der jaren de tekst van haar bekendste liedje J'ai deux amours op een essentieel onderdeel verandert, van 'Mijn land en Parijs' in 'Mijn land is Parijs', waarmee ze Amerika als haar vaderland symbolisch afzweert (ze laat zich vervolgens ook werkelijk tot Franaise naturaliseren), is de naam van de Franse hoofdstad als oord van vrijheid, gepaard ook nog aan de elegantie van de jaren twintig, helemaal gevestigd. Dat in 1929 de inmiddels wereldwijd bekende brasserie La Coupole met zijn ruime wit-Amerikaanse klantenkring - aangezogen door de romantische verhalen over de Lost Generation en hun horecagewoonten - een van de voormannen van Harlem Renaissance, de dichter Claude McKay, de toegang weigerde vanwege zijn huidskleur, versterkte paradoxaal genoeg die reputatie, want na de nodige opschudding en ingrijpen van de regering moest de eigenaar z'n excuus aanbieden. Waar had je dat toen in Amerika?
Naast al die beroemdheden als Hemingway, Fitzgerald en het koppel Gertrud Stein/Alice B. Toklas was er dus nog een groep  ndere Amerikanen in Parijs, eveneens schrijvers, schilders, dansers, musici; even kunstzinnig dus, maar grotendeels door de geschiedenis genegeerd. Veel bruggen tussen de twee aparte werelden waren er kennelijk niet, met uitzondering van Bricktops nachtclub in Montmartre. Bricktop was een jazz-zangeres en danseres met zakeninstinct.
Haar etablissement, dat uitgroeide tot een soort Cotton Club, werd een enorm succes, een van de weinige plaatsen waar blank en zwart elkaar ontmoetten. Het was Bricktop bijvoorbeeld die de eveneens in Parijs woonachtige Cole Porter de charleston leerde dansen. Ook Josephine Baker begon zo'n gelegenheid. Anderen volgden weer haar voorbeeld. In dat stukje Parijs onder de Sacr-Coeur ontstond zo een kleine zwarte wereld als een kloon van Harlem. Men sprak, in o zo positieve zin, over Le tumulte noir, het zwarte tumult.
Voor de zwarte artiesten in de clubs alsmede voor de schrijvers van Harlem Renaissance was Parijs een stad waar ze mens konden zijn. In de loop van de tijd ontstonden er contacten met Franse Afrikanen als de dichter en latere Senegalese president Lopold Senghor of de Martiniquais Aim Csaire, voormannen van een pan-Afrikaanse culturele beweging die inhoud wilde geven aan het begrip 'ngritude', zwart zijn.
Parijs was een vluchtplaats waar tolerantie heerste, zeker als het liefde betrof. Toen Nancy Cunard, nazaat van de beroemde scheepsmagnaat, een relatie was begonnen met de zwarte jazzpianist Henry Crowder, was het schandaal in Amerika groot en de woede van haar familie ('Wat wil je nu, drank, drugs of een nigger?') zo mogelijk nog groter. Pas in Parijs vond het stel rust en konden de twee proberen een gewoon paar te zijn.
Het dilemma van de balling, strijden van binnenuit of van buitenaf, was in die tussenoorlogse jaren nauwelijks aan de orde. En ook in de eerste jaren na de Tweede Wereldoorlog speelde dat nauwelijks een rol. De zwarte Amerikanen waren teleurgesteld in hun eigen land. Ook onder hen waren er die hun leven hebben gegeven in de strijd tegen het nazisme, maar van erkenning was geen sprake. Protest tegen discriminatie werd gezien als communistische propaganda.
In Parijs daarentegen werden ze ongeacht hun kleur beschouwd als bevrijders. Bovendien, ook in die naoorlogse jaren was de stad spotgoedkoop voor Amerikanen. Voormalige GI's hadden recht op een beurs, waarvan ze in de Franse hoofdstad redelijk konden rondkomen. Heel wat afgezwaaide zwarte soldaten profiteerden daarvan. En talent werd beloond. Voor de detectiveschrijver Chester Himes begon in Parijs de victorie. Voor hem en de anderen was alles beter dan in Amerika te blijven, zoals James Baldwin later schreef: 'I wasn't really choosing France, I was getting out of America.'
Toch werd het in 1947 als verbazingwekkend beschouwd dat een gevierd schrijver als Richard Wright, beroemd en financieel niet onbemiddeld dankzij zijn in 1940 uitgegeven Native Son en nog weer bejubeld in 1946 vanwege zijn autobiografische Black Boy, besloot om naar Parijs uit te wijken. Volgens Stovall had hij even veel prestige als Josephine Baker tijdens het interbellum. Ook hij was succesvol, beroemd en dus een symbool, een held en daarmee ook een fantastische Parijse ambassadeur.
Het ballingendilemma wordt weliswaar pas actueel als in Amerika de strijd voor burgerrechten echt op gang komt, maar Wright kwam al spoedig onder vuur te liggen. Vooral natuurlijk omdat hij communist was (in Amerika een doodzonde, in Frankrijk bijna een intellectuele must), maar ook omdat zijn verblijf in Parijs, hoe goed misschien voor zijn zelfrespect en het geluk van zijn gezin, hem isoleerde van het 'ruwe materiaal' in de VS, zo luidde het verwijt.
Wright, de 'erkende koning van de zwarte gemeenschap', hielp James Baldwin in de Franse hoofdstad op weg. Maar nauwelijks een half jaar na aankomst pleegde de rebelse nieuwkomer een soort vadermoord. In een pittig polemisch artikel in het blad Zero maakte hij Native Son met de grond gelijk. Het zou een boek zijn vol bevestiging van de stereotypen die Wright zei te bestrijden. De hoofdpersoon bestaat bij de gratie van blanke haat en vrees, zonder zelf mens te zijn, aldus Baldwin.
Het werd een cause clbre die in het Parijse wereldje van zwarte Amerikanen tot hevige commotie leidde. Richard Wright betichtte Baldwin van verraad tijdens een felle woordenwisseling in de bekende brasserie Lipp. Het kwam nooit meer goed tussen de twee.
James Baldwin, die zelf nooit erg in het bestaan van een 'zwarte gemeenschap' in Parijs heeft geloofd, ging in tegenstelling tot Wright ook weer terug naar de VS om zich tijdens demonstraties in het zuiden aan de kant te scharen van Martin Luther King. Baldwin had Amerika nodig, for better and for worse. Hij wilde niet, zoals de andere zwarte Amerikanen in Parijs, zijn 'tijd doorbrengen met het zitten in bars en cafs en praten over hoe verschrikkelijk het wel niet in Amerika was'.
Het was, minder politiek getint, ongeveer dezelfde argumentatie die de trompettist Miles Davis gebruikte ten aanzien van de jazzmusici die nog in de jaren zestig kozen voor ballingschap in de Franse hoofdstad. 'Ze verloren iets, energie, scherpte.'
P ARIJS HAD toen een nog vrijwel ongeschonden imago als vrijplaats voor zwarte Amerikanen met migraine. Davis was er vaak, werdt er bejubeld, had een gepassioneerde relatie met de beroemde chansonnire Juliette Grco, maar ook hij wilde er niet blijven om niet verstoken te raken van dat speciale, dat eigene, dat hij alleen in New York hoorde, zag en van vitaal belang achtte. Ook hij kon niet zonder Amerika. 'En Juliette begreep het', vertelde hij later.
Donald Byrd, de intellectueel, maakte uiteindelijk dezelfde analyse en keerde na vier jaar Parijs terug naar de VS. Ook hij wilde niet verstoken blijven van alles wat er, zeker op dat moment, broeide in zijn land.
De jazzmusici die in de jaren zestig naar Parijs uitweken, vormden de laatste groep echte ballingen. Ze waren overigens niet alleen. Men schatte het aantal zwarte Amerikanen toen op zo'n vijftienhonderd in totaal.
Daarna werd het allemaal anders, in Parijs en in Amerika. Veel van die Amerikanen begonnen ernstig na te denken, toen ze zagen dat de Parijse straatvegers allemaal Afrikanen waren geworden, zwart dus, zoals William Gardner Smith schrijft in zijn Return to Black America. De (Franstalige) zwarte bevolking in Parijs was inmiddels oneindig veel groter dan in de jaren twintig. Stovall noemt het cijfer van een half miljoen. Parijs 'voelt' daardoor veel zwarter, stelt hij.
Feit is dat een rijk geschakeerde zwarte diaspora van de Franse hoofdstad haar culturele centrum heeft gemaakt. Maar de zwarte Amerikanen, voorzover ze nog behoefte hebben aan een langduriger verblijf in Parijs, schieten daar niet zo veel mee op. Het contact met de zwarte Fransen is even lastig als dat met de blanken. Dat zal te maken hebben met het taalprobleem, maar Stovall signaleert nog een ander, fundamenteler verschil. De zwarte Amerikanen zijn vaak militant, terwijl de Antillianen zich in de eerste plaats Fransen voelen met alle rechten en plichten van dien. Met andere woorden, de strijd van de Amerikanen is de hunne niet.
Parijs is geen paradijs, weten ook de zwarte Amerikanen, maar de Lichtstad heeft in zwart Amerika zijn goede reputatie behouden. Al zou het maar zijn omdat de toon op slag verandert, zo weet Stovall uit ervaring, als blijkt dat de voor controle aangehouden zwarte man een Amerikaans paspoort te voorschijn tovert. 'Dat kan zelfs gepaard gaan met excuses.'
In de gesprekken die hij voor z'n boek voerde, viel het Stovall op dat juist blanke Amerikanen wezen op het klimaat van racisme in de Franse hoofdstad, terwijl hun zwarte landgenoten Parijs nog altijd koesteren als oord van tolerantie en potentile uitwijkplaats. Parijs wordt nog altijd ten voorbeeld gesteld als relatief 'kleurenblinde' stad in relatie tot de 'raciale status quo' op het thuisfront.
Paris Noir is een interessant boek over een stukje Parijs-Amerikaanse geschiedenis dat behoorlijk verdrongen is door de wildgroei van de altijd maar weer herhaalde prachtverhalen over de Lost Generation en hun Parijs van toen.
Het duurde tot 1994 voor er in de Sorbonne een symposium gehouden werd over de zwarte Amerikanen in Parijs en hun invloed. Bij die gelegenheid werd op de gevel van de voormalige Parijse woning van Richard Wright, 14 rue Monsieur Le Prince, een herdenkingsplaat onthuld. Als hulde en herinnering aan hem en al die andere, andere zwarte Amerikanen in Paris.
Philip Freriks
Tyler Stovall: Paris Noir - African Americans in the City of Light.
Houghton Mifflin, import Nilsson & Lamm; 288 pagina's;  52,40.
ISBN 0 395 68399 8.

