Containerschip.
Het containerschip MSC Rita wordt geladen in Kopenhagen
Het 13.470 TEU-containerschip Umm Salal Zeebrugge
Een containerschip is een vrachtschip, om zeecontainers te vervoeren. Het eerste containerschip was de Clifford J. Rogers van White Pass & Yukon Route in 1955. Hoewel de Ideal X al in 1944 werd gebouwd, werd dat schip pas later gebruikt om containers mee te vervoeren. Het grootste containerschip ter wereld is sinds januari 2015 de MSC Oscar van Mediterranean Shipping Company.
Gebruik.
Het grootste deel van de stukgoederen die tegenwoordig per schip worden vervoerd, worden per containerschip getransporteerd over de wereldzeeën. Behalve de gewone standaard container, 2 TEU, zijn er ook verschillende gespecialiseerde containertypen, met wel de gestandaardiseerde buitenmaten van 20 voet of 40 voet lang, maar ook de maten 10 en 45 voet komen voor, reefers voor het vervoer van bijvoorbeeld koel- en vrieslading en containers voor vloeibare lading of project-lading die kan worden vervoerd op een platform, zogenaamde flat racks.
Capaciteit.
De capaciteit van een containerschip wordt uitgedrukt in TEU: Twenty feet Equivalent Unit, het equivalent aantal standaard containers van ongeveer 6,10 meter dat het schip kan vervoeren. De grootste containerschepen kunnen nu zo'n 18.000 TEU vervoeren.
Laad- en loskranen.
Mary Arctica met twee kranen en een capaciteit van 588 TEU
Er zijn containerschepen met en zonder kranen om de containers te laden en te lossen. De grote containerschepen laden en lossen in grote havens die beschikken over gespecialiseerde terminals met landkranen. Deze schepen hebben zelf geen laad- of losmaterieel (Engels: "gearless"). Kleinere havens, vooral in economisch opkomende landen, trekken onvoldoende lading aan om een dergelijk investering in een gespecialiseerde terminal te rechtvaardigen. Voor die havens moeten de schepen zelf kranen aan boord (Engels: "geared") hebben voor de overslag van containers van schip naar land. Ongeveer een op de vijf containerschepen die in de vaart zijn, zijn "geared". In 2012 werden in totaal 201 containerschepen in de vaart genomen waarvan slechts 29 met eigen laad- en loskranen. Deze opgeleverde schepen hadden gemiddeld een capaciteit van zo’n 3.000 TEU en zijn daarmee fors kleiner dan de schepen zonder kranen die gemiddeld 6.750 TEU groot zijn.
Open-containerschip.
Het laadruim van een containerschipEen bijzonder type containerschip is het zogenaamde open-containerschip. Hier worden de laadruimen niet afgesloten door waterdichte luiken. Door de hoogte van het dek boven de waterlijn, die groter moet zijn dan bij schepen mét luiken, oftewel: het vrijboord is groter, heeft zeewater nauwelijks de kans om binnen te komen. Karakteristiek voor deze schepen zijn de geleidebanen van de containers die 'hoog' boven het dek uitsteken. Het voordeel van dit type containerschip boven het normale type met luiken is dat er veel tijd bespaard wordt doordat het laden en lossen van containers niet iedere keer onderbroken hoeft te worden voor het verwijderen of terugplaatsen van de luiken. Dit type schip heeft een aantal nadelen, het aantal containers op elkaar is ongeveer 13 hoog en er mogen niet te veel zware containers boven lichte containers staan.
Het open-containerschip is daarom alleen (economisch) toepasbaar bij kleine tot middelgrote containerschepen(tot +/- 4000 TEU).
Een scheepstype dat qua principe enigszins lijkt op het containerschip is het LASH-schip.
Vlootontwikkeling.
Het vervoer van containers per zeeschip is een van de snelst groeiende segmenten in de globale scheepvaartsector. In 1990 werd wereldwijd 5,8 miljoen ton vracht verscheept waarvan het aandeel van containers 5,8% was, voor 2013 zijn de vergelijkbare cijfers 9,2 miljoen ton en 16,1%. De totale hoeveelheid containervracht is over deze periode gestegen van 234 miljoen ton tot 1,5 miljard ton. In tonnen vervoeren containers ongeveer een zesde van het totaal, maar gemeten naar de waarde van de vervoerde goederen dan is het aandeel van de container zo´n 50%.
De hoge groei van het vervoer per container leidde ook tot een sterke groei van het aantal containerschepen. De schepen werden ook steeds groter, de gemiddelde capaciteit van de containerschepen is bijna verdrievoudigd tussen 1987 en 2012. In 2012 werden 201 schepen afgeleverd met een gemiddelde capaciteit was zo’n 4.225 TEU.
Per 1 mei 2015 zijn de grootste rederijen van containerschepen APM - Mærsk, MSC en CMA CGM. In december 2015 besloten COSCO (nr. 5) en CSCL (nr. 6) te gaan fuseren waarmee de combinatie op de vierde plaats komt.
