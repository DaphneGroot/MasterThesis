	Politieke 'danse macabre' in januari 1933
	WAS ER OP 30 januari 1933 een alternatief geweest voor het kanselierschap van Adolf Hitler?
De Weimar-republiek was een gepasseerd station. Die had in feite al drie jaar tevoren opgehouden te bestaan: toen Heinrich Brning als eerste gebruik maakte van het fatale artikel 48 uit de grondwet, de Rijksdag ontbond, en 'bij volmacht' bleef doorregeren. Op papier zou een links volksfront nog tot de mogelijkheden hebben behoord, maar nergens in het toenmalige Europa verketterden communisten en sociaal-democraten elkaar zo genadeloos als in Duitsland. En het verdeelde rechts zou alleen aan een parlementaire meerderheid hebben kunnen komen door een pact te sluiten met de nationaal-socialisten, die in 1930 de tweede partij van het land waren geworden.
De democratie bood geen uitweg meer. Het experiment van Weimar - 'eine Republik ohne Repubikaner' heette het al in de jaren twintig - was definitief mislukt.
Zou een generaalsbewind van alle kwaden dan misschien nog het minst erge zijn geweest?
De gedachte wordt geopperd en als een rele optie uitgewerkt door de Amerikaanse historicus Henry Ashby Turner Jr aan het eind van een studie waarin heel precies en in chronologische volgorde de politieke danse macabre in de januarimaand van 1933 wordt gevolgd.
Eind 1932 was het kabinet-Von Papen gevallen - nog geen vijf maanden nadat het was aangetreden. Begin december benoemde president Hindenburg Kurt von Schleicher, demissionair minister van Defensie, tot nieuwe kanselier. Schleicher was gedurende de Eerste Wereldoorlog officier van de generale staf geweest, had zich onder Von Papen laten kennen als een slim tacticus, genoot bovendien het vertrouwen van de Reichswehr.
Dat hij evenmin als zijn onmiddellijke voorgangers 'getraind' was in de democratie, kan nauwelijks als een probleem zijn beschouwd - wie was dat toen wel in Duitsland? Op voldoende steun in de Rijksdag hoefde hij net zo weinig te rekenen als Von Papen had gekund, maar hij ging ervan uit dat de president hem eind januari - als het parlement na een lang reces weer in zitting bijeen zou zijn - het mandaat zou geven om de volksvertegenwoordiging te negeren en bij volmacht te doen wat hem goed dunkte.
In de versie van Ashby Turner zou Schleicher een heel eind gekomen zijn als hem tijd was gegund, en van groot belang daarbij zou het feit zijn geweest dat het tij voor de nazi's eind 1932 leek te keren. Bij de verkiezingen in november had de NSDAP voor het eerst na haar bliksemopkomst zetels verloren. De partij verkeerde in grote financile problemen, er waren interne strubbelingen en zelfs serieuze dissidenten (de broers Georg en Otto Strasser bijvoorbeeld) en Schleicher achtte de kans groot dat de beweging bij een volgende verkiezing - als hij de Rijksdag zou hebben ontbonden - nieuwe, en nu beslissende verliezen zou lijden, en terug zou zakken naar de betrekkelijk marginale staat waaruit ze aan het eind van de jaren twintig ineens was opgeschoten.
Asby Turner benadrukt die punten heel sterk, en dat maakt z'n boek (dat ook met verve is geschreven) spannend als een thriller: het is tenslotte niet niks om de illusie te koesteren dat Hitler, die op 30 januari de macht in de schoot kreeg geworpen, vier weken eerder nog een kansloze kandidaat zou zijn geweest.
Maar Schleichers kansberekening bleek ten slotte niet te kloppen. Niet eens zozeer - of eigenlijk helemaal niet - omdat Hitler hem te slim af was, maar des te fnuikender omdat achter zijn rug een spel begon waarop Schleicher onvoldoende verdacht was, en waarin de rancuneuze Von Papen een hoofdrol vervulde: die wilde zich wreken voor het feit dat Schleicher hem van de troon had gestoten, en opende half in het verborgene onderhandelingen met de nazi's.
Uit Turners fascinerende kroniek van de dramatische 'dertig dagen' komen twee dingen naar voren. Papen bleef ervan overtuigd dat hij Hitler via een coalitie onder controle kon houden ('Ik heb hem niet aan de macht geholpen', zou hij op 30 januari tegen een verontruste vriend hebben gezegd - 'we hebben hem gengageerd'). En Hitler van zijn kant heeft al die weken eigenlijk niets gedaan. Die heeft zich alleen consequent aan zijn alles-of-niets-strategie gehouden, en alle verlokkelijke aanbiedingen (het vice-kanselierschap, de macht in Pruisen, sleutelministeries in een tweede kabinet-Von Papen) van de hand gewezen, tot de radeloze Papen er ten slotte ook Hindenburg van overtuigde dat het land alleen maar van de totale anarchie gered kon worden door 'de korporaal uit Bohemen' (zoals de oude en al bijna seniele president Hitler placht te noemen) de hoogste prijs te offreren.
Sebastiaan Haffner heeft de ontknoping ooit op zijn eigen, lucide wijze samengevat. 'Op dit punt', schreef hij in zijn bundel Im Schatten der Geschichte, 'wordt de Duitse geschiedenis, die van 1930 tot 1932 al steeds vooral een geschiedenis van personen was geweest, definitief een roman. Wat zich in januari 1933 afspeelde draait, hoe vreemd het ook mag klinken, bijna uitsluitend om de priv-relaties van drie mannen: Schleicher, Papen en Hindenburg, met Hitler als lachende vierde. In wezen was het een drama van jaloezie, de politiek wordt decor en voorwendsel.'
Maar het resultaat was in ieder geval Hitler, wiens aanvaarding van de macht (die dus absoluut geen machtsgreep was) de dictatuur inleidde die hij nog geen maand later feitelijk zou vestigen: de brand in de Rijksdag gaf hem de gelegenheid om, met het fiat van Hindenburg en zonder dat Papen een vinger uitstak, een eind te maken aan de allerlaatste restjes democratie die van 'Weimar' waren overgebleven.
Had het voorkomen kunnen worden?
Asby Turner lanceert in het slothoofdstuk van zijn boek dus de modaliteit van een militaire junta, die volgens hem door Schleicher had kunnen worden geleid. De Reichswehr was er sterk en betrouwbaar genoeg voor, de democratische instellingen waren te zwak en te uitgehold om zich ertegen te verzetten, de publieke opinie zou het vermoedelijk een zorg zijn geweest.
Mooi was natuurlijk anders geweest, maar het zou Duitsland en de rest van de wereld een hoop hebben bespaard: het door de staat gelegitimeerde antisemitisme om te beginnen, maar misschien zelfs de hele Tweede Wereldoorlog (inclusief de Japanse agressie die, in de aanname van Turner, in hoge mate werd aangemoedigd door Hitlers Blitzkrieg-successen), de veldtocht tegen de Sovjet-Unie, en daarmee ook de Koude Oorlog.
De theorie heeft iets paradijselijks - Turner gaat zo ver om te veronderstellen dat zo'n junta na een paar jaar 'vanzelf' uiteen zou vallen, waarna 'de republikeinen de controle over het land hadden kunnen hernemen'. Dat lijkt al te zonnig - waar zouden de 'republikeinen' het maatschappelijk draagvlak vandaan hebben moeten halen dat ze tot 1933 zo wanhopig, en zo tevergeefs, hadden gezocht? Maar tegen de tijd dat Turner zich zo ver door zijn speculaties heeft laten meeslepen, besef je als lezer dat de speculaties ook weinig zinvol mogen heten.
Hitler ¡s tenslotte niet voorkomen.
Henry Ashby Turner Jr: Hitlers Thirty Days to Power - January 1933.
Bloomsbury, import Penguin Nederland; 255 pagina's; ongeveer  59,-.
ISBN 0 7475 3004 1.

Foto
	Duitsers juichen Hitler toe, nadat hij rijkskanselier was geworden, Berlijn 30 januari 1933. COLLECTIE OTTO SPRONK

