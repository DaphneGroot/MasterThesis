Lancelot.
Launcelot Du Lac (Lancelot van het Meer) is in de legende van koning Arthur zijn rechterhand, en een van de Ridders van de Ronde Tafel.
Volgens de legende was hij de vader van Galahad en zijn hij en de koning goede vrienden. Desalniettemin wordt Lancelot verliefd op de vrouw van Arthur, Guinevere. De liefde is wederzijds en hoewel ze zich ertegen verzetten worden ze minnaars en verbreken hiermee de eenheid tussen de ridders van koning Arthur.
Lancelot wordt gezien als de bekendste ridder van de Ronde Tafel. Hij is zowel de rechterhand van Arthur als zijn beste vriend. Voordat hij wordt ingelijfd als ridder is hij een avonturier op zoek naar vrijheid. Door een heldhaftige reddingsactie om Arthurs geliefde Guinevere uit handen van de vijand te redden, krijgt hij de kans Sir Lancelot te worden van de ronde tafel. Dit blijft hij totdat hij Arthur verraadt door stiekem met Guinevere een relatie te onderhouden. Wanneer Arthur hierachter komt, wordt Lancelot verbannen uit Camelot en is hij terug bij af.
Familie.
In de legende zou hij de zoon zijn van koning Ban en Elaine de Oudere die ook de Vrouwe van het Meer is. Zijn oom is koning Bors en zijn neven zijn Sir Bors, Sir Hector en Sir Lionel, zijn medestrijders als de ridders van de ronde tafel. Lancelot zou later getrouwd zijn met Elaine (met de witte handen), met wie hij Galahad kreeg. Er wordt ook beweerd dat Galahad een geadopteerde zoon was.
Historische Lancelot.
Lancelot wordt niet vermeld in de eerste verhalen rond de Arthurlegendes, zoals in Geoffrey of Monmouths bewerkingen uit 1100, maar later wel in Chrétien de Troyes' bewerking uit ongeveer 1180. Ook is zeker dat Lancelot een Franstalige naam was, maar in de Keltische vertaling zou het "Lance, zoon van Lot" betekenen. Er bestaan wel twee theorieën over de herkomst van Lancelot; volgens de geschiedenis van Wales zou daar een strijder vandaan zijn gekomen onder de naam "Llenlleawg" die voor koning Arthur vocht, en Lancelot zou op hem zijn gebaseerd.
Lancelotcompilatie.
Tien Nederlandstalige ridderromans uit de middeleeuwen waarin Lancelot een centrale rol speelt, zijn bewaard gebleven in de zogenaamde Haagse Lancelotcompilatie. Dit omvangrijke handschrift (ruim 87.000 versregels) wordt bewaard in de Koninklijke Bibliotheek te Den Haag en is sinds 2010 online raadpleegbaar.
