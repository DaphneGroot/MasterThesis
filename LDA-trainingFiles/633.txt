	Thuisbevalling aangeprezen op filmfestival
	Van onze verslaggeefster
AMSTERDAM
Met het filmfestival Kinderen krijgen in de jaren '90 willen twee organisaties vrouwen aansporen thuis te bevallen. Thuis een kind ter wereld brengen verliest in Nederland aan populariteit. Steeds meer vrouwen baren in het ziekenhuis. De films worden in tien schouwburgen vertoond, vanaf maandag.
Begin jaren zeventig beviel ruim 70 procent van de vrouwen thuis. Tegenwoordig is dat ongeveer 30 procent. 'Dit is een medicalisering van de bevallingen', zegt S. van Rees van de Stichting Lichaamstaal. De stichting organiseert samen met de Nederlandse Organisatie van Verloskundigen (NOV) het festival. Zij wordt daarbij ondersteund door minister Borst van Volksgezondheid.
Borst vindt dat gezonde, zwangere vrouwen niet, zoals een patiÃ«nt, naar het ziekenhuis hoeven. Ze kunnen beter thuis bevallen. Dat is net zo veilig en bovendien goedkoper. 'Kinderen krijgen is namelijk geen ziekte', merkt een woordvoerster van het ministerie op.
'Vrouwen hebben natuurlijk de vrijheid zelf een keuze te maken. Maar Nederland is van oudsher een land waar veel bevallingen thuis plaatsvinden. Dat is uniek vergeleken met andere westerse landen, en dat proberen we zo houden.'
Het percentage thuisgeboorten moet volgens de woordvoerster niet veel minder worden dan 30. 'Anders zijn ziekenhuisbevallingen niet meer op te brengen.'
'We wilden het festival per se in schouwburgen houden, zodat het echt een luxe avondje uit wordt', zegt Van Rees.

