	Manchester nestelt zich aan kop van premier league
Manchester United heeft zich woensdagavond voor de eerste keer dit seizoen bovenaan de ranglijst in de premier league genesteld. De titelverdediger passeerde aartsrivaal Liverpool, die niet in actie kwam, door Wimbledon met 2-1 te verslaan.
United, dat na 24 wedstrijden een punt meer heeft dan Liverpool, moest wel een achterstand wegwerken. De 'Crazy Gang' uit Londen, ook opvallend hoog geklasseerd, kwam op Old Trafford na ruim een uur op 0-1 door een treffer van Perry. Giggs zorgde een kwartier later voor evenwicht. Andy Cole maakte zeven minuten voor tijd het winnende doelpunt.
Arsenal kwam op gelijke hoogte met Liverpool door met 2-1 bij West Ham te winnen. Parlour en Wright, terug na een schorsing in tegenstelling tot Bergkamp, scoorden voor Arsenal. Hun ploegmaat Rose deed dat ook, in eigen doel.
Newcastle versloeg Everton met 4-1, maar dat resultaat kreeg pas erg laat gestalte. De ploeg uit Liverpool verdedigde een vroege voorsprong door toedoen van Speed bijna vijf kwartier. Na de gelijkmaker van Ferdinand in de 74ste minuut schoten Lee, Shearer (strafschop) en Elliott schoten raak.
Sheffield Wednesday won opnieuw, nu met 1-0 bij Aston Villa. Booth maakte het doelpunt in Villa Park.
Southampton is woensdagavond uitgeschakeld in de kwartfinale van het toernooi om de Engelse League Cup. De club van de Nederlandse veredigers Van Gobbel en Monkou moest in de replay zijn meerdere erkennen in derde-divisionist Stockport: 1-2.
Southampton had lang uitzicht op een plaats in de halve eindstrijd. International Matthew le Tissier scoorde al na acht minuten voor de thuisclub. Na ruim een uur maakte Angell gelijk voor Stockport, zeven minuten voor tijd voorkwam Mutch een verlenging.
Stockport treedt nu aan tegen Middlesbrough. In de andere halve finale staan Wimbledon en Leicester tegenover elkaar.
De Engelse international Paul Gascoigne zegt dat hij fit is voor de WK-kwalificatiewedstrijd tegen Italië in Londen op 12 februari. Gascoigne raakte maandag in Amsterdam geblesseerd aan zijn enkel tijdens het Euro 6ix's toernooi.
De middenvelder van Glasgow Rangers heeft bondscoach Glenn Hoddle gesproken en hem meegedeeld dat er geen reden voor paniek is. 'Ik ben beschikbaar.' Vandaag maakt Hoddle zijn selectie bekend voor de wedstrijd tegen Italië.
In het Britse voetbal staat wellicht een historische gebeurtenis voor de deur. Volgens de Glasgow Evening News wil Celtic gaan spelen in de Engelse Premier League. Om dat te bereiken wil Celtic het Londense Wimbledon opkopen naar wel in Glasgow blijven spelen.
Celtic-voorzitter Fergus McCann ergert zich al jaren aan de eeuwige Schotse tweestrijd om de landstitel tussen Celtic en Glasgow Rangers en wil daar een einde aan maken. McCann erkent dat hij met de plannen rondloopt. 'Maar er zijn nog geen beslissingen genomen.' Officials van de Premier League hebben sceptisch op de plannen gereageerd.
Anderlecht heeft woensdag de kwartfinales bereikt van het toernooi om de Belgische voetbalbeker. De Brusselse ploeg was op schot tegen derdeklasser FC Poederlee: 6-0. Zetterberg en Boffin scoorden ieder twee keer.
Dezelfde productie maakte Jbari in zijn eentje. Mede door zijn vier treffers schaarde AA Gent zich bij de laatste acht ten koste van VW Hamme. Het duel eindigde in 2-5 in Gents voordeel.

Foto
	Ole Gunnar Solkskjaer (links) van Manchester wordt getackled door Chris Perry van Wimbledon. Manchester won met 2-1. REUTER

