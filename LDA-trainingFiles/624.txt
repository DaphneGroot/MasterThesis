	Leider hasjbende vrijgelaten voor horen getuigen
	Van onze verslaggever
AMSTERDAM
De 'Zonnekoning' Johnny B. is vrijdag op vrije voeten gesteld nadat het gerechtshof in Amsterdam zijn voorlopige hechtenis voor onbepaalde tijd had geschorst. De rechters willen veertien getuigen horen over het onderzoek naar de drugshandel van de bende van B., onder wie een Belgische politie-informant. De 36-jarige B. werd vorig jaar door de rechtbank veroordeeld tot vijf jaar gevangenisstraf.
B., alias de Bolle, alias 'de Zonnekoning van Landsmeer', dankt zijn bijnaam aan zijn investeringen in onder meer een aantal bruiningscentra. Hij staat voor de rechter in verband met grootschalige hasjtransporten van Marokko naar Nederland Volgens zijn advocaat, mr. G. Meijers, heeft de politie opsporingsmethoden voor de rechter verzwegen, waaronder het illegaal afluisteren van personen en het doorlaten van drugs. De politie heeft volgens de strafpleiter ook een criminele burgerinfiltrant ingezet, die zich schuldig zou hebben gemaakt aan uitlokking van drugshandel.

