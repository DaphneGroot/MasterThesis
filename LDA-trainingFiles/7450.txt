Idaho.
Idaho is een van de staten van de Verenigde Staten. De standaardafkorting voor de "Gem State", zoals de bijnaam luidt, is ID. Een andere bijnaam is "Potato State". De hoofdstad is Boise.
Geschiedenis.
Het gebied dat nu Idaho heet, werd oorspronkelijk bevolkt door Indianenstammen als de Nez Perce. In de staat bevinden zich nu nog enkele grote reservaten.
Idaho maakte deel uit van het Oregon territorium, een gebied dat in 1846 formeel tot de Verenigde Staten ging behoren.
Op 4 maart 1863 tekende president Abraham Lincoln een wet die het Idaho territorium schiep. Op dat moment woonden er nog maar zo'n 17.000 mensen in het gebied. Velen trokken erdoorheen op weg naar de westkust, vooral ook tijdens de "California Gold Rush" van 1849.
In 1866 werd in Idaho zelf goud gevonden. Dit én het in 1869 gereed komen van de transcontinentale spoorlijn brachten veel mensen naar de regio. Toen president Benjamin Harrison op 3 juli 1890 de wet ondertekende die van Idaho formeel, als 43e, een staat van de Verenigde Staten maakte, woonden er al 88.548 mensen.
Geografie.
De staat Idaho beslaat 216.632 km², waarvan 214.499 km² land is. Het noorden ligt in de "Pacific" tijdzone, het zuiden in de "Mountain"-tijdzone.
Idaho grenst in het noorden aan Canada, in het westen aan de staten Washington en Oregon, in het oosten aan Montana en Wyoming en in het zuiden aan Nevada en Utah.
De belangrijkste rivier is de Snake River, die een deel van de grens met Washington en Oregon vormt. De grootste meren zijn Lake Coeur d'Alene, Lake Pend Oreille, Bear Lake en het American Falls Reservoir.
Een groot deel van het bergachtige Idaho wordt in beslag genomen door de Rocky Mountains, met als hoogste punt de top van Borah Peak (3861 m). De staat is rijk aan natuurschoon, zoals de lava van Craters of the Moon, de Hells Canyon, die dieper is dan de Grand Canyon, en de Balanced Rock.
Demografie en economie.
In 2000 telde Idaho 1.293.953 inwoners (6 per km²). De meeste mensen wonen in het noordwesten en het zuiden. De grootste steden zijn hoofdstad Boise, Nampa, Pocatello en Idaho Falls.
Het bruto product van de staat bedroeg in 2001 37 miljard dollar.
Bestuurlijke indeling.
Idaho is onderverdeeld in 44 county's.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. In 2007 is Butch Otter van de Republikeinse Partij verkozen tot gouverneur van de staat Idaho.
De wetgevende macht bestaat uit het Huis van Afgevaardigden van Idaho ("Idaho House of Representatives") met 70 leden en de Senaat van Idaho ("Idaho Senate") met 35 leden.
