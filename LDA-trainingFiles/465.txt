	Dierenbescherming wenst stop op xenotransplantatie
	Van onze verslaggever
AMSTERDAM
De Dierenbescherming wil dat het wetenschappelijk onderzoek naar transplantatie van dierlijke organen in de mens (xenotransplantatie) ten minste twee jaar wordt stilgelegd. In de tussentijd zou een maatschappelijk debat gevoerd moeten worden over de wenselijkheid van deze toepassing, die overigens nog toekomstmuziek is.
In een woensdag uitgebracht rapport neemt de Dierenbescherming afstand van xenotransplantatie, omdat dieren niet mogen dienen als leverancier van reserve-organen voor de mens. De discussie spitst zich toe op de risico's van xenotransplantatie voor de mens, terwijl over de eigenwaarde van dieren nauwelijks wordt gesproken.
De Dierenbescherming zegt dat het welzijn van de dieren wordt geschaad, omdat ze gehouden moeten worden in een volstrekt steriele omgeving.

