Dichter des Vaderlands (Nederland).
Op 27 januari 2000 werd voor het eerst in de geschiedenis van Nederland de titel Dichter des Vaderlands toegekend. Het is geen officiële titel, maar een initiatief van het NRC Handelsblad, de NPS en de stichting Poetry International. Het idee is geïnspireerd door de in Engeland al eeuwen bestaande Poet Laureate.
De eerste drager van deze titel was de dichter Gerrit Komrij. Weliswaar kreeg Rutger Kopland de meeste stemmen van de poëzielezers, maar hij bedankte voor de eer vanwege het vele werk dat dit met zich mee zou brengen. Nummer twee, Komrij, werd daarop de officiële eerste "Dichter des Vaderlands".
Op 29 januari 2004 maakte Komrij bekend dat hij met onmiddellijke ingang zou stoppen met zijn functie. Kort hierop organiseerde Rottend Staal een verkiezing voor zijn opvolging. Op 23 februari werd dat (ad-interim) Simon Vinkenoog. Deze verkiezing werd echter niet door de initiatiefnemers erkend. De NRC vroeg, naar aanleiding van het overlijden van koningin Juliana, aan Ilja Leonard Pfeijffer het DdV-gedicht te schrijven.
Van 3 december 2004 tot 2 januari 2005 werd de officiële verkiezing voor Komrijs opvolger gehouden, die resulteerde in de keuze – bekendgemaakt op 26 januari 2005 – van de tweede DdV gekozen, de Groninger Driek van Wissen.
In januari 2009 werd Ramsey Nasr gekozen als nieuwe Dichter des Vaderlands. Anders dan bij zijn twee voorgangers, was de keuze van het publiek niet langer vrij, maar werd deze door een commisie beperkt tot een shortlist van vijf kandidaten.
Op 31 januari 2013 werd Anne Vegter de nieuwe Dichter des Vaderlands. Zij werd niet gekozen, maar door een commissie benoemd voor vier jaar.
Naast een Dichter des Vaderlands kent Nederland ook een groot aantal stadsdichters.
Lijst.
Drie van de vier voorgangers van Anne Vegter zijn inmiddels overleden, inclusief Rutger Kopland die in 2000 voor de eer bedankte. Kopland en Komrij stierven beiden in juli 2012.
In België.
Ook België heeft eerder al eens een Dichter des Vaderlands gehad: in 1899 werd de Franstalige Vlaamse dichter Emile Verhaeren door koning Albert I benoemd als ‘poète national’.
Vanaf januari 2014 werd de eretitel opnieuw toegekend. Om de twee jaar gaat de eretitel naar een dichter uit een andere taalgemeenschap. Voor meer informatie, zie de pagina Dichter des Vaderlands (België).
