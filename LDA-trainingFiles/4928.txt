	Coaches willen meepraten over formatie sectiebestuur
	Van onze verslaggever
AMSTERDAM
Na de spelers willen ook de voetbalcoaches meepraten over de formatie van een nieuwe sectiebestuur betaald voetbal. De vakvereniging Coaches Betaald Voetbal schrijft in een brief aan de zogeheten formatiecommissie een zetel te willen krijgen in die commissie.
De CBV is er verder voorstander van dat in het nieuwe sectiebestuur drie niet-gebonden bestuursleden worden opgenomen. De overige vier bestuursplaatsen moeten onder de eerste- en eredivisieclubs worden verdeeld, zo stelt de CBV in een tweede brief, ditmaal aan de algemene vergadering betaald voetbal.
Met die voorgestane zetelverdeling van 2-2-3 schaart de CBV zich achter de opvatting van de eerste divisieclubs en de formatiecommissie onder leiding van FC Zwolle-voorzitter G. Sporre. De topclubs Ajax, Feyenoord en PSV hebben steeds gepleit voor een 3-3-1-verhouding: drie leden uit de eredivisie, drie uit de eerste divisie en een onafhankelijke voorzitter.
CBV-voorzitter en Ajax-coach L. van Gaal is het over de samenstelling van een nieuw bestuur dus niet eens met de voorzitter van zijn werkgever. 'Het gebeurt wel vaker dat de heer Van Praag en ik van mening verschillen', zegt Van Gaal. 'Wij als CBV vinden het van groot belang dat de niet-clubgebonden leden het grootste aandeel vormen in het nieuwe sectiebestuur.'
Van Gaal is er overigens niet gelukkig mee dat de CBV-brieven aan de formatiecommissie en de algemene vergadering in de openbaarheid zijn gekomen. 'Wij wilden dat helemaal niet. Allerlei partijen rollen al vechtend over straat. Ik vind dat de KNVB de zaken intern moet oplossen.'
Voorzitter Sporre van de formatiecommissie zei zondagavond weinig heil te zien in uitbreiding van zijn commissie met een afgevaardigde van de betaald voetbalcoaches. 'Maar de CBV is voor ons uiteraard wel een volwaardige gesprekspartner.'
Volgens Van Gaal is het van groot belang dat het nieuwe sectiebestuur in ieder geval drie niet-clubgebonden leden telt. 'Daarmee vergroot je de kans dat je specifieke kennis binnenhaalt. In het huidige sectiebestuur zitten alleen maar niet-clubgebonden mensen. Het is onverstandig om al die kennis nu al weg te gooien.'
Net als de Centrale Spelers Raad, de vertegenwoordiging van profvoetballers, zou de CBV ook graag zitting nemen in het nieuwe sectiebestuur. Van Gaal: 'Het is van belang dat je de hele bedrijfstak binnen je bestuur vertegenwoordigd weet. We hebben hier in Nederland helaas geen trainers die voorzitters zijn geworden. In Engeland heb je dat wel, in ItaliÃ« had je Zoff.'
De formatiecommissie komt vermoedelijk woensdag weer bijeen. Morgen of overmorgen verneemt voorzitter Sporre van Feyenoord-preses J. van den Herik of deze bereid is zitting te nemen in een nieuw sectiebestuur. Sporre: 'Ik heb vrijdag indringend en langdurig met hem gesproken en hij staat er niet afwijzend tegenover.'

