	Wolfshond slaapt vredig in
	De Zweedse kinderboekenschrijver Ulf Stark schreef met King een novelle over de laatste levensdagen van een oersterke hond. Een groepje vrienden heeft in het bos een hut gebouwd. Ze willen feest vieren, omdat hun onderkomen eindelijk af is. De juiste stemming wil maar niet komen, en dan vertelt Jojjo zijn vrienden dat zijn hond King nog maar heel kort te leven heeft. Iedereen houdt zijn mond. 'Er is alleen het geluid van de glaspegels van de kroonluchter aan het plafond, die tegen elkaar tinkelen in de tocht die door de kieren in de wanden komt. En het tikken van de koekoeksklok boven de bank.'
Met groot inlevingsvermogen laat Stark zien hoe moeilijk Jojjo kan accepteren dat zijn hond ernstig ziek is. 'In zijn ogen is King altijd onoverwinnelijk geweest, de snelle en sterke wolfshond die zich door niemand iets liet zeggen.' Pas ze samen achterblijven in de hut, omdat Jojjo niet meer naar huis wil, ziet hij hoe oud en versleten King eruitziet.
King is ondanks het beladen gegeven geen treurig verhaal. Stark beschrijft met humor hoe de kinderen besluiten dat King voor hij sterft alle mooie, spannende en leuke dingen mag doen waarvan hij droomt. Het dagje in het pretpark is echt niet voor hun eigen lol. 'Ze doen het voor die hond die naast hen loopt, en die er echt heel gezond uitziet. Om de tijd die hij nog te leven heeft, zo plezierig mogelijk voor hem te maken.'
Kenmerkend voor Stark is zijn (soms ironische) humor, die hij ook toepaste in bijvoorbeeld Als de beren dansen en De wondergympen. King kan niet gelukkig aflopen. Toch slaagt Stark erin de lezer niet met een zwaar gevoel van verdriet achter te laten. King heeft de dag van zijn leven gehad en hij slaapt vredig in. Ulf Crona maakte er eenvoudige, vertederende pentekeningen bij.
Een kop vol zaagsel van Nel Warnars-Kleverlaan is een realistisch verhaal over een jongetje met kanker. Bij het verwijderen van een tumor zijn zenuwen beschadigd, waardoor Timmie waarschijnlijk nooit meer zal kunnen lopen. Een moeilijk onderwerp, waaraan de schrijfster zich een beetje vertilt. Zij laat delen van het verhaal vertellen door de beer van Timmie.
Er zijn vast 8-jarigen die het zoeken van steun en troost bij een knuffel herkennen. Maar weinigen van hen zullen accepteren dat zo'n stuk speelgoed in een realistisch verhaal sprekend en denkend wordt opgevoerd. Deze Nicodemus zit bij de identificatie met de hoofdpersoon ook in de weg. Timmie en zijn gevoelens gaan schuil achter de beer. Ook de hoeveelheid thema's die Warnars-Kleverlaan aansnijdt, maken het moeilijk je goed in het verhaal in te leven. Kanker, het leven met een handicap en vriendschap zijn de hoofdthema's. Daarnaast wil zij laten zien dat mensen soms bot reageren op gehandicapten. In winkels en dergelijke stuiten zij vaak op obstakels, maar er zijn ook heel wat dingen die je wel kunt doen als je in een rolstoel zit.
Een hoofd vol zaagsel kabbelt voort zonder echte spanningsboog of plot. Het wordt zelfs onwaarschijnlijk wanneer oma Timmie verrast met een rolstoel. Dat kan niet zomaar. Iemand die voor onbepaalde tijd een rolstoel nodig heeft, kijgt hem speciaal aangemeten.
In een mooi fragment heeft Timmie op een avond een gesprek met zijn oma, waarin hij zijn angst uitspreekt om opnieuw ziek te worden en misschien wel dood te gaan. Oma bagatelliseert zijn angst niet, ze stelt er alleen hoop tegenover. 'En zolang die er is, moeten we blijven knokken. Hoe moeilijk dat soms ook is! Juist daarom is het zo belangrijk dat je in ieder geval die dingen doet die je graag zou willen doen.'
Hoewel ook deze dialoog niet erg vaardig is geschreven, komt hier wel de warmte van de relatie tussen oma en haar kleinkind naar voren, en dat maakt veel goed.
Selma Niewold
Ulf Stark: King.
Illustraties Ulf Crona.
Vertaald uit het Zweeds door Emmy Weehuizen-Deelder.
Vanaf 7 jaar.
Lemniscaat; 54 pagina's;  19,50.
ISBN 90 5637 058 8.
Nel Warnars-Kleverlaan: Een kop vol zaagsel.
Illustraties Anne Westerduin.
Vanaf 8 jaar.
Clavis; 112 pagina's;  25,90.
ISBN 90 6822 446 8.

Foto
	'King ligt doodstil op de bank met gesloten ogen en een glimlach om zijn lippen.' ILLUSTRATIE VAN ULF CRONA IN 'KING'

