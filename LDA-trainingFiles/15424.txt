Oostkamp.
Oostkamp is een plaats en gemeente in de Belgische provincie West-Vlaanderen. De gemeente telt ruim 23.000 inwoners.
Naamgeving.
Oostkamp komt van de naam "orscamp" (paardenplaats). Het oude woord "ors" is identiek met het oude Engelse woord "Horse".
Tweede Wereldoorlog.
Oostkamp werd bevrijd op 8 september 1944 door Canadese strijdkrachten (4th Canadian Armoured Division) onder leiding van majoor Wood. De Majoor Woodstraat in het centrum van Oostkamp is naar hem genoemd. Kort na de bevrijding van Oostkamp begon de slag om Moerbrugge. In de deelgemeente Moerbrugge staat een monument ter ere van de gevallen Canadese soldaten en werd een straat genoemd naar de leidinggevende majoor R.A. Paterson, namelijk de Patersonstraat.
Kernen.
Naast Oostkamp zelf liggen in de gemeente nog de deelgemeenten Hertsberge, Ruddervoorde en Waardamme. Daarnaast liggen nog enkele kleinere kernen en gehuchten in de gemeente. Moerbrugge ligt in het noordoosten van de gemeente, een kilometer ten noordoosten van het centrum van Oostkamp. In het uiterste noorden ligt een uitloper van Steenbrugge, een wijk van Assebroek in Brugge. De wijk sluit aan op de stedelijke kern de stad Brugge. In het uiterste zuidwesten, op grondgebied Ruddervoorde, ligt het dorp Baliebrugge, op de weg tussen Ruddervoorde en Torhout. Verder ligt er op de weg tussen Oostkamp en Beernem nog het dorp Erkegem.
De gemeente Oostkamp is in zeven delen gesplitst: Oostkamp-Centrum, Oostkamp-Station, Lieverstede, De Rampe, Kampveld, Siemenslaan en Westkant.
Oostkamp, deelgemeenten en buurgemeenten. De gele gebieden zijn bebouwde kernen, de donkergrijze gebieden zijn industriezones.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
OostCampus.
De gemeentediensten verhuizen in 2012 naar een nieuwbouw aan de rand van de gemeente: ‘OostCampus’. Op 9 maart 2017 verhuisde ook de burgemeester en de OCMW-voorzitter, secretaris en secretariaat van 'Het Beukenpark' naar OostCampus.
Kastelen.
Oostkamp kent een twintigtal kastelen en herenhuizen. Deze werden opgetrokken als ‘huys van plaisance’ of ‘speelhuizen’. Dit zijn zomerverblijven van de Brugse adel. De meeste kastelen zijn privébezit en bijgevolg niet te bezoeken. Velen zijn wel zichtbaar vanaf de openbare weg.
Streekbier.
Sinds oktober 2004 heeft Oostkamp een eigen bier, genaamd Wittoen. Het is een tripel bier, gebrouwen door Brouwerij Strubbe uit Ichtegem en wordt gearomatiseerd met kruiden, als herinnering aan de lokale bieren die in de Middeleeuwen gebrouwen werden. De kruidenmengsels werden in die tijd ter plaatse verzameld. Het bier werd de naam ‘Wittoen’ meegegeven, naar de Oostkampse ridder Wittoen. Ridder Jan Wittoen, ook weleens Jan Winteyn genoemd, was in 1417 heer van de heerlijkheid Orscamp en burgemeester van het Vrije.
Structuur.
De CD&V is onafgebroken aan de macht sinds de fusie met de deelgemeentes (1976-'77). Tijdens de legislatuur 2000-2006 werd er een coalitie gevormd tussen CD&V en sp.a. Bij alle andere legislaturen was er een homogeen CD&V gemeentebestuur. Na de gemeenteraadsverkiezingen van 2012 was de absolute meerderheid gebroken. CD&V koos opnieuw voor sp.a als coalitiepartner.
2013-2017.
Burgemeester was Luc Vanparys (CD&V). Hij leidde een coalitie bestaande uit CD&V en sp.a. Samen vormen ze de meerderheid met 16 op 27 zetels.
2017-2018.
Sinds 1 mei 2017 is Jan de Keyser (CD&V) burgemeester.
Resultaten gemeenteraadsverkiezingen sinds 1976.
De zetels van de gevormde coalitie staan vetjes afgedrukt
Sport.
KBBC Oostkamp is een basketbalclub uitkomend in de tweede klasse. In 2010 veroverde de club de kampioenstitel in de derde klasse, waarna het promoveerde.
PS Oostkamp is een indoorvoetbalclub. Het treedt zowel aan in de minivoetbalcompetitie (1ste klasse), de futsalcompetitie (tweede klasse), en de BZVB-zaalvoetbalcompetitie (2de provinciale). Met al deze ploegen is PS Oostkamp de grootste indoorvoetbalclub van West-Vlaanderen. Ze zijn vooral bekend in het minivoetbal, waarmee ze in 1997 de landstitel veroverden.
