Saaremaa (eiland).
Saaremaa (Duits/Zweeds: Ösel'") is een eiland voor de westkust van Estland. Het is het op één na grootste eiland in de Oostzee. Het meet 2673 km² en telt 35.584 inwoners. Daarvan wonen er 15.000 in de hoofdplaats Kuressaare.
Het eiland heeft een vaste verbinding met het naburige Muhu, waarmee het een provincie ("maakond") vormt. Muhu is vanuit de Estische haven Virtsu te bereiken. Ook is er een bootverbinding met Hiiumaa dat ten noorden van Saaremaa ligt. Tevens is er gedurende de zomermaanden een veerverbinding met Ventspils in Letland.
Saaremaa is dicht bebost. Kenmerkend voor de begroeiing zijn de talrijke jeneverbesstruiken. De kust is zeer gevarieerd met in het noorden bij Panga steile rotsen.
De hoofdplaats Kuressaare is ontstaan rond een burcht van het bisdom Ösel-Wiek en vanouds bekend als kuuroord. Veel van de kleine plaatsjes op Saaremaa hebben zeer oude kerken (onder meer: Valjala, Karja, Pöide, Kaarma) die ook een verdedigingsfunctie hadden.
Een opvallende geologische bezienswaardigheid op Saaremaa is de krater van Kaali, die een doorsnee van 110 meter heeft en samen met nog 8 kleinere kraters aan het begin van het eerste millennium v.Chr. ontstaan is door een meteorietinslag.
De naam van het eiland, Saaremaa, betekent niet meer dan 'eiland' en dat geldt ook voor de Zweeds/Duitse naam Ösel.
