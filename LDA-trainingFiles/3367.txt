	PLATEN:JAZZ
	New Cool Collective
biedt dansplezier
en vlakke solo's

New Cool Collective: SoulJazzLatinFlavoursNinetiesVibe. Club 802/Challenge Records AL 73087.
De dansbare jazz van de Nederlandse altsaxofonist en fluitist Ben Herman schijnt bij de doelgroep aan te slaan, want de maandagavonden die hij twee keer per maand vult in Caf Meander, in de Amsterdamse Voetboogstraat, zijn steevast uitverkocht. Samen met dj en jazzdance-pionier Graham B brouwde hij van de elementen uit de titel van deze cd een inderdaad aanstekelijk swingend mengsel. Alleen wat er zo 'nineties' aan is, wordt niet duidelijk, of het moest zijn dat hier typisch postmodern teruggekeken wordt, en allerlei genres uit hun historisch verband zijn gehaald.
De met soul- en funkritmes doorschoten, versimpelde hardbop uit de jaren zestig, van Amerikaanse groten als Lee Morgan, Lou Donaldson, Grant Green en Cannonball Adderley, heeft duidelijk model gestaan voor de stukken van het New Cool Collective. Hoewel de meeste nummers door Herman en consorten zijn geschreven, bevatten ze niet n element dat daar iets aan toevoegt. De simpele thema's zijn varianten op hits van toen als The Sidewinder. De solo's mochten kennelijk niet te veel afleiden van het dansplezier, want bij aandachtige beluistering klinken ze wel erg vlak. Het enige wat je hedendaags kunt noemen is de glossy productie van deze verzameling clichs. Hoewel: die tik in Trust In Me, komt dat doordat de oorspronkelijke vinyl-ep op de cd is gezet, of is die er uit nostalgische overwegingen?
Mijke Loeven Band: Two. VIA Jazz 9920182.
De tweede cd van de Rotterdamse zangeres Mijke Loeven toont zo veel eigen gezicht en overtuigingskracht dat de inhoud niet vertroebeld wordt door ongewenste associaties. Om een indruk te geven van de stijl kun je verwijzen naar jazzy singer-songwriters als Janis Ian en Phoebe Snow, terwijl Loevens licht nasale timbre en soms wat praterige, onnadrukkelijke frasering doet denken aan Chrissie Hynde. Ze is echter vooral op sympathieke wijze zichzelf, in tien samen met haar muzikanten geschreven songs en een cover van Leiber en Stoller.
Die songs hebben allemaal een sterke hook, een loopje dat zich in je geheugen vastzet en het liedje zijn karakter geeft. Bovendien zijn ze opgetrokken op originele arrangementen, met een stevige rockritmiek of dromerig kabbelend, maar altijd met een vernuftige draai erin, die vaak ook nog een 'verhalende' functie heeft. Basklarinet en gitaar spelen een repeterend, hypnotiserend motief in I Feel Nothing dat de sfeer van verdoofdheid na een emotionele klap versterkt, en de zangmelodie die tegen het springerige ritme van Good Things ingaat verklankt het hoopvolle, los-van-de-aarde-gevoel van een nieuwe relatie.
DIG d'DIZ: DIG d'DIZ meets the Mondriaan String Quartet. BVHaast 9702.
Toen hun drummer eens verhinderd was maakten gitarist Maarten van der Grinten, bassist Jan Voogd en baritonsaxofonist Jan Menu van de nood een deugd, en ontwikkelden als DIG d'DIZ samen een percussieloos en kamermuziekachtig concept. Elk lid draagt bij aan de harmonische en ritmische voortgang van de stukken, die ondanks de zware bodem luchtig voorbij zwieren.
Op hun nieuwe cd werkt het trio samen met het Mondriaan Strijkkwartet, en dat klinkt soms wel en soms niet. In Van der Grintens suite Ontaarde Moeders, genspireerd door de roman van Renate Dorrestein, zitten de twee ensembles elkaar te vaak in de weg, en gaat de drukke, post-Bartokiaanse pastiche die het kwartet speelt meermalen ten koste van de wendbaarheid en helderheid van het jazztrio. Thematisch is het ook niet pakkend en beeldend genoeg voor ruim een half uur, terwijl de leden van het Mondriaan ondanks hun aanzienlijke vermogens toch net niet de vereiste soepelheid hebben in hun timing.
In Jan Menu's Vogeltje - Depressief, een meeslepend sfeerstuk met wat heftige uitbarstingen en snikkende akkoorden, is de integratie beter geslaagd. Toch is de originele bewerking van de Monk-klassieker Misterioso, zonder strijkkwartet, het hoogtepunt van de cd, omdat die de kracht van DIG d'DIZ het beste demonstreert: het samen gestalte geven aan, en sober en doeltreffend variren op een sterke compositie.
Frank van Herk

Foto
	new cool collective; dig d'diz

