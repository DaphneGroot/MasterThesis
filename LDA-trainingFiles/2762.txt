	'Van Aartsens voorstel betekent het failliet van de varkenssector'
	Van onze verslaggever
Frank Poorthuis
 DEN HAAG
Voorzitter G. Doornbos van de landelijke boerenorganisatie LTO-Nederland heeft woensdag gesprekken gevoerd met diverse kamerfracties. Het was een laatste poging hen ervan te overtuigen dat minister Van Aartsen op de verkeerde weg zit.
'Het waren positieve gesprekken', zegt Doornbos. 'De fracties denken constructief met ons mee. We hebben ook ons eigen plan niet heilig verklaard. Het gaat ons om een gezonde varkenssector.'
Door uitvoering van Van Aartsens plan zouden 13 duizend banen verdwijnen. Doornbos: 'Het is onbegrijpelijk dat Van Aartsen zo gemakkelijk over dat enorme aantal heen hobbelt. Dat is toch een forse klap voor de werkgelegenheid.'
- Ook in het LTO-plan verdwijnen veel banen, namelijk 7500.
'Dat bewijst dat onze voorstellen ook zeer vrgaand zijn.'
- Niet vrgaand genoeg, vindt Van Aartsen. Hij wil er niet over praten.
'Dat baart ons dus ook grote zorgen. We hebben tot op heden niet echt met hem over ons plan kunnen praten. Van Aartsen blijft vasthouden aan zijn eigen plan. Hij heeft de inkrimping van de veestapel tot doel gemaakt, niet het overeind houden van een gezonde sector.'
- Volgens Van Aartsen hebben boeren in het verleden niet aangetoond hard voor zichzelf te kunnen zijn.
'Daar kan ik hem geen ongelijk in geven. Maar er is de afgelopen maanden wel het een en ander gebeurd dat iedereen met de neus op de feiten heeft gedrukt. '
- Het LTO-plan heeft toch een zekere vrijblijvendheid.
'Dat is niet waar. Wij willen alleen op een andere wijze dan Van Aartsen een reductie van de varkensstapel realiseren. Onder meer via verbetering van het voer en een strenge mineralenboekhouding. '
- Voor de minister lijkt zijn plan bijna een halszaak. Bemoeilijkt dat andere contacten met hem?
'Nee, dat is juist het opmerkelijke. Over allerlei andere zaken hebben we met Van Aartsen zeer constructief overleg.'
- Dus van LTO-Nederland hoeft Van Aartsen niet weg?
'Nee, ik zie daar geen enkele reden voor.'
- De varkensboeren hebben veel goodwill verloren. De breed gesteunde acties van de schrijvers J.J. Voskuil en Koos van Zomeren zijn daarvan voorbeelden.
'Dat klopt. Maar gelukkig zie je dat ook zij beseffen dat de verantwoordelijkheid voor de productiewijze in de sector niet alleen bij de individuele varkenshouder ligt. Maar wij beseffen ook wel dat het n£ het moment is om een verandering teweeg te brengen.'
- Maar niet volgens zoals Van Aartsen het wil.
'Nee, dat wordt het failliet van de sector.'

Foto
	G. Doornbos. FOTO MARCEL MOLLE - DE VOLKSKRANT

