	'Een beest is het, die brandstichter'
	 
Van onze verslaggever
Stieven Ramdharie

DEN HAAG
De ontreddering is groot in het nieuwe huis van Zeki Ksedag. Er wordt maandag uitgebreid gevloekt en getierd als de naam van zijn 25-jarige neef N.K. ter sprake komt. Niemand zal ontkennen dat hij het 'zwarte schaap' van de familie was, dat die jongen eigenlijk niet deugde.
Maar is dat reden genoeg om het huis van Mahi en Zeki in brand te steken? Om elf levens op het spel te zetten? 'Een beest is het', sist een familielid in een hoek. 'Een hond', vervolgt een ander in de volgepakte woonkamer.
Zeki: 'Weet u wat zo erg is? Die jongen zat hier nog te huilen na de aanslag, met ons allemaal. Hij is met het gezin naar Turkije gevlogen om Mahi te begraven. En dan blijkt hij nu de dader te zijn. Dit kan toch niet waar zijn? Ik snap het niet meer.'
Ruim twee maanden na de fatale brandstichting in het huis van de Turks-Koerdische familie in Den Haag, blijkt de dader uit de inner circle van de Ksedag-familie afkomstig te zijn. De brandstichter van de Frans Halsstraat was geen racist en evenmin een PKK-activist. Maar iemand die op 28 maart in Ankara, na aankomst voor de begrafenis van Mahi en haar vijf kinderen, vol emotie Nederland bedankte dat de familie snel en soepel naar Turkije kon reizen. 'Dit zullen wij nooit vergeten', sprak N. op een persconferentie.
Nauwelijks twee uur voor zijn arrestatie afgelopen vrijdag, was N. nog op bezoek bij zijn oom. Een paar dagen daarvoor was Zeki door de politie geconfronteerd met een videoband van een benzinestation waarop zijn neef prominent figureerde. De dag van de opnamen: 25 maart, uren voor de brandstichting. Tijdens een confrontatie op vrijdag zal N. tegenover zijn oom nog ontkennen dat hij de aanslag op zijn geweten heeft. Als hij die avond in de Schilderswijk op straat door de politie wordt aangehouden, bekent hij al tijdens het eerste politieverhoor zijn daad.
N. blijkt al weken eerder, zo staat te lezen in het justitieel dossier, in het vizier van het Haagse rechercheteam te zijn gekomen. De in het Westland werkzame man wordt door een deel van de vijf Koerdische verdachten die medio mei zijn gearresteerd, een paar keer genoemd. Ook een lid van de Ksedag-familie zou de politie over hem hebben getipt. De baas van N. wordt gehoord. Maar de politie wacht opvallend genoeg enige tijd met zijn arrestatie.
Wat N. zoal bewoog? Justitie zwijgt over de bekentenis. Een broer weet te melden dat het gezin Ksedag 'lelijk' tegen hem deed. Zeki, zijn kinderen en de rest van de familie zeggen het motief niet te weten. 'Ik ben geen man om ruzie te maken', zegt vader Ksedag met een sombere blik. Zijn twee dochters naast hem knikken instemmend.
Met zijn neef, die al ruim vijftien jaar in Nederland woont, had hij eigenlijk niet veel contact. Want in de Ksedag-clan, die honderden familieleden telt, was genoegzaam bekend dat N. zelden sober was en veel gokte.
Hij voelde zich een buitenbeentje in de familie. 'Maar dat is toch geen reden om Zeki's huis in brand te steken?', zegt een familielid in de Schilderswijk verbaasd. 'Voor zover ik weet heeft Zeki hem niets aangedaan. Die jongen is helemaal gek. Echt helemaal gek.'
Grote vraag is ook wat de relatie van N. is met de twee andere verdachten, die als de hoofdverdachten worden beschouwd van de drie aanslagen die op 25 en 26 maart in Den Haag zijn gepleegd. Justitie sluit nu uit dat bloedwraak een motief is. De negentienjarige G. P. zou de aanslag in de Frans Halsstraat hebben opgezet om de moord op een Turkse vrouw, gepleegd door een Ksedag, te wreken.
De andere hoofdverdachte, de 26-jarige B.U., is de enige van wie justitie concreet bewijs heeft dat hij betrokken was bij de brandstichting in de Frans Halsstraat. Vlak na de brand werd bij het huis een map van U. met identiteitspapieren gevonden. 'Ik neem aan dat N. deze aanslag niet in zijn eentje heeft gepleegd', zegt een advocaat van een verdachte. 'Dat kan ik mij niet voorstellen. Deze drie branden hebben met elkaar te maken. Mogelijk is de neef gebruikt. Hij wist immers goed hoe het er in het huis van de Ksedags uitzag.'

