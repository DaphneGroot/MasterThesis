	Kamer wil winkel bij pompstation klein houden
	Van onze verslaggever
DEN HAAG
 Een meerderheid in de Tweede Kamer wil de snelwegwinkels van Shell en Albert Heijn aan banden leggen als ze te groot worden. Volgens de woordvoerders van de grote fracties in de Kamer moet de wet daarvoor wellicht aangepast worden. Oppositiepartij CDA en de kleine christelijke partijen willen de snelwegwinkels verbieden.
De snelwegwinkel is pas sinds twee jaar toegestaan, maar de omzet mag niet hoger zijn dan 50 procent van de omzet uit het pompstation. D66-kamerlid Van Walsem denkt dat ondanks die beperking grote pompstations toch te grote winkels kunnen krijgen en wil meer beperkingen, bijvoorbeeld in oppervlakte.
PvdA-kamerlid Van Zuijlen denkt 'als het uit de hand loopt aan verlaging van de 50-procent grens, zodat de supermarkt kleiner moet worden'. Ook kan de supermarkt normale sluitingstijden opgelegd krijgen die in gemeenten gelden. Shell en Albert Heijn willen de snelwegwinkels net als de benzinepompen onbeperkt open houden.

