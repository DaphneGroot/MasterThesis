Jeroen Piket.
Jeroen Piket (Leiden, 27 januari 1969) is een Nederlands schaker.
Hij leerde al vroeg schaken, toen hij zeven jaar was, was hij al lid van Schaakvereniging Leiderdorp. Piket komt uit een schaakfamilie: vader Joop was een sterke speler in de hoofdklasse en broer Marcel is FIDE meester. Hij is zes keer jeugdkampioen van Nederland geweest. Toen hij vijftien was, won hij de titel tot en met 20 jaar.
In 1989 werd hij FIDE grootmeester. In 1990, 1991, 1992 en 1994 werd hij Nederlands Kampioen en in 1995 kwam hij heel even de top-10 van de wereldranglijst binnen. Zijn hoogste FIDE-rating was 2659 punten.
In 1996 won hij zowel het Lost Boys als het Fontys toernooi en in het Hoogovenstoernooi van 1997 werd hij tweede. In 1999 speelde Jeroen Piket in een match gelijk tegen Anatoli Karpov. Hij won in 2000 het KasparovChess Internet toernooi voor organisator Garri Kasparov. Hij is lid van Verdienste van de KNSB.
In 2001 won Jeroen Piket het Zeeland Open Schaaktoernooi in Vlissingen, maar stopte daarna plotseling met schaken en vertrok naar Monaco waar hij in dienst trad van schaakmecenas Joop van Oosterom als zijn persoonlijk secretaris.
