	Drie Nederlandse Surinamers discussiren over respect, slavernij en de hernieuwde commotie rond zwarte voetballers 'Elke oogopslag, elke klankkleur, elke beweging kan kwetsend zijn'
	Van onze verslaggevers
Sietse van der Hoek
Frits van Veen

AMSTERDAM
Kernbegrip in de hernieuwde commotie rond de zwarte voetballers Kluivert, Bogarde en Seedorf in het Nederlands elftal lijkt het woord respect te zijn, granie zoals de Surinamers zeggen.
Astrid Roemer: 'Respect is lespeki in het Surinaams, granie is eer. Als iemand je daadwerkelijk met bloemenkransen omhangt, dat is granie. Lespeki is een blik van iemand, de wijze waarop je een glas water krijgt aangereikt, de manier waarop iemand je kleren voor je klaarlegt.'
Henk ten Cate: 'Volgens mij bedoelen ze waardering, waardering voor wat je presteert. Respect krijg je niet zomaar binnen de pikorde die ieder elftal heeft. Daarbij gaat het niet om kleur.
'Rijkaard was de absolute vedette bij Ajax. Iedereen toonde heel veel respect voor hem.'
Joancy Breeveld: 'Het is niet zo dat Surinamers iets anders onder respect verstaan dan witte mensen.'
Roemer: 'Zwarten in een witte omgeving zijn er wel gevoeliger voor. En ik weet dat als ik daaraan toegeef, dat ik zo gefixeerd raak en zo gekwetst kan worden dat ik geen energie meer heb om boeken te schrijven.'
Breeveld: 'Het is ook een kwestie van zelfrespect. Veel belangrijker is het om te praten over onze gezinssituaties, hoe zwarte mannen met zwarte vrouwen omgaan, respect van ouders voor kinderen.'
Roemer: 'Man en vrouw is precies hetzelfde als wit en zwart. Het is alleen een andere connotatie. Als ik die voetballers goed begrijp, denk ik dat het bij hen veel meer draait om een gebrek aan erkenning voor wat ze als groep, dus samen, bijdragen aan het Nederlandse voetbal. Dat heeft dan veel weg van een etnisch machtsprobleem, dat die jongens oplossen door naar het buitenland te vluchten of door rauw uit te vallen naar teamgenoten of trainers. Maar vooral door loyaal te blijven aan elkaar en zich openlijker te hechten aan hun etnische authenticiteit.'
Breeveld: 'Ik vind dat we er te veel een zwart-tegen-wit-zaak van maken. Ook door die voetballers. Het is meer een kwestie van macht. In Nederland heersen de witte mensen en die zullen dus veel bepalen.'
Roemer: 'Nou spreek je jezelf een beetje tegen. Dan hebben die jongens toch gelijk als ze zeggen: kijk, die witte mensen kunnen bepalen hoeveel respect ze aan jou geven.'
Breeveld: 'Nee, maar als zij zelfrespect hebben, lenen zij zich er niet voor om onderbetaald te worden bijvoorbeeld. Dan stap je naar een advocaat of je gaat naar een andere club. Als ik zelfrespect heb, ga ik me niet lenen om een bepaalde rol in een musical te nemen die stereotiep is en mijn volk belachelijk maakt.'
Roemer: 'Dat doen die jongens toch ook niet? Maar ik zal je eerlijk zeggen, die kwestie van dat doodrijden, toen dacht ik: jezus, Kluivert, vergeet nooit hoe de Nederlandse gemeenschap, en juist de professionele wereld van de voetballerij jou daaruit heeft gesleept. Hij heeft ongelooflijk veel krediet gehad. En ik had gehoopt dat hij dat waar zou maken, door vreselijk goed te gaan voetballen. En dan rijdt hij weer te hard, en rolt in een affaire met dat meisje.'
Ten Cate: 'Ik ben het er volledig mee eens. Als je blikvanger bent, bekende Nederlander, dan hoort daar behalve een fatsoenlijke honorering ook verantwoordelijkheid bij. En Kluivert, ook Bogarde trouwens, heeft zijn verantwoordelijkheid niet gekend. En dan kun je wel respect vragen, maar dat moet je ook verdienen.'
Roemer: 'Tegelijkertijd wil ik zeggen dat ze nog zo vreselijk jong zijn, eigenlijk nog kinderen die ongelooflijk veel geld hebben.'
Ten Cate: 'Dat staat los van welke financile redenering dan ook. Dat heeft met mens-zijn te maken. Je hebt verplichtingen als je vooraan staat. Dan toon je ook respect voor een ander, of je nou Surinamer bent of niet.'
Roemer: 'Als gezegd wordt dat Afrikanen, Ghanezen bijvoorbeeld, in de Bijlmer minder gevoelig op blanken reageren dan Surinamers, dan geloof ik dat wel. Ik vermoed dat dat komt doordat wij de Hollanders door en door kennen: elke oogopslag, elke klankkleur, elke lichaamstaal die kwetsend kan zijn.'
Ten Cate: 'Wij zijn ook emotioneler en voelen ons in het algemeen wat sneller gekwetst dan Nederlandse mensen.'
Breeveld: 'Daar ben ik het niet helemaal mee eens, hoor. Wat er in Nederland speelt tussen Surinamers en Nederland is dat koloniale verleden. De slavernij is pas in 1863 afgeschaft. Mijn overgrootvader en overgrootmoeder hebben nog in de slavernij geleefd. De dingen die nu gebeuren zijn daar een reactie op. Het ligt ook heel gevoelig bij Nederlanders, het is te pijnlijk. Op school wordt die hele periode van vier eeuwen gewoon niet besproken.
'Heel veel mensen zeggen: Oh, kom je weer met die ouwe koeien van de slavernij uit de sloot, dat is toch allang voorbij, we zitten nu in een nieuwe periode. We zitten ook in een nieuwe periode en er zijn zwarte Nederlanders, om het maar zo te noemen, maar toch heeft het zijn ergernis achtergelaten, en frustraties. Omdat mensen nu durven te spreken komt het naar buiten.'
Roemer: 'Wat veranderd is, is de houding van de ander tegenover wat wij te vertellen hebben. In de westerse wereld, met name in Nederland, is men er meer open voor gaan staan. Misschien omdat er meer zwarten integreren, zoals in de voetbalwereld.'
Ten Cate:: 'Ik vind het gevoel van samenzijn veel groter dan het ooit is geweest. De waardering die de Nederlander voor de Surinamer heeft is vele malen groter geworden.'
Roemer: 'Ja, en de voetballers hebben daar een aandeel in gehad.'
Ten Cate: 'Zij hebben de twee bevolkingsgroepen dichter bij elkaar gebracht.'
Roemer: 'Als er een belangrijke wedstrijd is en het is doodstil in mijn buurt en ik hoor ze evengoed juichen als Kluivert of Bergkamp een mooie goal maakt, dan krijg ik kippenvel. Dan denk ik: ja, we zijn even samen.'
Breeveld: 'Nou, ik denk dat er een heel verschil is of die zwarte man een sporter is op de televisie of een willekeurige zwarte buurman uit de straat. Ze juichen voor de Surinamer omdat hij toevallig in het Nederlands elftal scoort.'
Roemer: 'Toch is het daardoor ongelooflijk veranderd. Wij zijn in beeld gekomen door deze mensen in de sport, en in de literatuur. Types waar Nederlanders zich ook mee konden identificeren.'
Breeveld: 'Dat is zo.'
Roemer: 'Maar het is nog steeds zo dat wanneer er iets negatiefs gebeurt rond Surinaamse voetbaljongens, of zoals nu weer met Bouterse, wij dat persoonlijk voelen op ons werk, in het verkeer, overal. Men stelt dat aan de orde op een manier waardoor je je plaatsvervangend gaat schamen. Als het positief is, krijg je een extra borrel, kopje koffie en zelfs een stuk gebak.'
Breeveld: 'Ja, je wordt dan altijd aangesproken op je kleur of op je zwartzijn. Ik hoop alleen dat zwarte mensen minder zichzelf gaan spiegelen aan die zwarte voetballers. Want het zijn maar drie of vier typo's, en daar draait de samenleving niet om.'
Roemer: 'Lieve schat, maar zo werkt de samenleving niet. De voetballerij en hoe men daarmee omgaat, kan een metafoor zijn waar we veel van kunnen leren.
Ten Cate: 'Uithangborden heb je nodig. Rijkaard was twee jaar geleden de absolute alleenheerser bij Ajax.'
Roemer: 'Maar niet voor niks van gemengde ouders, blanke moeder, zwarte vader. Gullit ook. Jij ook.'
Ten Cate: 'Wat maakt dat nou uit? Ik ben trouwens door mijn grootouders grootgebracht, die allebei creools waren. Zeker voor de spelers waar we het nu over hebben, die in Nederland zijn geboren, is hun achtergrond nauwelijks van belang.'
Breeveld: 'Maar misschien kan zo'n Gullit door zijn gemengde afkomst toch beter in structuren denken.'
Ten Cate: 'Als je nu naar de Bijlmer gaat, hoor je de jongens met een plat Amsterdams accent praten. Kluivert spreekt geen woord Surinaams.'
Breeveld: 'Maar hij is wel Surinaams grootgebracht. Iemand die halfbloed is kent wel beter de witte manier van doen en laten, en de weggetjes om binnen te komen.'
Roemer: 'De Nederlandse samenleving kan zich gemakkelijker identificeren met iemand die halfbloed is. Kijk naar die Afrikaanse spelers, die nog lang niet dat aureool van Gullit hebben. Ze zijn vaak bang om een man-tegen-man-duel aan te gaan met een witte speler, je ziet ze terugdeinzen.
Ten Cate: 'Dat is absoluut niet waar. Surinaamse en Afrikaanse voetballers zijn allang gentegreerd.'
Roemer: 'Kom nou, je hoort zelfs verhalen dat die jongens, als ze bijvoorbeeld met een gekleurde vrouw trouwen, in grote problemen komen. Terwijl ze veel meer worden geaccepteerd als ze een blanke vriendin of vrouw hebben.'
Ten Cate: 'Op het moment dat ik een jaar of drie was en voor het eerst in de spiegel keek, zag ik dat ik anders was dan de jongens die buiten speelden. Maar ik ben juist blij dat ik het beste van twee culturen mee heb mogen krijgen. Daar ben zelfs trots op.'
Roemer: 'Kijk, daar heb je het verschil ook meteen. Jij hebt toch die Nederlandse vader? Halfbloeden, en dat geldt ook voor de mulatten in Suriname, hebben altijd macht en aanzien ontleend aan het feit dat ze ook een blanke ouder hadden. Die hele samenleving was op etniciteit gebouwd.
'Hindoestanen hebben het ook, die grijpen nu ineens terug op die geweldige hindoecultuur. Als ze hier komen, sparen ze geld om naar India te gaan en komen ze terug met zoiets van: ik heb een land, ik ben iemand en jij bent niemand. Je ontleent eigenwaarde en macht aan je etniciteit, je sekse, soms ook aan je klasse. Nederlanders doen dat ook. Van Mierlo zegt ook: ik hou van lekker eten en drinken, ik ben nu eenmaal een zuiderling.'
Ten Cate: 'Maar dat neemt niet weg dat je je aan moet passen, all over the world.'
Breeveld: 'Je hebt er natuurlijk niets aan om witte mensen die slavernij nu te gaan verwijten. Maar voor mijzelf helpt het om die hele geschiedenis te kennen, om te weten hoe de verhoudingen nu in elkaar zitten. Je mag het gerust zwart bewustzijn noemen.
'Het is goed om te weten hoe dat allemaal in Afrika is gegaan, de tradities te kennen, te weten waarom we nu hier zitten. Als je niet weet waar je vandaan komt en hoe je bent geworden tot wat je nu bent, kun je je geen plaats verwerven in de wereld.'
Roemer: 'Wij hebben nooit de ruimte gehad, doordat we zo bezig waren om constructief te regenereren en te overleven. We hebben nooit de ruimte genomen om te rouwen over ons verlies aan authenticiteit. Daar worden we mee geconfronteerd nu we in de wereld van de westerling zijn. De westerling ziet dat gebrek aan authenticiteit bij ons. Dat maakt ons gevoelig en kwetsbaar, en die pijn, die ervaring daarvan, moeten we toelaten en beleven.'
Breeveld: 'Maar in het dagelijks leven is respect ook gewoon een kwestie van opvoeding, het gevoel van eigenwaarde dat je zelf hebt opgebouwd. Je bent zelfverzekerd als je op een bepaalde manier bent grootgebracht, je voor je rechten opkomt en niet alles van anderen acccepteert. En door hard te werken of te studeren. Dat geldt voor witten en zwarten.'
Roemer: 'Maar jouw ouders, die ik toevallig goed ken, waren verdomd goed geworteld. Ze wisten wie ze waren, wie hun voorouders waren. Het eten dat ze klaarmaakten, de muziek die ze draaiden - ze hebben jullie die authenticiteit meegegeven en tegelijkertijd de wereld voor jullie opengemaakt.'
Ten Cate: 'Ik vind dat vreemd dat iets wat vierhonderd jaar geleden heeft plaatsgevonden, nog steeds onderdeel van je leven uitmaakt.'
Roemer: 'Daarom hou ik zo van halfbloeden, Henk, want het is zo waar wat je zegt. Je kunt dat vanuit je hele hart en hoofd zeggen. Het bewijst dat de ergste rassenwet die er kan bestaan, de wet is die mensen verbiedt met elkaar te trouwen. Je kunt veel aan jezelf veranderen, maar kleur niet, tenzij je tien generaties blank gaat neuken, om het ruw te zeggen.
'Het is een gevoel van machteloosheid dat Bogarde parten kan hebben gespeeld toen hij die uitlatingen deed. Het doet me pijn als ik op de televisie zie dat die zwarte een goal heeft gemaakt en dan als eerste een blanke jongen tegenkomt, die terugwijkt voor de omhelzing.'
Ten Cate: 'Maar dat hoeft geen raciale kwestie te zijn. Die twee kunnen ruzie gehad hebben. Die boosheid uit zich dan juist bij vreugde. De ontlading, met name bij een belangrijke goal, is voor iedereen verschillend omdat de een emotioneler is dan de ander, als mens zijnde, niet omdat je blank bent of zwart.'

Foto
	Astrid Roemer. Henk ten Cate. Joancy Breeveld. FOTO'S GUUS DUBBELMAN - DE VOLKSKRANT

