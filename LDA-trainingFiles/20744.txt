Denderwindeke.
Denderwindeke is een dorp in de Belgische provincie Oost-Vlaanderen en een deelgemeente van Ninove. Het dorp heeft een oppervlakte van 15,23 km² en ligt in de Denderstreek. In het streekdialect wordt Denderwindeke "Winnik" genoemd en de bewoners noemen "Winnikenaren". De toevoeging 'Dender' kwam nadien, om het onderscheid te maken met het eveneens Oost-Vlaamse Scheldewindeke. Het was tot 1 januari 1977 een zelfstandige gemeente waarna het opging in de fusiegemeente Ninove en had vroeger ook een eigen postcode namelijk: 9490.
Geschiedenis.
In Denderwindeke werd resten van voorwerpen en grondvesten van een Romeinse villa gevonden. De plaats werd al in 896 vermeld als "Vuenteka super fluvium Therma". In de 10e eeuw treft men onder meer de vormen "Wenteka" en in een charter van de Gentse Sint-Pietersabdij uit 994 "Wentica". Later komen de vormen "Wendeka" (995), "Winthi" (1179) en "Winti Tenerae" (1244). Uit 1440 komt een vermelding als "Tenrewiendeke". Onder het Franse bewind noemde men de plaats "Windicques" en "Wignies". Dender verwijst naar de rivier; over de betekenis van het tweede deel bestaan meerdere theorieën. Zo zou deze van Keltische oorsprong zijn, als "Vindiacus" de elementen "wit" en "woonplaats" bevatten, en dus "withuis" betekenen. Windeke zou echter ook kunnen afgeleid zijn van de familienaam "Windo".
Politiek.
Tot de gemeentelijke fusie op 1 Januari 1977 had Denderwindeke een eigen gemeentebestuur en burgemeester.
Toerisme.
Door dit dorp loopt onder meer de Denderroute zuid en Denderende Steden.
Sport.
In Denderwindeke speelt de voetbalclub KV Eendracht Winnik.
