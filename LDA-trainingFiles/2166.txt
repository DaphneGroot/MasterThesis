	'De politiek verschuilt zich bij ontucht achter adviezen'
	Van onze verslaggever
Wio Joustra

BOLSWARD
De verschillende instanties op het gebied van de jeugdhulpverlening zijn verkokerd en werken langs elkaar heen. De politiek steekt voor dit schrijnende probleem de kop in het zand. Daardoor zijn ontuchtzaken in Nederland vaak veel omvangrijker dan nodig is. Jonge levens worden geruneerd die bij sneller ingrijpen gered kunnen worden.
Dat is de overtuiging van 'schoolmeester' Willem Haanstra uit Bolsward. Hij signaleerde in een vroegtijdig stadium fysiek en psychisch misbruik van drie kinderen uit een Bolswarder gezin, die bij hem op de basisschool zaten. Daarbij liep hij op tegen een muur van onwil en onmacht van instanties die bij zedenzaken zijn betrokken, zoals huisarts, maatschappelijk werk, bureau vertrouwensarts, Riagg en Raad voor de Kinderbescherming.
Uiteindelijk werd pas ingegrepen toen die kinderen zich op hun beurt schuldig maakten aan ontucht met kinderen uit de buurt. De 'zaak-Bolsward' was toen al uitgegroeid tot een van de meest omvangrijke zedenzaken in de recente geschiedenis. Drie generaties daders en slachtoffers van seksueel en emotioneel misbruik en geweld waren erbij betrokken.
Er was sprake van puur sadisme, zoals bijna-verdrinking en bijna-ophanging van kinderen. Ook werd met messen geworpen op kartonnen dozen waarin de kinderen waren opgesloten. Van de ontuchtige handelingen werden video-opnames gemaakt. Of die de commercie zijn ingegaan wordt nog onderzocht. Voor de kinderen was thuis een hel en de school een hemel. Vandaar dat Haanstra met de drie kinderen - twee jongens en een meisje - een vertrouwensband kon ontwikkelen.
De rechtszaak leidde vorig jaar tot fikse veroordelingen van de ouders en een oom (broer van de moeder) van de kinderen, twee van de drie kinderen uit het gezin en twee kostgangers. De moeder en haar broer zijn zelf ook incestslachtoffers. Een andere oom (broer van de vader) moet waarschijnlijk volgende maand voorkomen.
Het actualiteitenprogramma NOVA voerde Haanstra eind december op als pleitbezorger van een hervorming van de jeugdhulpverlening in Nederland. Het programma maakte indruk en zowel NOVA als Haanstra ontving veel positieve reacties. Maar een respons van politiek Den Haag bleef uit.
Haanstra: 'Eerlijk gezegd vind ik dat onvoorstelbaar. Je mag de grote fracties in de Tweede Kamer hier toch op aanspreken. Het gaat tenslotte over onderwerpen die van levensbelang zijn voor kinderen. Zolang de wet de diverse instanties niets oplegt en het besloten karakter van instellingen als de Riagg niet opheft, blijft dit kwaad voortwoekeren. Kinderen worden psychologisch begeleid, maar daar schiet je niets mee op.'
Haanstra vindt dat het kabinet op korte termijn met een wetsontwerp moet komen dat ervoor zorgt dat aangifte van ontucht eerder leidt tot ingrijpen. En als het kabinet het niet doet, dan moet er een initiatief-wetsvoorstel van die strekking uit de Tweede Kamer komen. Wat de politiek nu doet, is 'zich verschuilen' achter de inmiddels zesde werkgroep die over dit onderwerp advies gaat uitbrengen.
'En het meest frappante is dat de instanties hun eigen onmacht van de daken schreeuwen. Op zich zijn ze best van goede wil. Maar ze zitten opgesloten in hun eigen cocon en werken niet functioneel. Er is dus structureel iets mis. De Tweede Kamer moet zich dat aantrekken en de verkokering doorbreken. Het moet mogelijk worden om de verschillende instanties te dwingen samen te werken en snel en open te communiceren zonder dat ze zich in hun beroepsgeheim koesteren. Mijn ervaring is dat de verkokering een zodanige vorm heeft bereikt, dat elke vorm van onderlinge communicatie onmogelijk is geworden.'
Volgens Haanstra moet er n centraal meldpunt komen voor het hele land, met desnoods een bijkantoormodel. Binnen een vastgestelde, korte periode wordt de zaak onderzocht en wordt er samengewerkt tussen de hulpverleningsinstanties. Dat alles met het doel zo snel mogelijk in te grijpen zodra de aangifte gegrond blijkt te zijn.
Haanstra: 'Ook al is het negen van de tien keer loos alarm, dan is het prima als je in het tiende geval wel op tijd ingrijpt. Je haalt op die manier wel tientallen kinderen eerder uit de ellende. Nu sleept een zaak zich soms jaren voort. Er liggen momenteel honderden dossiers van kinderen die gesignaleerd zijn als slachtoffers van seksueel geweld, onder in laden van politiebureaus en bureaus vertrouwensarts. Het gevolg van onze onmacht.'

