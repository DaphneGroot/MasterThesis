	'Akkoord over Hebron vandaag ondertekend'
	
Reuter, AFP, AP
JERUZALEM
Een akkoord tussen Israël en de PLO over de Israëlische terugtrekking uit Hebron kan vandaag worden getekend. Dat heeft de Israëlische minister van Defensie Mordechai maandagavond gezegd. De onderhandelingen werden kort na Mordechais uitspraak onderbroken door een anonieme bommelding in het Jeruzalemse hotel waar de delegaties bijeen waren.
Mordechai, wiens optimisme door Amerikaanse woordvoerders werd getemperd, leek het gevaar van het interne Israëlische verzet tegen een overeenkomst te bagatelliseren. Niet alleen dreigden joodse kolonisten massaal in hongerstaking te gaan tegen een akkoord, maar ook beraden sinds gisteren drie kleine coalitiepartners in de rechtse regering-Netanyahu zich op hun positie. 'Het zal overwaaien. Ik denk niet dat er een probleem is', aldus Mordechai.
De drie partijen, de Derde Weg van minister Kahalani (vier zetels in de Knesset) en Israël B'Aliya van minister Sharansky (zeven zetels in de Knesset) hebben echter gewaarschuwd het kabinet te zullen verlaten als Israël zich terugtrekt tot achter zijn grenzen van 1967. De Nationaal Religieuze partij (NRP) van minister Hammer (negen zetels) liet weten in de regering te zullen blijven.
Onder Israëlisch rechts groeit de vrees dat met een akkoord over Hebron het einde van 'Groot-Israël', welk ideaal de blijvende bezetting van Judea en Samaria vereist, wordt ingeluid.
Een woordvoerder van de 450 kolonisten in Hebron, Noam Arnon, zei gisteren dat het terugtrekkingsschema dat Israël en de PLO zijn overeengekomen 'een existentiële bedreiging vormt voor het Israëlische volk'. Na bemiddeling van de Jordaanse koning Hussein werden premier Netanyahu en PLO-leider Arafat het zondag eens over een Israëlische militaire aftocht van de Westoever in drie fasen. De eerste terugtrekking zal 28 februari beginnen, de tweede acht maanden later en de derde niet later dan 31 augustus 1998.
De Jordaanse koning kreeg gisteren veel lof toegezwaaid voor zijn bemiddelende rol, die is ingegeven door vrees voor aanwakkerend extremisme in Jordanië zelf. De Amerikaanse president Clinton heeft toegezegd dat de Verenigde Staten deze afspraken van geschreven garanties zullen doen vergezeld gaan.

