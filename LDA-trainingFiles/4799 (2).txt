Exotherm proces.
De thermietreactie in de metallurgie is een klassiek voorbeeld van een exotherm proces.
Een exotherm of exo-energetisch proces is een proces (doorgaans een chemische reactie) dat energie vrijmaakt. Deze energie komt vaak vrij in de vorm van warmte, maar kan ook in de vorm van licht (fotonen van een bepaald energieniveau) vrijkomen. Daarbij wordt gesproken over chemoluminescentie. Exotherme reacties verlopen vaak spontaan of gemakkelijk, soms zelfs explosief.
Het exotherm zijn van een reactie wordt veroorzaakt doordat de bindingen die bij de reactie worden verbroken meer energie bevatten dan de bindingen die bij de reactie worden gevormd. Tijdens de reactie wordt dus energie die is opgeslagen in bindingen (chemische energie) omgezet in andersoortige energie. Voorbeelden van exotherme reacties zijn alle verbrandingsreacties en het oplossen van een niet-edel metaal in een zuur.
Fysische processen.
De term is echter niet beperkt tot chemische reacties, ook fysische processen kunnen exotherm zijn. Kristallisatie, zoals de vorming van ijs, is exotherm omdat er warmte bij vrijkomt. Omgekeerd dient, om het ijs weer in vloeibaar water om te zetten, warmte te worden toegevoegd (dit is dus een endotherm proces).
Biologie.
Binnen de biologie worden dieren die zich aanpassen aan de temperatuur van de omgeving ook exotherm genoemd. Het woord is dan een synoniem voor koudbloedig.
