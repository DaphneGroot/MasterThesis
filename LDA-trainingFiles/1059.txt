	Europa loopt ver achter bij VS en Japan
	Van onze verslaggever
Mike Ackermans

DEN HAAG
De Europese economie raakt hopeloos achterop bij de Amerikaanse en Japanse. Dat komt doordat Europa niet meedoet op nieuwe groeimarkten. Dit blijkt uit een nog vertrouwelijke studie die in opdracht van minister Wijers van Economische Zaken is uitgevoerd. De minister legt de studie zaterdag aan zijn Europese collega's voor. Wijers stelt een Europese aanpak voor om de achterstand in te lopen.
Europese bedrijven op de markt voor informatica, telecommunicatie en de elektronische snelweg spelen internationaal geen rol. Volgens het onderzoek, uitgevoerd door het adviesbureau Booz-Allen & Hamilton, is de sector voor informatie- en communicatietechnologie (ICT) in de Verenigde Staten in de periode 1990-1995 vier keer sneller gegroeid dan in Europa. 'De Europese positie kan gekenschetst worden als falling behind en stuck in the middle', aldus het rapport.
Wijers ontvangt zaterdag in Den Haag de ministers van Economische Zaken uit de andere Europese lidstaten voor een zogenoemde informele industrieraad. Omdat Nederland voorzitter is van de Europese Unie, zit Wijers deze raad voor. Hij wil zijn collega's bewegen een Europees actieplan op te stellen om de achterstand in te lopen.
Er moet een nieuw Europees onderzoeks- en ontwikkelingsprogramma komen met subsidies voor de ICT-sector. Daarnaast moet er één Europese standaardisatie-organisatie komen. Bovendien wil Wijers oplossingen vinden voor het tekort aan geschoold personeel in de sector.
Wijers heeft reeds overleg gehad met de Europese commissaris voor de industrie, de Duitser Bangemann. Volgens betrokkenen in Den Haag zullen zij zaterdag de andere ministers, en ook een keur van genodigde Europese industriëlen, van de noodzaak van het plan proberen te overtuigen.
Het 'benchmark'-onderzoek is een analyse van de concurrentiekracht van Europa ten opzichte van de leidende landen op deze markt, de VS, Japan en Korea. Europa loopt achter bij de productie van computer- en telecommunicatieapparatuur en de ontwikkeling van software.
De Europese industrie heeft op deze markten kleine marktaandelen, die bovendien teruglopen. Dat is slecht voor de Europese werkgelegenheid, want de grootste banengroei moet juist uit deze sector komen. De Europese werkloosheid is veel omvangrijker dan die in de concurrerende landen.
Alleen op de markt voor de consumentenelektronica heeft Europa een betekenisvolle positie, niet in de laatste plaats door Philips. Maar de groei op die markt stagneert volgens het rapport internationaal.
In de studie wordt de achterstand onder andere verklaard uit een gebrek aan efficiency bij de Europese industrieën. Daarnaast gebruiken de bedrijven te veel verschillende technieken die niet op elkaar aansluiten. Daarom moet er worden gewerkt aan standaardisatie.
Een probleem is ook dat de Europese landen hun eigen markten voor telecommunicatie nog steeds afsluiten voor aanbieders van buiten, wat de groei remt. De overheden reageren niet met het juiste beleid. Het rapport constateert 'een steeds groter wordende kloof tussen wat de markt aan beleid vraagt en het daadwerkelijk door de overheid gevoerde beleid'.
De achterstand van Europa op dit gebied is eerder deze week bevestigd door vooraanstaande Amerikaanse industriëlen. 'Het probleem in Europa is een lauwe houding in het bedrijfsleven tegenover computertechnologie', zei president Grove van de Amerikaanse chipsproducent Intel maandag in de Britse krant Financial Times.
Grove kondigde aan de Europese politieke leiders en industriëlen volgende week tijdens het jaarlijkse World Economic Forum in Davos een 'onverbloemde waarschuwing' te geven. 'De wereld buiten Europa is in het gebruik van ICT-technologie veel geavanceerder.'

