Captain Jack (groep).
Captain Jack is een eurodance-groep die in de tweede helft van de jaren 90 van de 20e eeuw vele grote hits scoorde.
Historie.
De groep is bekend van de energieke, militair klinkende hits "Captain Jack", "Drill instructor" en "Soldier Soldier". De eerste twee hits haalden kort na elkaar de nummer 1-positie in Nederland. De hits waren gedeeltelijk gebaseerd op soldatenliederen, wat bijvoorbeeld in "Captain Jack" blijkt uit de voor- en nazang en uit de af toe wat schunnige teksten.
Captain Jack bestond uit Franky Gee (echte naam Francisco Alejandro Gutierrez), Liza Da Costa en de producers Udo en Richard. De vier kenden elkaar uit Frankfurt. Franky Gee was na zijn tijd in het Amerikaanse leger in Duitsland gebleven en Liza Da Costa was als kind uit Portugal naar Duitsland verhuisd.
Captain Jack bracht in 1995 zijn eerste, gelijknamige, single "Captain Jack" uit. Op het podium werd de groep vergezeld door drie danseressen. In het begin trad Franky Gee zelf niet op op podia, maar liet hij zich vervangen door zijn vriend Durban (alhoewel de stem wel van Franky Gee was). Toen Durban de groep verliet, ging Franky Gee zelf optreden.
"Captain Jack" werd gevolgd door enkele andere hits. In 1996 kwam een album van de groep uit ("The Mission"). Sindsdien was het enige tijd stil rondom Captain Jack. Alleen in Duitsland scoorde de groep nog enkele hits. In 2002 kreeg Franky Gee een herseninfarct en was het voortbestaan van de groep lange tijd onzeker. Gee genas echter volledig en in 2005 vierde Captain Jack zijn tienjarig jubileum. Op 17 oktober 2005 kreeg Franky Gee echter wederom een hersenbloeding. Hij overleed op 22 oktober, na vijf dagen in een coma te hebben gelegen.
In 2008 is Captain Jack opnieuw opgericht met de volgende leden: Bruce Lacy (zang/rap) en Laura Pozo Martin (zang).
