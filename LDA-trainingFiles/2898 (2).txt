Boekenweekgeschenk.
Het boekenweekgeschenk is een jaarlijkse uitgave in het kader van de Nederlandstalige Boekenweek. Het wordt tijdens die week door boekhandelaars in Nederland gratis aangeboden aan klanten die tijdens die week voor een zeker bedrag boeken komen aanschaffen. Het heeft een vaste lengte van 29.000 woorden of 96 pagina's. Sinds 2014 zijn de Boekenweek en het daarbij behorende Boekenweekgeschenk uitgebreid naar Vlaanderen. Sinds dat jaar wordt het boekenweekgeschenk ook door Vlaamse boekhandels gratis aangeboden aan klanten die tijdens deze week een bedrag van € 12,50 besteden aan boeken.
Het boekenweekgeschenk is een novelle, essay of roman dat ieder jaar door een andere schrijver speciaal voor de Boekenweek wordt geschreven. Daarbij hoeft de auteur niet per se rekening te houden met het thema. De auteur is hoofdgast tijdens het Boekenbal ter opening van deze, Nederlandstalige, Boekenweek. Als eigen geschenk hebben de openbare bibliotheken een aantal malen een boekje uitgegeven met een korte inleiding op de boekenweekgeschenkauteur en diens werk.
Daarnaast wordt er ieder jaar een boekenweekessay uitgebracht dat dieper ingaat op het thema van de Boekenweek van dat jaar, en dat voor een klein bedrag verkrijgbaar is.
Geschiedenis.
Tijdens de Boekendag in 1930 werd het boekje "De uitgever en zijn bedrijf" uitgegeven, ter ere van het 50-jarige jubileum van Nederlandsche Uitgeversbond. Dat boekje was nog geen boekenweek-'geschenk' zoals we dat nu kennen. Twee jaar later, in 1932, werd de eerste Boekenweek georganiseerd met nu voor het eerst een geschenk met de toepasselijke naam "Geschenk". Deze traditie werd vrijwel elke volgende Boekenweek herhaald. Het boekenweek wordt uitgegeven door de Stichting Collectieve Propaganda van het Nederlandse Boek (CPNB); bij toerbeurt nemen verschillende uitgeverijen de eigenlijke productie voor hun rekening.
In de jaren veertig, vijftig en zestig verscheen het boekenweekgeschenk vaak anoniem, gekoppeld aan een tweetal prijsvragen. Eerst was er een wedstrijd waarbij schrijvers een ongepubliceerd werk konden inzenden, waaruit een jury het werk koos dat als boekenweekboek werd uitgegeven. Vervolgens kon het publiek raden wie de auteur was en daarmee prijzen winnen.
Trein.
Jaarlijks kan op de laatste zondag van de Boekenweek op vertoon van het boekenweekgeschenk gratis de hele dag worden gereisd met Nederlandse treinen (inclusief naar het Duitse Leer vanuit Groningen). Dit kan zowel met de papieren versie als met de e-book-versie. Sinds 2015 wordt het boekenweekgeschenk voor dit doel van een speciale vierkante barcode voorzien, zodat je op deze dag met het boekenweekgeschenk kunt in- en uitchecken bij gesloten NS-poortjes. In 2014 liep deze actie ook in België.
Uitgaven voor de jeugd.
Weliswaar geen geschenken maar: onderstaande uitgaven voor jonge mensen werden voor een lage prijs verkocht tijdens de Boekenweek in de periode van 1948 tot 1987. Ze stonden los van het kinderboekenweekboek tijdens de Kinderboekenweek, die in tegenstelling tot de algemene Boekenweek in oktober plaatsvindt.
