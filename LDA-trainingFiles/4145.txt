	Hedendaagse poezie in Java-script
	Mu, een fictieve geschiedenis van het Internet, t/m 11 januari in Arti et Amicitiae en op Internet http://www.arti.nl/mu
Niet het museum of de galerie, maar de amusementshal en het Internet zijn volgens Paul Groot het strijdtoneel van de nieuwste ontwikkelingen in de kunst. Computerspelletjes en Internetprojecten zijn stukken creatiever, artistieker en interessanter dan schilderijen en installaties, vindt de kunsthistoricus, tentoonstellingsmaker en oud-hoofdredacteur van Kunst en Museumjournaal.
Tentoonstellingen in de reguliere musea zijn duf en saai - en vooral ouderwets, schrijft hij met regelmaat in het tijdschrift voor hedendaagse kunst Metropolis M. Hoe het dan wel moet? In de expositieruimte van de Amsterdamse kunstenaarssocieteit Arti et Amicitiae doet hij een voorzet. De tentoonstelling Mu, een fictieve geschiedenis van het Internet (vernoemd naar een van de kleinste eenheden waarin de fysieke werkelijkheid wordt gemeten) is zijn versie van een tentoonstelling van hedendaagse kunst.
Dus op naar Arti voor een blik in de eigen tijd. Aanvankelijk waren door initiatiefnemer Peter Mertens uitsluitend Internetprojecten gepland. Maar ja, voor zo'n expositie heb je niet meer nodig dan een geavanceerde computer en een videobeam om het beeld in het groot te projecteren, en daar vul je maar 1 zaaltje mee. En dat ging Arti te ver: een eigentijdse expositie, prima, maar het zalencircuit sluiten? Nooit.
Om die zalen te vullen moesten er objecten komen. Zo vielen computerspelletjes af en werd Mu toch een 'gewone' expositie met oude en nieuwe kunstwerken. De expositievorm is daarmee niet revolutionair. Blijft over de visie die Groot wil uitdragen, namelijk dat 'echte' kunst van nu zich afspeelt in het digitale domein.
Daartoe heeft hij een curieuze collectie kunst samengebracht. De 'oude' werken zijn de voorlopers van de huidige digitale kunst. Peter Struycken krijgt hier de eer die hij verdient. Hij was in Nederland een van de eersten die met behulp van computerprogramma's kunst maakte. Zijn Lichtobject III uit 1971-73 - een doorlopend veranderende beeldshow van zwarte en witte blokjes - was toen extreem avantgarde.
Groot haalt ook Joseph Kosuth van stal, een godfather van de conceptuele kunst, en twee transparante tollen, die in 1972 dienden als decorstuk bij Peter Schats opera To You. Het zijn twee vroege definities van het Gesamtkunstwerk dat het elektronisch kunstwerk volgens Groot is. De tollen produceerden licht, geluid en beeld tegelijk, indertijd een noviteit, nu iets wat iedereen met enige computerkennis thuis klaarspeelt.
Kosuth gaf aan dat representaties niet onderdoen voor de werkelijkheid, iets wat continu naar voren komt in discussies over het Internet. Zijn werk in Arti bestaat uit drie versies van een bureau: een 'echt' bureau, een foto van hetzelfde bureau en kopie uit de dikke Van Dale met de definitie van het woord 'bureau'.
Het valt lang niet altijd mee om Groot's gedachtenkronkels te volgen. Sommige kunstwerken vallen volledig buiten de boot. Maar hij heeft in ieder geval een aantal spannende werken bijeengebracht die met behulp van elektronica tot stand kwamen. Zoals de virtuele wereld van het kunstenaarsduo Driessens en Verstappen, een kleurig pixellandschap waarin je eindeloos diep kunt doordringen zonder ooit aan het einde te komen - de eigentijdse versie van het oude verhaal dat de macrokosmos en de microkosmos elkaar weerspiegelen.
Groot zocht ook naar nieuwe versies van oude technieken. Zo zijn er in plaats van schilderijen digitaal bewerkte foto's. Aliens (1997) van de kunstenaarsgroep V.O.L.V.O, is een aandoenlijke parodie op de glossy toekomstmonsters uit SF-films: twee kneuterig uitziende, zilverkleurige wezentjes staan onwennig op een Hollands zandstrand.
In plaats van grafiek is er de kleinste tekening ter wereld, gemaakt door Lars Eijssen met een elektronenkanon. 'Probeer hem niet te zien, hij is getst in een stukje goud', verklaart het tentoonstellingkrantje. 'Alleen wie hem verdient, mag hem opsnuiven.
Mu is oude wijn in nieuwe zakken. Dat levert soms boeiende staaltjes van vernuft op en soms bijzondere kunstwerken. Maar Groot draaft ook door. Op de muur staan tekens, die voor de computerleek mysterieus aandoen. 'Hedendaagse pozie', volgens Groot. De kenner ziet het echter meteen wat het is: programmeertaal in Java-script.
Ineke Schwartz

Foto
	Aliens (1997) van V.O.L.V.O.

