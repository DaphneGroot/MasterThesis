	China gebruikt zijn veto tegen Guatemala
	Reuter, AP
NEW YORK/GUATEMALA STAD
China heeft het sturen van 155 VN-waarnemers naar Guatemala met een veto geblokkeerd. Guatemala onderhoudt diplomatieke betrekkingen met Taiwan, dat door China als opstandige provincie wordt beschouwd.
De andere veertien leden van de VN-Veiligheidsraad stemden in met het sturen van waarnemers. China heeft sinds het in 1971 permanent lid van de Veiligheidsraad werd, slechts twee keer van zijn vetorecht gebruikgemaakt.
De waarnemers hadden moeten toezien op de uitvoering van het vredesakkoord dat de Guatemalteekse regering en het linkse verzet vorig jaar na 36 jaar burgeroorlog sloten.
Guatemalteekse functionarissen hopen via de Organisatie van Amerikaanse Staten toch aan internationale waarnemers te komen.

