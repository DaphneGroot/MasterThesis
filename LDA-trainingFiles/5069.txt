	Leiding Milan verdacht van zwartgeldaffaire
	Reuter, DPA
ROME
Het Openbaar Ministerie in Milaan onderzoekt een omvangrijk zwart-geldcircuit bij AC Milan. Waarschijnlijk gaat het om vergoedingen aan spelers van wie de club de portretrechten kocht. Die rechten kunnen worden gebruikt voor marketingdoeleinden. Directeur Galliani van Milan heeft de beschuldigingen, geuit in kranten en op de radio, van de hand gewezen: 'Ronduit belachelijk.'
In de affaire worden ook de namen van Van Basten, Rijkaard en Gullit genoemd. In de boekhouding van de holding Fininvest van clubeigenaar Berlusconi zou een onverklaarbaar bedrag van vijftig miljoen gulden achter de namen van het trio staan vermeld.
Onduidelijk is nog wat precies met de voor de fiscus dubieuze bedragen is gedaan. Het zou kunnen gaan om zwarte betalingen, maar het geld kan ook zijn aangewend voor aflossingen van transfersommen.
In totaal worden twaalf topspelers genoemd. In de boeken van Berlusconi's firma staan ze vermeld onder codenamen. Zo heet de nog altijd actieve Baresi in de boeken Cosi. Achter die naam staat een bedrag van zeven miljoen gulden. 'Met de hand op mijn hart durf ik te verklaren dat ik nooit zwart geld heb ontvangen', verklaarde Milans aanvoerder in een eerste reactie.
Volgens de berichten maken de openbare aanklagers nog geen aanstalten actie te ondernemen tegen de betreffende spelers. De zaak is aan het licht gekomen bij grootscheepse controles op illegale handelingen van invloedrijke zakenlieden en politici. Berlusconi, oud-premier van Italië, behoort daartoe.
Eerder al verdwenen voorzitters van voetbalclubs uit de hoogste afdeling achter slot en grendel wegens financiële malversaties. Onzeker is of de documenten kunnen worden gebruikt in een lopende rechtzaak tegen Berlusconi, die in november begon.
Ook de namen van Maldini (aanvoerder van het nationale elftal), Papin, Eranio, Savicevic en Lentini worden genoemd. Ook Eranio, Maldini en Savicevic spelen nog voor Milan.
Ook sporters uit andere afdelingen van de vereniging Milan, zoals volleyballers en ijshockeyers, zouden bij de zaak betrokken zijn.

