 ALSNOG CAO-AKKOORD IN DE METAAL. 
 AMSTERDAM, 11 sept (Reuter) - Werkgevers en vakbonden hebben gisteravond in een poging om een staking te voorkomen alsnog een principe-akkoord bereikt voor een nieuwe cao voor de 180.000 werknemers in de metaal-en elektrotechnische industrie. 
 De werkgevers verenigd in de FME/CWM en de vakbonden waren het na zes uur onderhandelen eens over een cao die een looptijd krijgt van 22 maanden. 
 Punten uit het cao-akkoord zijn: een loonsverhoging van 2,75 procent per 1 oktober 1996 en een eenmalige uitkering van 0,91 procent over het jaarloon in december. In het tweede jaar volgt een een loonsverhoging van 2,25 procent per 1 oktober 1997. 
 Ook in 1997 volgt een eenmalige uitkering van 0,91 procent over het jaarloon. 
 Bovendien bieden de werkgevers een percentage van 0,6 procent in het eerste jaar en 0,5 procent over de laatste tien maanden bestemd voor de werkgelegenheid. 
 De SUM, die in andere bedrijfstakken de VUT wordt genoemd, wordt met een jaar verlengd. 
 Werknemers die ziek worden krijgen honderd procent van hun loon doorbetaald. 
 Er zijn geen afspraken gemaakt over een 36-urige werkweek. 
 De oorspronkelijke vakbondseis was een kortere werkweek voor de hele bedrijfstak in ruil voor flexibelere roosters. 
 De voor maandag 16 september geplande stakingronde in de metaal is van de baan. 
 - redactie Amsterdam +020 - 504 5000 fax +020 - 504 5040. 
 (c) Reuters Limited 1996. 
