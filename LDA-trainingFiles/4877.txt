	Tafeltennissers door debacle in degradatiezorgen
	Van onze tafeltennismedewerker
BRZEG DOLNY
Via een 4-0 overwinning op Nederland heeft Polen de tafeltennisploeg van bondscoach Peter Engel in de Europese Superliga volkomen onverwacht in degradatieproblemen gebracht. Na de 4-1 nederlaag in Tilburg deden de Polen het nog een graadje beter. Door dit resultaat dient de ploeg van coach Engel volgende maand nog twee degradatiewedstrijden af te werken tegen waarschijnlijk Hongarije.
Kopman Danny Heister verloor de cruciale tweede partij van Krzeszewski met 15-21, 21-19 en 21-17. Daarmee knakte er iets in de Nederlandse ploeg. Dat was nog niet het geval geweest na de eerste partij, waarin JÃ¶rg de Cock redelijk had gespeeld tegen de Poolse kopman Blaszczyk maar wel in twee games verloor (23-21, 21-14).
De resterende partijen verliepen uiterst teleurstellend voor bondscoach Engel, die er niet in slaagde om Chen Sung tot positieve actie te bewegen. Tegen de weinig imponerende Skiersky ging hij met 21-19 en 21-15 onderuit.
In het dubbelspel viel de beslissing. De in Tilburg nog succesvolle combinatie Chen/Heister was niet in staat tot een tweede stunt.

