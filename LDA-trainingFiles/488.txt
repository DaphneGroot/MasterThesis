	ANWB-onderzoek geeft treurig beeld van kennis verkeersregels Naar theorieles vraagt nooit iemand
	Van onze verslaggever
HELMOND
Wie in Nederland in 1946 zijn rijbewijs heeft gehaald, mag anno 1997 zonder enige bijscholing nog steeds de weg op. Niemand test of je de 135 verkeersborden uit het Reglement Verkeersregels en Verkeerstekens van 1991 wel kent.
Bij rijschool Van Kampen in Helmond melden zich geregeld oudere mensen aan voor een opfriscursus 'die het toch een beetje eng vinden', vertelt een medewerkster. Ze hebben 'een jaartje of wat niet gereden en willen weer even het gevoel krijgen voor ze de straat op durven'. De opfriscursus bestaat uit enkele rijlessen. 'Theorielessen? Nee, daar vragen ze nooit om. Die geven wij ook niet.'
De ANWB heeft een onderzoek gedaan onder vijfhonderd van zijn leden. De uitkomsten daarvan zullen niemand die op de weg om zich heen kijkt, verrassen, maar er zijn toch enkele schokkende bij. Er is, zo bleek de bond, bij verkeersdeelnemers nauwelijks enige kennis van de voorrangsregels.
Bijna tweederde van de automobilisten zou doorrijden als een blinde met een blindenstok aangeeft te willen oversteken. En driekwart van de ondervraagden denkt dat een auto op een woonerf voorrang heeft op een voetganger. Er heerst onder verkeersdeelnemers grote verwarring over de regels op rotondes.
Treurig, noemt de ANWB deze uitkomsten. De bond verwijt de overheid dat die te weinig goede voorlichting over (nieuwe) verkeersregels geeft. Het ministerie van Verkeer en Waterstaat werpt dat verwijt verre van zich. Er worden bij voortduring kostbare campagnes gevoerd, gericht op verkeersveiligheid, zegt een woordvoerder.
Het ministerie subsidieert daarnaast met vele miljoenen Veilig Verkeer Nederland en andere instanties. En bij de invoering van het nieuwe Reglement Verkeersregels en Verkeerstekens in 1991 heeft
V en W een uitvoerige campagne gevoerd onder de noemer 'Geef je verstand eens voorrang'.
Het is een open deur, maar de Eindhovense politieagent J. Peters wil hem best intrappen. 'Je kunt folders uitgeven wat je wilt, maar sommige mensen willen niet leren', zegt hij. 'Het is een attitudeprobleem. En soms is het niet eens een kwestie van willen. De voorrangsregels zijn nog niet eens het grootste probleem. De nieuwe gebodsborden voor links en rechts afslaan begrijpt helemaal niemand.'
'Wist u dat je richting aan moet geven als je wegrijdt uit stilstand', vraagt rij-instructeur T. van Dongen. 'Zie je wel. Ook zo'n nieuwe regel. Maar het duurt jaren voor nieuwe regels doordringen. Als dat al gebeurt.' Van Dongen houdt even koffiepauze in het restaurant van Schiphol. Hij heeft twee 'probleemgevallen' bij zich met wie hij de hele dag niets anders doet dan de snelweg op- en afrijden.
Dat het droevig gesteld is met de verkeersregelkennis van Nederlanders, hoef je Van Dongen niet te vertellen. Een van de oorzaken daarvan raakt volgens hem aan de wortels van het systeem: er zijn maar liefst 25 duizend rij-instructeurs in Nederland, zo'n zesduizend autorijscholen en 'er is een boel kaf onder het koren'. 'Maar zelfs cursisten die bij mij veertig lessen hebben gehad, geef ik nog niet mijn eigen auto mee. Tachtig lessen, dat zou een minimum moeten zijn. En dan een voorlopig rijbewijs uitschrijven, zoals in BelgiÃ«.'
In politiek Den Haag zijn de afgelopen jaren herhaaldelijk proefballonnetjes opgelaten voor zo'n voorlopig rijbewijs of voor verplichte nascholingscursussen. Maar nooit was daarvoor een meerderheid te vinden. Als het aan politieman Peters lag, kwamen die cursussen er ook zeker. 'Maar wij hebben het niet voor het zeggen.'
Het is lang geleden dat hij een bekeuring uitschreef voor het niet verlenen van voorrang. 'Vijftien jaar terug haalde je nog wel eens iemand naar de kant, controleerde je z'n rijbewijs, bekeurde je om dit soort dingen. Maar het heeft nu geen prioriteit in ons beleid. Snelheid en door rood licht rijden, daar kijken we nog naar. Willen we meer op dit soort zaken letten, dan hebben we meer mensen nodig.'
Peters schuift het voortgezet onderwijs een deel van de schuld in de schoenen. Daar behoort verkeersles nog steeds niet tot het verplichte vakkenpakket. 'Ze pretenderen jongeren voor te bereiden op de
grotemensenwereld. Maar als ze van school komen, ontbreekt het hun aan de meest elementaire kennis op het gebied waar ze de meeste kans lopen om dood te gaan of ernstig gewond te raken.'
Jaarlijks sterven in Nederland ongeveer 1300 mensen in het verkeer. Van hen zijn er 140 voetganger en 270 fietser. De woordvoerder van Verkeer en Waterstaat wil graag wijzen op de cijfers van midden jaren zeventig, toen er jaarlijks rond de 3200 personen in het verkeer de dood vonden. 'Sindsdien zijn de bromfietshelm ingevoerd en de verplichte autogordels. Dat heeft het getal flink omlaag gebracht. Op nul brengen zal niet lukken.'

Foto
	Een wirwar van verkeersborden langs een weg in Gouda. FOTO BERT VERHOEFF - DE VOLKSKRANT

