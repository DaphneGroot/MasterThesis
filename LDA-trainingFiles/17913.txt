 VOLUME TOEGEVOEGDE WAARDE BOUW +5 PCT IN OKT - CBS. 
 VOORBURG, 19 dec (Reuter) - Het volume van de toegevoegde waarde van de bouw is in oktober met vijf procent gestegen ten opzichte van dezelfde periode een jaar eerder, aldus het Centraal Bureau voor de Statistiek (CBS). 
 Aan de flinke stijging van de toegevoegde waarde van de bouw in oktober ging overigens een nog sterkere groei van bijna acht procent in september vooraf. 
 De groei in deze maanden kan volgens het CBS deels worden toegeschreven aan een groter aantal werkbare dagen. Zo kende oktober een werkdag meer dan vorig jaar en gingen in september minder uren verloren door slecht weer. 
 In de eerste tien maanden van dit jaar ligt de toegevoegde waarde van de bouwnijverheid ongeveer op hetzelfde niveau als in 1995. Dit is vooral het gevolg van de strenge winter waardoor de toegevoegde waarde in het eerste kwartaal sterk daalde. 
 De hout-en bouwmaterialenindustrie heeft in de periode januari tot en met oktober een procent meer geproduceerd dan in dezelfde periode van 1995. Deze industriele bedrijfsklasse is een belangrijke toeleverancier van de bouw. 
 Uit CBS-gegevens blijkt verder dat het aantal uitgesproken faillissementen in de bouw in de eerste negen maanden bijna 8% groter is dan een jaar eerder. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
