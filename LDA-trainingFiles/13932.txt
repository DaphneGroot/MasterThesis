Lombardijen.
Lombardijen is een wijk in Rotterdam (in de Nederlandse provincie Zuid-Holland) in het stadsdeel IJsselmonde. De wijk werd begin jaren 60 gebouwd als zelfstandige stadswijk en is sinds 1991 onderdeel van de deelgemeente IJsselmonde. In Lombardijen wonen ruim 14.000 mensen, van wie meer dan
de helft alleenstaand en/of 50-plus is.
De wijk ligt ten westen van de spoorlijn Rotterdam - Dordrecht, binnen een straal van ruim een kilometer rondom station Rotterdam Lombardijen ofwel binnen een straal van ongeveer 700 meter om het kruispunt Spinozaweg, Molenvliet en Pascalweg.
Behalve het NS-station heeft Lombardijen verschillende busverbindingen naar onder meer het winkelcentrum Zuidplein en twee tramlijnen (2 en 20). De verkeersaders zijn de Molenvliet, de Pascalweg en de Spinozaweg, die onder meer aansluit op de uitvalsweg naar de zuidelijke Ringweg.
De wijk telt voornamelijk laagbouw (rijtjeswoningen) en flatwoningen. Verder herbergt Lombardijen het verzorgingshuis de Twee Bruggen, serviceflat 't Lichtpunt, verschillende andere ouderenwooncomplexen, scholen, kerken, een bibliotheek, een wijkcentrum, een park, kinderboerderij de Kooi, speeltuinen, sportvelden en een zestal winkelstraten. Ongeveer in het midden van de wijk ligt het Spinozapark.
Aan de rand van het Spinozapark bevindt zich het onder hardcore, gothic en metalfans bekendstaande 'subcultureel poppodium' Baroeg. Sommige optredens en feesten trekken fans uit heel Nederland en soms het buitenland aan. Door het alternatieve karakter van deze club en haar gasten en vrijwilligers is er sprake van onbegrip en zelfs wantrouwen onder de bewoners. Daarentegen namen in de zomer van 2002 veel plaatselijke middenstanders deel aan de actie "Baroeg moet blijven" door pamfletten op de winkelruiten te plakken.
Geschiedenis.
Lombardijen was een heerlijkheid die bestond uit één boerderij gelegen in de buurt van de huidige Vaanweg ter hoogte van het crematorium Rotterdam-Zuid en de kinderboerderij de Kooi. In 1817 werd Lombardijen formeel een gemeente maar het bestuur vond zowel voor als na 1817 plaats vanuit de heerlijkheid/gemeente IJsselmonde. In 1838 is Lombardijen formeel aan IJsselmonde toegevoegd.
De naam Lombardijen kan te maken hebben met de Italiaanse regio Lombardije: in Lombardijen is het woord Lommerd te herkennen, dat een moderne versie is van het middeleeuwse woord Lombard. Lombarden kwamen tegen het eind van de dertiende eeuw naar Nederland om te handelen in kredieten. Later werd het woord niet (alleen) meer voor Italianen gebruikt maar voor Nederlanders, inclusief Joden, die kredieten gaven en in de vijftiende eeuw ook voor de bank van lening zelf. Of en hoe lommerd/lombard iets te maken heeft met Lombardijen is onduidelijk.
Opbouw.
Na de Tweede Wereldoorlog werden niet alleen de verwoeste delen van de stad Rotterdam opgebouwd maar verrezen ook nieuwe wijken aan de rand. Het ontwerp van de wijk Lombardijen werd gemaakt door een studiegroep onder leiding van ir. A. Bos, directeur van de Dienst Volkshuisvesting. In eerste instantie wilde men de wijk in de vorm van Vreewijk bouwen maar uiteindelijk is het een tussenvorm geworden van stedelijke bouw en het tuindorp-karakter van Vreewijk, een afwisseling van hoogbouw en laagbouw. Het uiteindelijke plan voor de wijk werd ontworpen door ir. P. van Drimmelen van de Dienst Stadsontwikkeling. In het plan was ruimte ingeruimd voor verschillende wijkparken maar bij de uitvoering werden deze vervangen door het Spinozapark en verschillende groenstroken.
