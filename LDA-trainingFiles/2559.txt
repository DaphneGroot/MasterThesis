	Evenementencoach Haldan tevreden over prestaties van mannenploeg bij WK'Ik luister naar de spelers, maar ik beslis'
	Van onze verslaggever
Bart Jungmann
 MANCHESTER
Twee keer wordt Paul Haldan gestoord tijdens het interview. Tegen Trinko Keen zegt hij nee, tegen Chen Sung zegt hij ja en tegen de verslaggevers zegt hij: 'Ik luister naar de spelers, maar ik neem de beslissingen.'
Paul Haldan debuteert bij het WK tafeltennis in Manchester als bondscoach van de mannenploeg en hij denkt dat het hem goed is afgegaan. 'Ik heb gewoon een knop omgedraaid.' Daardoor stond Haldan (gedurende het seizoen zelf nog actief voor Borussia Dortmund) de afgelopen weken niet tussen de spelers, maar erboven.
Dus zegt hij nee als Trinko Keen het opeens in zijn hoofd haalt om toch tegen het gastland om plaats dertien te strijden. En dus zegt hij ja als Soeki komt vragen of er nog wel van zijn diensten gebruik zal worden gemaakt. En dus plukt hij tafeltennistoerist Jonah Kahn van de tribune om het team te completeren. En dus neemt hij met een gelegenheidsformatie de zestiende plaats voor lief na nederlagen tegen Engeland en Joegoslavi.
Haldan: 'Trinko is moe. Hij heeft dit jaar eigenlijk al te veel gespeeld. Danny Heister en hij kunnen nu beter even rust nemen om zich mentaal voor te bereiden voor het individuele toernooi. Het zou zonde zijn als ze hun kansen in het dubbelspel vergooien.'
Paul Haldan is bondscoach geworden omdat de tafeltennisbond geen geld had voor een fulltime-kracht en omdat de spelers hem graag in de hoek zien zitten. Hij staat op de loonlijst als 'evenementencoach'. Door drukke werkzaamheden is Haldan slechts inzetbaar voor grote toernooien en interlands op eigen bodem.
Geen ideale situatie, beseft Haldan zelf maar al te goed. Niet voor de toekomst van het Nederlandse tafeltennis dat gebaat zou zijn bij een consequent beleid van de bond. Mede door de geringe financin is het nu schipperen tussen top- en breedtesport, met alle gevolgen vandien. 'Als je voor topsport kiest, moet je de topspelers wel steunen.' Bezuinigen op trainingsfaciliteiten, zoals nu gebeurt, fnuikt de doorstroming. 'Heister en Haldan zijn toch de producten van de trainingsmogelijkheden die er destijds wel waren.'
Ook voor Haldan zelf is het werken allesbehalve ideaal. Hij moest in Manchester roeien met de riemen die hem werden geboden. 'Aan de ontwikkeling van een speler kan ik niets doen. Maar goed, ik wist dat de voorbereidingstijd te kort was en dat de belangrijkste spelers moe waren na een lang seizoen.'
In die wetenschap is Haldan tevreden over het verloop van het landen-WK. 'De eerste opdracht was bij de eerste drie te komen in onze groep. Dat is gelukt. De tweede opdracht was om de kwartfinale te halen. Dat is niet gelukt. Maar Frankrijk was ook echt te sterk.'
Het optreden van Heister was tot volle tevredenheid van de bondscoach. Over Keen heeft hij gemengde gevoelens. 'Niet slecht, maar ook niet uitstekend.' Een bijna structureel probleem is dat ze met hun tween het gewicht van de ploeg moeten dragen. Jrg de Cock is (nog) niet in staat enige last van hun schouders te nemen en de op 17 april 1965 in Peking geboren Chen Sung lijkt aan het eind van zijn latijn.
Eigenlijk is de vijf dagen eerder in Craiova geboren Haldan de aangewezen man om de Nederlandse ploeg te versterken. Maar de genaturaliseerde Roemeen, zes maal kampioen van Nederland, heeft zich voorgenomen zich niet meer te laten verleiden tot internationale optredens. Ook niet als volgend jaar het EK in Eindhoven worden gehouden. 'Ik heb hier heus wel eens het idee gehad: laat mij dat varkentje maar even wassen. Maar dat heeft geen zin. Op de lange termijn is dat geen oplossing.'
Of de coaching dat wel is, valt nog te bezien. Een dezer dagen gaat hij in een vrij uurtje met de spelers rond de tafel zitten om de gang van zaken te bespreken. 'Perfect kan het nooit geweest zijn en van de fouten moeten we leren.' Daarna zal Haldan zijn eigen inbreng evalueren en beslissen of de samenwerking een vervolg krijgt. 'Tenzij de bond van mening is dat ik niet de geschikte persoon ben.'
Zelf denkt Haldan door zijn ervaringen als speler een goed klankbord te zijn. Als een tafeltennisser na een verloren partij klote zegt, beseft Haldan dat zwijgen op dat moment goud is. 'Ik heb zelf op niveau gespeeld. Ik weet wat er op dat moment leeft.'
De coaching is hem zwaarder gevallen dan gedacht. 'Het eindigt niet bij de tafel. Het moeilijkste is het mentale gedeelte.' Jan Vlieg, een van zijn voorgangers, kan binnenkort een telefoontje verwachten. 'Ik wil hem bedanken voor de jaren dat hij mij gecoacht heeft. Nu ik weet wat er allemaal bij komt kijken, kan ik pas echt zijn werk waarderen. Het is gemakkelijker om speler te zijn dan om coach te zijn.'

Foto
	Paul Haldan FOTO GUUS DUBBELMAN - DE VOLKSKRANT

