	Van 't Heks Scherven is waar meesterwerk
	Scherven door Youp van 't Hek en Rens van der Zalm. Muziek: Ton Scherpenzeel. Theater aan de Parade Den Bosch, 26 maart. Tournee.
De likeurfabriek De Blaue Flesch is al driehonderd jaar een familiebedrijf. Als hun vader de directeur is overleden, vechten twee broers een botte machtstrijd uit over het beheer van de fabriek. Zij konden het als kind goed met elkaar vinden, maar zijn nu tegenpolen: romantiek tegenover kille efficiency. In vijf jaar helpen ze het bedrijfje met hun ruzie volkomen naar de knoppen.
Die tegenstelling is de kapstok waaraan Youp van 't Hek zijn vertrouwde thema ophangt: de blinde jacht op kortetermijnsucces en een vette bankrekening maakt van de mens een duffe, berekenende en vooral oninteressante gladjanus.
De romanticus gaat met zijn vriendinnetje naar Parijs. Zij knijpen elkaar met een intiem gevoel van verstandhouding in de handen bij het zien van De Appels van C축zanne. Zij zijn gelukkig als Woody Allen in de film Manhatten zegt dat dat schilderij een van de redenen is waarom het leven de moeite waard is. En hij gaat met zijn demente moeder naar Parijs om naar diezelfde Appels van C축zanne te kijken.
De romanticus gaat fel tegen de mening van de lafbek in, die zegt dat over smaak niet te twisten valt. Smaak is juist een halszaak. Elk gedicht, elke maaltijd, elke film, elke landstreek is een stevige discussie waard.
Als de romantische broer dreigt vast te lopen, hoeft hij maar even naar de zwijgende muzikant op straat te kijken om zich weer op te laden. Deze zwerver weet niets van hem en vormt daarom geen enkele bedreiging. Met zijn stille commentaar is hij een gids, een waarschuwingsbord en uiteindelijk zijn metgezel.
De zwerver is een terugkerend personage in het werk van Youp van 't Hek. Hij is de metafoor voor vrijheid, de man die geen kerstboom hoeft te kopen, en die de dingen kan doen die een zwoeger met een hypotheek moet laten. In deze voorstelling is de zwerver indringender dan ooit.
Youp van 't Hek heeft Scherven een aantal maanden als een solovoorstelling gespeeld, omdat Rens van der Zalm bij een verkeersongeluk geblesseerd raakte. Niemand hoefde zich door de omschakeling van de show beduveld te voelen. Maar met Van der Zalm erbij is Scherven een waar meesterwerkje geworden.
Van 't Hek slaagt erin om heel persoonlijk te worden en toch niet klef. Zo staat zijn overleden vader model voor het borstbeeld van de fabrieksdirecteur op het podium. En er worden tedere vakantieherinneringen opgehaald met vader en moeder en broertje in Frankrijk. Die roepen bij Van 't Hek een 'ongegeneerde golf van melancholie' op.
Van 't Hek toont aan dat cabaret nog steeds ge출ngageerd kan zijn zonder gratuite grappen. Er zit nog veel authentieke woede in die man, en hij ramt het er met veel humor uit.
Rens van der Zalm bespeelt niet alleen vele instrumenten, maar ook nog allemaal zeer goed. En hij kan zich in zijn woordloze spel zo klein maken, dat hij vanzelf groot wordt.
Ondanks het realistische, grootse (fabrieks)decor van Herman van Elteren is Scherven een lieflijk kleine voorstelling. Grote opmerkingen worden in bijzinnetjes verpakt en zelfs als Van 't Hek raast en tiert gaat de huiskamersfeer niet verloren. Ook De Appels van C축zanne is maar een klein schilderijtje. Daarom is het jammer dat in de nieuwe versie van de show een innemende ode aan Wim Kan, die het publiek echt bij zich op schoot kon trekken, is verdwenen.
Maar verder valt er niet te klagen. Het is een mooi stel. Hek en Zalm: de druktemaker en de stille kracht. Zij maken van Scherven twee en een half uur geluk.
Patrick van den Hanenberg

