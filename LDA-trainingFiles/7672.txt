Wetenschappelijke promotie.
Promotieplechtigheid in 1721 in Leiden, afgebeeld op het proefschrift van Willem van Irhoven uit Den Bosch over de lege ruimte ("De Spatio Vacuo")
Promotie in academische zin is het behalen van de academische graad van "doctor" door het schrijven en publiekelijk verdedigen van een proefschrift, al dan niet met stellingen, aan een universiteit, of althans onder supervisie van een hoogleraar die als promotor optreedt. Strikt genomen is de promotie slechts het ondeelbare moment waarop deze hoogleraar de promovendus bevordert tot doctor, tijdens de promotieplechtigheid, na de verdediging en de beraadslaging door de promotiecommissie. In het Nederlands-Nederlandse spraakgebruik doelt men met een "promotie" vaak op het volledige onderzoeksproject, met het enkele jaren durende doctoraatsonderzoek dat uitmondt in een proefschrift.
De promotie gaat volgens een vast ceremonieel, dat sterk per land en per universiteit kan verschillen.
Degene die gaat promoveren wordt een "promovendus" genoemd. In principe wordt iemand die aan een proefschrift werkt een doctorandus genoemd ('hij die nog doctor moet worden'), maar in Nederland wordt de term promovendus al gebruikt vanaf de start van het onderzoeksproject, om verwarring met de (vandaag verouderde) term doctorandus te vermijden.
De promotieplechtigheid wordt in Vlaanderen soms ook wel het doctoraatsexamen genoemd. Degene die bij een bepaalde hoogleraar gepromoveerd is, wordt formeel als diens "promotus" aangeduid.
Toelating.
Om tot promotie toegelaten te worden moet men eerst de graad van Master ("Master of Science, Master of Arts", meester in de rechten of ingenieur) of een daarmee gelijk te stellen (bijvoorbeeld buitenlandse) graad hebben behaald. Bij hoge uitzondering wordt vrijstelling verleend van dit vereiste.
Begeleiding.
Naast de promotor zijn er vaak een of meer andere begeleiders van de promovendus. Veelal zijn dit de dagelijkse begeleiders, waar de promotor meer op afstand staat. Indien de kandidaat voornamelijk begeleid is door een ander dan de promotor wordt deze begeleider meestal tot copromotor benoemd, veelal een universitair (hoofd)docent. Soms heeft een promovendus meer dan een promotor en/of meer dan een co-promotor, bijvoorbeeld wanneer het onderzoek is uitgevoerd in een samenwerkingsverband tussen twee faculteiten of universiteiten. Het maximaal aantal toegestane (co)promotores staat geregeld in het promotiereglement van de universiteit waaraan de kandidaat promoveert.
Het onderzoek voor een doctoraat wordt veelal aan een universiteit uitgevoerd, maar noodzakelijk is dat niet. Het is ook mogelijk als "buitenpromovendus" te promoveren, bijvoorbeeld als medewerker van een niet-universitaire onderzoeksinstelling, zoals een researchlaboratorium in het bedrijfsleven, of een perifeer ziekenhuis. In de vakken die niet van uitgebreide faciliteiten afhankelijk zijn kan iemand zelfs thuis zijn proefschrift schrijven.
Nederland.
Promovendi die hun onderzoek aan een universiteit uitvoeren zijn in Nederland doorgaans in dienst van die universiteit. Zij worden gezien als medewerkers die hun eigenlijke studie al achter de rug hebben, bij de universiteit werken om bij te dragen aan de onderzoekstaak die universiteiten wettelijk hebben. Daarnaast financiert de Nederlandse Organisatie voor Wetenschappelijk Onderzoek (NWO) in Nederland het onderzoek van promovendi bij universiteiten, als een ingediend onderzoeksvoorstel door NWO is goedgekeurd.
Daarnaast geven promovendi vaak ook college aan studenten: de onderwijstaak. Sommige universiteiten overwegen om ook promovendi als studenten op te vatten en daarom een beurs in plaats van een salaris te geven, iets wat in het buitenland minder ongebruikelijk is, daar buitenlandse promoties menigmaal onvergelijkbaar zijn met Nederlandse. De Hoge Raad heeft deze maatregel in 2006 echter geblokkeerd met de vaststelling dat promovendi werknemers zijn die net als alle andere werknemers het recht hebben op ten minste het minimumloon. Aan de Rijksuniversiteit Groningen is niettemin een systeem van bursalen ingevoerd.
Vooral in de natuurwetenschappen is de promovendus ook daadwerkelijk een medewerker, die werk verricht in het kader van de wettelijke onderzoekstaak die universiteiten hebben. Een hoogleraar is daar in de eerste plaats onderzoeksleider en kan net zomin zonder promovendi functioneren als een dirigent zonder orkest kan functioneren. De promotie is hier niet zozeer een opleiding als wel een bewijs van bekwaamheid. Een juridisch promovendus is minder onmisbaar voor zijn promotor.
Wettelijk bestaat in Nederland maar één soort doctorstitel, te vergelijken met de Angelsaksische "PhD". Ook hiervoor geldt dat men een substantiële bijdrage levert aan de wetenschap en dus origineel werk oplevert. In tegenstelling tot een Nederlands proefschrift, dat vaak vijf of meer wetenschappelijke publicaties bevat is het in de Angelsaksische gebieden in het algemeen niet geoorloofd om tussentijds onderzoeksresultaten te publiceren die vervolgens één op één worden overgenomen c.q. als hoofdstuk in het proefschrift worden opgenomen. Dit wordt namelijk gezien als een vorm van "self-plagiarism".
Vlaanderen.
In Vlaanderen zijn doctorandi in de regel betaalde medewerkers aan de universiteit. Gelijkaardig aan de de NWO bestaat er in Vlaanderen een Fonds voor Wetenschappelijk Onderzoek. Dit is een stichting van openbaar nut die gesubsidieerd wordt door de Vlaamse Overheid. Er zijn ook doctorandi die als assistent bezoldigd worden door de universiteit en er zijn ook doctorandi die bezoldigd worden door hun onderzoeksprojecten. Net zoals in Nederland nemen doctorandi doorgaans onderwijstaken op: suppleantie, begeleiding van praktische oefeningen, toezicht bij examens, examens verbeteren.
Voorbereiding.
Voor de plechtigheid plaatsvindt, moet het proefschrift worden goedgekeurd. De eerste stap is de goedkeuring door de (co)promotoren. Daarna wordt het proefschrift voorgelegd aan een beoordelingscommissie (soms promotiecommissie genoemd), bestaande uit een aantal wetenschappers die soortgelijk onderzoek doen als de promovendus. Dit kunnen ook wetenschappers uit het buitenland zijn. Op sommige universiteiten is de promotor lid van de commissie, bij andere juist niet. Dergelijke commissies zijn een betrekkelijk recent verschijnsel en zijn in het leven geroepen om te voorkomen dat een promotor - voor wie een promotie ook een prestige-project is - te gemakkelijk promovendi laat promoveren. Het komt soms voor dat de commissie een proefschrift afkeurt dat de promotor had goedgekeurd. Meestal krijgt de promovendus de kans aanpassingen te doen en het manuscript weer aan de commissie voor te leggen.
Na goedkeuring krijgt het proefschrift de definitieve vorm en wordt het in beperkte oplage vermenigvuldigd en toegezonden aan belangstellenden. Soms wordt daarnaast de samenvatting, vaak met stellingen, apart verspreid, het zogenaamde schijntje.
Pedel en promotiecommissie tijdens een promotie in Delft, 2008
Promovenda geflankeerd door paranimfen tijdens een promotie in Leiden, 2007.
De promovendus wordt geacht tijdens de promotieplechtigheid in representatieve kleding (traditioneel, maar niet bij alle universiteiten verplicht, in rokkostuum) te verschijnen en zich te laten bijstaan door twee paranimfen die zich in kleding voegen naar de promovendus. De paranimfen kunnen collega's zijn, maar ook vriend(inn)en, of familieleden. Vrouwelijke promovendi gaan vaak gekleed in een speciale jurk die representatief moet zijn. De promotiecommissie tijdens de zitting bestaat uit de promotor(en), eventuele copromotoren en andere uitgenodigde 'opponenten'. Ook de leden van de beoordelingscommissie kunnen deel uitmaken van deze promotiecommissie.
De promovendus en de paranimfen verkleden zich voor de promotie in een aparte ruimte, vaak het "zweetkamertje". Daar worden de promovendus en de paranimfen opgehaald door de in traditioneel gewaad gestoken pedel van de universiteit die hen met een staf met bellen (de scepter) voorgaat naar de promotiezaal. De exacte volgorde is afhankelijk van de universiteit, bijvoorbeeld eerst de pedel, daarna de eerste paranimf, de promovendus en de tweede paranimf. Daarna staat iedereen in de zaal op en leidt de pedel de leden van de promotiecommissie binnen, ene ventuele andere leden van deze stoet, het cortege. Hoogelaren dragen de aan hun universiteit gebruikelijke toga met muts. Als hebben plaatsgenomen in de corona, en hun muts hebben afgenomen, mag iedereen in de zaal op een teken van de pedel of de voorzitter van de vergadering weer gaan zitten.
Dat een promovendus "zakt" op de plechtigheid komt niet voor.
De zitting.
Gedurende de zitting wordt de promovendus in openbaar debat aan de tand gevoeld over het proefschrift met de stellingen die hij zo goed mogelijk moet verdedigen.
De hele plechtigheid duurt afhankelijk van de universiteit precies 45 minuten (een uur minus het "academisch kwartiertje") of een uur. In Nederland is de verdediging strikt beperkt (drie kwartier of een uur). In België duurt deze soms wel vele uren.
De promovendus spreekt de commissieleden aan met 'mijnheer/mevrouw de rector', 'hooggeachte promotor' en 'hooggeleerde', 'zeergeleerde' of 'geleerde opponent' (of "opponens"), naargelang hun status. De promovendus mag zijn paranimfen om raad vragen bij het beantwoorden van de vragen, maar in de praktijk komt dit hoogst zelden voor.
De vragen die gesteld worden zijn in de regel binnen de promotiecommissie van tevoren al kenbaar gemaakt, maar doorgaans niet aan de promovendus. In sommige universiteiten wordt de oppositie geopend door een "bevriende" opponent, terwijl het ook kan gebeuren dat de eigen promotor als laatste de promovendus mag ondervragen. Dit is niet het geval bij de Universiteit Utrecht, Universiteit Maastricht, Radboud Universiteit, de Vrije Universiteit en de Universiteit van Amsterdam, waarbij de eigen promotor geen vragen stelt tijdens de promotieplechtigheid. In sommige gevallen betekent dat, dat de andere opponenten niet al hun vragen kunnen stellen, in andere gevallen kan het zijn dat de promotor een heleboel tijd heeft en die geheel moet vullen. Ook kan het bij een conflict tussen de promotor en de promovendus voorkomen, dat de voorzitter ervoor zorgt, dat de promotor niet aan het woord komt en alleen de bul aan het eind mag overhandigen.
In beginsel is het zo dat de promovendus enigerlei verdediging van zijn proefschrift moet voeren. Hij moet dus iets, wat dan ook, zeggen in antwoord op de vragen. Doet hij dit niet, omdat hij bijvoorbeeld met stomheid geslagen is, dan is hij niet gepromoveerd. Een slechte verdediging is ook een verdediging en heeft voor de promovendus in de praktijk niet de consequentie dat men hem de doctorstitel zal onthouden. Overigens is de plicht tot verdediging niet in de wet vastgelegd maar alleen in de promotiereglementen van de universiteiten.
Aangezien een promotie over het algemeen een openbare plechtigheid is, zitten tijdens de promotieplechtigheid meestal de collega's en studiegenoten, familieleden, vrienden en bekenden van de promovendus in de zaal. De discussies die tussen de opponenten en de promovendus gevoerd worden zijn echter veelal zeer wetenschappelijk en formeel van aard. De aanwezigen in de zaal zal de inhoud daarvan grotendeels ontgaan.
Afsluiting.
Als de vastgestelde tijd voor de verdediging om is komt de pedel binnen, stampt met zijn staf op de grond en roept luid: "Hora est!" ("het is tijd!") of woorden van gelijke strekking. Er wordt daarna niet meer gesproken: een opponent die bezig was een vraag te stellen, hoeft de vraag niet af te maken, en een promovendus hoeft ook niets meer te zeggen.
Er is een geval bekend van een promovendus die kort voor de plechtigheid door een hersenbloeding was getroffen die hem het spreken onmogelijk maakte. De promotor loste het probleem op door een vraag te stellen (lees: een toespraak te houden) die drie kwartier duurde, zodat de pedel binnenkwam voordat de promovendus aan het woord kon komen.
Na de plechtigheid trekt de commissie zich terug (de aanwezigen staan weer op bij het verlaten van de zaal door de hooggeleerden) om zich te beraden of aan de promovendus de doctorstitel kan worden verleend. Althans in theorie, want in de praktijk zal het zelden voorkomen dat de promotie niet doorgaat; als het proefschrift niet goed genoeg was, laat men het niet op de plechtigheid aankomen om dat aan de promovendus mede te delen.
Wel wordt hier de kwaliteit van de verdediging van het proefschrift besproken; daarvan is mede afhankelijk of de doctorstitel "cum laude" wordt verleend. Bij een briljant proefschrift kan een slechte verdediging er in beginsel alsnog voor zorgen dat het predicaat "cum laude" niet wordt toegekend, maar voor het al dan niet "cum laude" promoveren is de verdediging niet van groot belang. In het algemeen wordt reeds tevoren besloten over een "cum laude", omdat daar een strenge procedure voor is, want universiteiten willen voorkomen dat deze kwalificatie devalueert en dat het in het uiterste geval bedenkelijk is als iemand niet "cum laude" promoveert. Een praktisch punt is dat de bul reeds tevoren pleegt te worden gecalligrafeerd, zodat dan dus ook al moet vaststaan of "cum laude" wordt verleend.
De diploma-uitreiking na de "laudatio" bij een promotie (Promotie tot doctor in de letteren en wijsbegeerte van de 25-jarige Luitenant ter Zee der derde klasse KMR P. J. D. Drenth)
Hierna komt de promotiecommissie weer binnen (zaal staat weer op) en reikt de promotor met een toespraakje ("laudatio") aan de promovendus de doctorsbul uit, al dan niet "cum laude", waarna de promovendus zich doctor mag noemen. De commissie en eventueel aanwezige andere hoogleraren (in toga) verlaten als eerste onder begeleiding de zaal.
Tijdens dit laatste gedeelte zal de promotor of een andere begeleider van de promovendus de jonge doctor toespreken, waarbij hij ingaat op de meer persoonlijke aspecten van het functioneren van de promovendus tijdens zijn of haar onderzoekswerk. Hierbij ontspant ieder zich en kan er soms flink gelachen worden. Hierna is er gelegenheid tot feliciteren en meestal een receptie.
Verschillen in de ceremonie.
Per universiteit kan de procedure bij de ceremonie wat verschillen. Zo heeft aan een aantal Nederlandse universiteiten de promovendus de gelegenheid om zijn of haar proefschrift aan het publiek toe te lichten voordat het officiële programma begint (het lekenpraatje). In Rotterdam maakt dit deel uit van het officiële programma. Zo'n praatje beinvloedt de duur van de promotieceremonie. De rol van de promotor kan per universiteit ook verschillen. Soms stelt deze de eerste vraag, soms de laatste en soms niet een vraag. Soms spreekt de co-promotor de jonge doctor toe. De promotieplechtigheid in Nijmegen en Tilburg begint en eindigt met een kort gebed, uitgesproken door de "rector magnificus" nadat iedereen binnen is en voordat de hoogleraren de zaal verlaten.
In Groningen wordt in plaats van "Hora est!", "Hora finita!" gebruikt. In Twente, waar geen Latijn wordt gesproken, wordt de verdediging afgesloten met de woorden: "Mijnheer/Mevrouw de rector, de tijd is verstreken".
De kledingvoorschriften voor promovendi en leden van de promotiecommissie lopen ook wat uiteen. Aan de Universiteit Leiden dragen promovendus en paranimfen bijvoorbeeld een rok met niet een wit, maar een zwart vest (en een wit strikje). In Wageningen kunnen promovendi kiezen voor het dragen van ceremoniële kleding uit het land van herkomst.
Ook werd in Wageningen tot 1 januari 2017 naast het "laudatio" ook een "judicium" uitgesproken waarbij in de openbare toespraak door de promotor het oordeel van de commissie over het proefschrift en de verdediging wordt gegeven.
Uitstel of afstel van de promotie.
Een promotieplechtigheid verloopt bijna altijd gladjes. Wel komt het voor dat één of meer van de commissieleden flink tegengas geeft, of ronduit ontevredenheid toont over het behaalde resultaat, maar na afloop van de plechtigheid wordt de promotie altijd toegekend. De commissie heeft immers het werk al lang van tevoren gelezen en goedgekeurd. Een afkeuring na de plechtigheid zou niet alleen de promovendus blameren, maar ook de promotor, de commissieleden en de universiteit.
De enige mogelijke uitzondering hierop, zo wordt altijd gezegd, is dat er ter plekke fraude zou worden vastgesteld, bijvoorbeeld plagiaat.
Promotie in België.
Het proefschrift wordt in belgie beoordeeld door een jury. Deze jury bestaat uit de promotor en de decaan en een aantal professoren die geacht worden over kennis van de materie te beschikken. Veelal wordt ten minste een externe professor van een andere universiteit in de jury opgenomen. De faculteitsraad komt samen en bepaalt dan een datum en uur voor de verdediging. Dit wordt "ad valvas" bekendgemaakt. De verdediging is publiek en behalve de doctorandus en de jury zijn doorgaans ook familieleden, kennissen, collega's assistenten en studenten aanwezig. De doctorandus en de jury gaan gekleed in een pak met das. Soms is er voorafgaand ook een zogeheten preliminaire verdediging, die niet publiek is en waar in de praktijk de beoordeling over de thesis gebeurt. De doctorandus presenteert zijn onderzoek in circa één uur, maar er is geen strikte tijdslimiet. Dan krijgen alle aanwezigen de gelegenheid om vragen te stellen, waarbij de decaan het woord verleent en de doctorandus zo uitgebreid mogelijk antwoordt. In praktijk zijn het de juryleden, die immers als enigen de thesis vooraf hebben kunnen inzien, die vragen stellen. Op aangeven van de decaan trekt de jury zich terug om te beraadslagen. De jury gaat na, of het werk van de doctorandus waar is, bewezen is, relevant is en oorspronkelijk is. Het is hoogst zelden dat een doctoraat na de verdediging niet toegekend wordt. De beraadslaging gaat er vooral over of het doctoraat wordt toegekend met voldoening (is zeldzaam), met onderscheiding, met grote onderscheiding of met de grootste onderscheiding. De jury komt dan terug uit beraadslaging en de decaan leest de graad voor, overhandigt het door de jury ondertekende diploma, dat de nieuwe doctor ook moet ondertekenen. Dan volgt een receptie met schuimwijn.
Aggregaat.
Een doctor die een vaste benoeming als gewoon hoogleraar beoogde, kon tot 1995 een aggregaat voor het hoger onderwijs behalen. Dit verliep in twee delen. Het eerste deel ging zoals een doctoraat: de doctor verrichtte onderzoek, schreef een thesis en verdedigde die thesis publiek voor de jury van professoren. Het tweede deel bestond uit de proefles. De doctor moest in de grote aula een openbare proefles geven die voor iedereen begrijpelijk is. De aanwezige professoren van de jury droegen bij die gelegenheid hun toga en de zitting vertoonde een plechtig karakter. Ook de rector was aanwezig. Na de proefles trok de jury zich terug om te beraadslagen en verleende de doctor dan het perkamenten diploma van geaggregeerde voor het hoger onderwijs.
Eredoctoraat.
Veel universiteiten reiken soms eredoctoraten uit aan mensen die zich op bepaalde gebieden erg verdienstelijk hebben gemaakt. Dit zijn ofwel vermaarde geleerden op het betreffende vakgebied, zoals Jac. P. Thijsse, die vooral bekend is geworden door de Verkade-albums, of publieke figuren van bijzondere betekenis. Zo verleende de Leidse Universiteit in 1999 een eredoctoraat aan Nelson Mandela en verleende de Vrije Universiteit in 1965 het eredoctoraat aan Martin Luther King en in 2008 aan Gerrit Zalm. Nederlandse universiteiten zijn niet royaal met eredoctoraten. Een Duitse hoogleraar met een zekere staat van dienst heeft vaak verschillende eredoctoraten, in Nederland is dat een uitzondering. Bekende Duitse eredoctors waren de componisten Robert Schumann en Johannes Brahms. De titel voor een persoon aan wie een eredoctoraat wordt verleend, wordt in officiële termen een "doctor honoris causa" genoemd, afgekort doctor h.c.
De uitreiking van een eredoctoraal gaat net als een gewone promotie gepaard met een plechtige bijeenkomt.
