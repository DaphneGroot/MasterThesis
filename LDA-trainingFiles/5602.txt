Wereldgezondheidsorganisatie.
De Wereldgezondheidsorganisatie (Engels: "World Health Organization", WHO) is een gespecialiseerde organisatie van de Verenigde Naties gevestigd in Genève met als doel wereldwijde aspecten van de gezondheidszorg in kaart te brengen, activiteiten op het gebied van de gezondheidszorg te coördineren en de gezondheid van de wereldbevolking te bevorderen.
Geschiedenis.
De WHO werd op 7 april 1948 opgericht door de Verenigde Naties. Jaarlijks wordt deze dag als Wereldgezondheidsdag met een thema in het nieuws gebracht.
In het logo van de WHO is een esculaap verwerkt.
De Wereldgezondheidsorganisatie houdt zich ook bezig met classificatie van aandoeningen (ICD-10) en geneesmiddelen (ATC-codering).
Directeuren-generaal.
In mei 2006 overleed de directeur-generaal van de WHO, Lee Jong-wook. Zijn positie is enkele maanden onbezet gebleven, maar sinds 9 november 2006 is Margaret Chan directeur-generaal van de organisatie. In mei 2017 werd
de Ethiopiër Tedros Adhanom Ghebreyesus haar opvolger, hij was minister van Gezondheidszorg en van Buitenlandse Zaken van het Oost-Afrikaanse land. Tegen zijn benoeming werd geprotesteerd, hij zou corrupt zijn en behoren tot de kring vertrouwelingen van een repressief regime.
