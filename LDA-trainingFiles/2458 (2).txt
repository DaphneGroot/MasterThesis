F.C. De Kampioenen (televisieserie).
F.C. De Kampioenen was een komische televisieserie van de Vlaamse openbare omroep. De reeks liep van 1990 tot 2011 en wordt tegenwoordig nog regelmatig heruitgezonden. Sinds 1997 wordt ook een gelijknamige stripreeks uitgegeven.
In 2013, twee jaar na het einde van de televisieserie, kwam er een vervolg op het witte doek met de langspeelfilm '. Twee jaar na de eerste film kwam er een tweede film ter ere van het 25-jarig bestaan van de serie: '. Een derde film staat gepland voor eind 2017.
Situering en humor.
De serie draait rond de belevenissen van een slecht presterende café-voetbalploeg, genaamd F.C. De Kampioenen, met een focus op de leefwereld van enkele gezichten uit het team. De meeste scènes spelen zich af in het clublokaal (café), de woonsten van de hoofdpersonages en het handelspand van de buurman. Soms wordt er door middel van buitenopnames ook uitgeweken naar het voetbalveld of een andere locatie.
Tijdens de eerste seizoenen worden de humoristische situaties vaak vermengd met dramatische facetten, wat maakt dat de personages op dat moment in ruime mate uit het echte leven gegrepen lijken. Zo vormt op dat moment onder meer de nakende affaire tussen Balthazar Boma en Pascale Crucke een niet-komische rode draad, alsook de zorgen die Pascale en Oscar Crucke hebben omtrent hun opgroeiende tienerdochter Bieke. In de latere jaargangen verdwijnen dit soort nuances veelal naar de achtergrond en zijn de (verhoudingen tussen de) personages sterk afgevlakt. Er wordt vanaf dan veelal met stereotypes gewerkt ("de domme", "de slimme", "de tegenstander") en met situaties en uitdrukkingen die op constante basis terugkeren en hun humor vooral halen uit de veelvuldigheid waarmee ze gebruikt worden.
Het merendeel van de afleveringen haalt zijn humor en verhaalverloop uit een misverstand, dat in veel gevallen wordt veroorzaakt door de stereotiepe nieuwsgierigheid van het personage Carmen Waterslaeghers. Soms duiken ook dialogen op met een seksuele ondertoon, al worden deze - aangezien het een familieserie is - nooit expliciet. De personages spreken tussentaal.
Een constant element in de serie is de vijandige buurman, die geldt als de belangrijkste antagonist (tegenspeler) ten opzichte van de andere hoofdpersonages. Dit personage voelt zich op meerdere vlakken gehinderd door de voetbalploeg en ziet ze dan ook liever vertrekken. In de eerste jaargangen wordt deze rol ingevuld door de garagist Dimitri De Tremmerie (DDT), gespeeld door Jacques Vermeire. Hij wordt in seizoen 9 opgevolgd door restauranthouder Bernard Theofiel Waterslaeghers (BTW), gespeeld door Jakob Beks, en vanaf seizoen 11 ten slotte door antiekverkoper Fernand Costermans, gespeeld door Jaak Van Assche.
Uitzendingen.
De eerste aflevering van "F.C. De Kampioenen" werd uitgezonden op 6 oktober 1990 op de Vlaamse openbare omroep BRT (nu VRT). Luc Beerten, toenmalig scripteditor, zei toen dat het publiek beslist wat er op langere termijn met de reeks gebeurt. Volgens hem waren de reacties van de personen die al met de reeks geconfronteerd werden bemoedigend. Terecht bleek, want de reeks was meteen een succes; niet het minst door de rol van de toen erg populaire Jacques Vermeire. De eerste seizoenen van de serie werden opgenomen voor een live-publiek. Nadien werd gewerkt met een lachband, die telkens per individuele aflevering werd opgenomen bij een voorvertoning, die meestal plaatshad in het Amerikaans Theater in Brussel.
Vanaf de eerste reeks werd "F.C. De Kampioenen" uitgezonden op het eerste net van de BRT, TV1 (nu Eén), later werd de serie herhaald.
Op 16 juni 2009 kondigde de VRT dat de serie na haar 21ste seizoen zou worden stopgezet. Op 15 december 2010 werd de laatste scène opgenomen. De laatste woorden hierin komen van het personage Balthazar Boma, met zijn catchphrase "Tournée générale, mijn gedacht!". Deze laatste aflevering werd op 8 januari 2011 ingelachen en verscheen op 26 februari 2011 op het tv-scherm.
Cameo's.
In de aflevering "Bij Xavier" (reeks 6, 1996) hernamen enkele acteurs uit het BRT-feuilleton "De Collega's" (1978-1981) hun rol: Bob Van Der Veken als "directeur Paul Tienpondt", Jacky Morel als "Hilaire Baconfoy, gangwachter eerste klas" en Manu Verreth als "classificeerder Jomme Dockx".
Afleveringen.
Onderstaande tabel toont de uitgezonden afleveringen en het gemiddelde aantal kijkers per seizoen. De best bekeken aflevering is "De sympathiekste" uit seizoen 6 met 2.050.000 kijkers. De laatste aflevering van de serie, getiteld "De mooiste dag", bereikte 1.697.876 kijkers.
Langspeelfilms.
In 1993 ontstonden plannen voor een langspeelfilm die een brug moest slaan tussen het vierde en vijfde seizoen van de serie. Het project werd echter voortijdig afgevoerd. Een nieuwe filmintentie werd aangekondigd in 2008, maar een jaar later opnieuw ingetrokken omdat de acteurs het scenario "Te plat, niet grappig en ordinair" vonden.
Door het weigeren van dit filmscenario was de VRT zo gepikeerd dat men uit rancune besloot de stekker uit de populaire comedyserie te trekken.
Enige tijd na afloop van de serie, kwam alsnog een langspeelfilm tot stand. Eind 2013 kwam "Kampioen zijn blijft plezant" in de bioscoopzalen. Vanwege het grote succes van de prent, werd er een tweede film gedraaid voor het 25 jaar bestaan van de kampioenen. De film ging op 28 oktober 2015 in première. Intussen staat een derde film gepland voor 2017.
10 jaar Kampioenen.
In het najaar van 1999 zond TV1 een huldeprogramma uit naar aanleiding van het tienjarig bestaan van de reeks. Ben Crabbé ontving wekelijks een van de negen hoofdacteurs voor een gesprek. Er werden ook filmpjes en interviews met fans getoond. Copresentatrice Sabine De Vos zocht iedere week een van de acteurs op een onverwacht moment op.
Expositie.
Na de laatste opnamen van "F.C. De Kampioenen" werden de decorstukken tentoongesteld. De expositie liep van eind december 2010 tot eind maart 2011 in station Antwerpen-Centraal Van juli tot begin september 2011 was de expositie onder de naam "F.C. De Kampioenen aan zee" te zien in het Kursaal Oostende.
Na de expositie werden bijna alle decors van de televisieserie weggegooid omdat ze te hard versleten waren.
Van de grote decorstukken is alleen het "Bolleke", het autootje waar Marcske mee rondreed in de serie, behouden gebleven en staat bij Herman Verbruggen thuis in de hal Ook zijn de kostuums van de acteurs, de juwelen en wat herkenbare spullen bewaard gebleven.
Plopsaland.
Het café werd nagebouwd in Plopsaland De Panne als tijdelijke attractie bij speciale gelegenheden.
Catchphrases.
Deze reeks heeft enkele cliché-uitdrukkingen (catchphrases) opgeleverd. Het zijn uitdrukkingen die de personages met de regelmaat van de klok gebruiken en waarbij mensen meteen de link leggen met F.C. De Kampioenen.
