Container (kist).
Een stuwadoor gooit een twistlock op een container
Containers in de haven van New Jersey
Een containerschip verlaat de haven van Curaçao
Een container of zeecontainer is een gestandaardiseerde metalen kist voor het transport van losse goederen. Door het gebruik van standaardafmetingen kan de container zowel via de weg, het water als per spoor worden vervoerd, zonder dat de goederen zelf hoeven te worden in- of uitgeladen.
Het Engelse woord "container" betekent "vat, recipiënt".
De standaardmaat van een container heet TEU (zie aldaar). Luchtcontainers, geschikt voor vliegtuigen, zijn in het algemeen smaller dan de standaardcontainers.
Een TEU is 20 voet (ca. 6 meter) lang, 8 voet (2,44 meter) breed en 8½ voet (2,60 meter) hoog. Er zijn ook containers van 10 (voornamelijk voor offshore en opslag), 30 (voornamelijk tankcontainers), 40 en 45 voet (respectievelijk ca 3, 9, 12 en 13,65 meter) lang, met dezelfde breedte en hoogte; deze worden voornamelijk voor transport over land gebruikt. De hoogte van een container kan 8 voet, 8½ voet of 9½ voet zijn.
Geschiedenis.
De container als transporteenheid is in de jaren dertig uitgevonden door Malcolm McLean. Het duurde echter nog tot 1955 totdat containers echt werden gebruikt. Toen werden ze geïntroduceerd bij de White Pass & Yukon Route, die het eerste containerschip, de "Clifford J. Rogers", had laten bouwen. De containers werden gebruikt om goederen eenvoudig van hun treinen op hun schepen te kunnen overladen. In 1959 werd de eerste containerkraan in gebruik genomen.
In 1966 werd de eerste container gelost in de haven van Rotterdam. Deze werd gelost van de SS Fairland, het eerste schip in een lijndienst tussen New York en Rotterdam, van de moeder der containerrederijen, genaamd Sea-land Service, opgericht door Malcom McLean. Om de nodige voorzieningen te kunnen treffen richtten een aantal Rotterdamse verladers in 1966 de Europe Container Terminals (ECT) op. Tegenwoordig zijn containers onmisbaar geworden bij het vervoer van stukgoederen.
Hoewel de container al in de jaren dertig was uitgevonden, ontbrak aanvankelijk de noodzaak om deze algemeen in te voeren. Toenemende wereldhandel, congestie in de havens en arbeidsonrust deed in de jaren zestig de transporttijd tussen Europa en de Verenigde Staten echter toenemen tot enkele maanden. Mechanisering kon hierbij een oplossing bieden, maar de hiervoor benodigde standaardisatie van de laadmodules, zou de enorme flexibiliteit van het bestaande systeem van lijn- en wilde vaart tenietdoen. Onder de klassieke rederijen bestond er dan ook de nodige weerstand, maar op 23 april 1966 begon Sea-Land dan toch de eerste trans-Atlantische containerdienst. Het bleek nu mogelijk dezelfde lading in een week van kust tot kust te verschepen, waarbij de kans op schade ook nog eens aanzienlijk was afgenomen. Het maakte internationale handel op een tot dan toe ongekende schaal mogelijk en in dertig jaar tijd verdween het flexibele systeem van lijnvaart en wilde vaart met stukgoedschepen dat de koloniale rijken een eeuw lang zo goed had gediend.
Op grote schaal was dit was alleen mogelijk door de ontwikkelingen in informatie- en communicatietechnologie. Zonder computersystemen was het niet eenvoudig om de containerstromen en ladingpapieren te boeken en te volgen. De hiervoor benodigde mainframes waren slechts te bekostigen door de grotere bedrijven, zodat veel kleine rederijen opgingen in grotere verbanden.
Gebruik.
De container heeft het voordeel dat hij heel vlot van het ene transportmiddel op het andere kan worden overgeladen, onder meer in multimodale havens waar water-, spoor- en autowegen samenkomen. Er zijn speciale containerwagons en -vrachtauto's ontwikkeld die precies de juiste maat hebben. Bij het stapelen van containers maakt men gebruik van stackers, om het onderling verschuiven te voorkomen.
In 2013 kwam het grootste containerschepen in de vaart. De Maersk triple-E schepen kunnen iets meer dan 18.000 TEU meenemen. In de binnenvaart kan men elke hoeveelheid tussen de 1 en 842 TEU tegelijk vervoeren. Het grootste binnenvaartschip is de Ursa Montana een zogenaamd koppelverband.
Trimodale water- spoor- en wegterminal in de Zeebrugge
Binnen de gestandaardiseerde buitenafmetingen is het al lang niet meer de eenvoudige ‘metalen doos’ van de beginfase. Technisch is vrijwel alles mogelijk geworden: tankcontainer (voor vloeistoffen), open top containers (voor bulklading), koel- en vriescontainers (reefers, met of zonder eigen aggregaat), open side containers, flat-racks en flat beds. Je vindt nu containers met machines en aggregaten (onder meer voor de baggerindustrie), met stapelbare (nood)woningen of bouwketen. Het leger en de brandweer ontwikkelden mobiele commandocentrales in containers. Het aantal technische toepassingen is eindeloos.
Containers maken het vervoer van stukgoederen veel goedkoper dan vroeger. Het transport van een Chinese haven naar Antwerpen, Zeebrugge of Rotterdam kostte zo'n USD 978 per TEU in mei 2011. Brandstofkosten maakten hiervan de helft uit. Voor stukgoederen zijn ze dan ook bijna de enige manier van transport geworden in gespecialiseerde containerhavens zoals Rotterdam, Zeebrugge en Antwerpen. In 2006 was Rotterdam gastheer voor het "Year of the Container" naar aanleiding van de 50e verjaardag van de container. Het containervervoer blijft sneller toenemen, ook als de rest van de economie vertraagt.
Het nadeel van de containers is dat ze leeg evenveel ruimte innemen als vol. Op haventerreinen, opslag- en overslagplaatsen en op de schepen neemt hij dus kostbare ruimte in waar geen betaalde lading staat. Proeven met opklapbare containers zijn tot op heden op niets uitgelopen: je kunt wel ruimte besparen, maar zulke containers zijn niet waterdicht en dus ongeschikt voor transport op zee voor droge lading. Ook verslijten ze veel sneller en is de opklapfunctie verdwenen als de container een kleine beschadiging oploopt. Het vervoer van lege containers maakt een substantieel deel uit van het transportvolume en kost de bevrachters veel geld, al kunnen ze dit vaak wel gemakkelijk terugverdienen doordat het transport van volle containers, in de andere richting, wel geld oplevert.
Identificatie.
Elke container draagt een label met identificatie en technische gegevens: een uniek identificatienummer (waarbij het laatste cijfer een controlecijfer is), het land waar hij is geregistreerd, de eigenaar, het tarra, het maximum netto- en het maximum brutogewicht.
De code op de foto GB 2251 is inmiddels vervangen.
De eerste twee letters die de plaats van herkomst kenbaar maakten (GB=Great Britain) is vervallen.
Er rest nu nog slechts voor bijvoorbeeld een 40-voet 8,6: 42G1, een 20-voet 8,6: 22G1 en bijvoorbeeld een 40-voet reefer 9,6: 45R1.
De prefixcodes worden uitgegeven en beheerd door de organisatie BIC (Bureau International des Containers).
Keuringen.
Een zeecontainer dient voorzien te zijn van een geldige keuring voordat hij getransporteerd mag worden, bij zeecontainers is dit de zogenoemde CSC-keuring. Bij nieuwe zeecontainers is deze CSCkeuring standaard aanwezig en geldig voor de eerste 5 jaar, hierna dient hij elke keer opnieuw gekeurd te worden.
Bij herkeuringen kan de te verlengen periode van de keuring maximaal 24 maanden bedragen.
Overslag.
Containers kunnen op terminals worden overgeslagen door kadekranen en containerliften.
Computergestuurde kranen weten waar de containers met een bepaalde bestemming staan en zorgen ervoor dat die containers worden opgezocht als een schip met die bestemming wordt beladen.
Vaak is het zo dat de grotere rederijen / eigenaren zelf over een of meerdere terminals beschikken.
Voorbeeld is MSC met identificatie code MSCU zoals hierboven omschreven die over de gehele wereld over eigen terminals beschikt.
Standaardafmetingen.
De 40-voetcontainer is de populairste container wereldwijd. Grotere containertypes zijn meer gemeengoed geworden, in het bijzonder in Noord-Amerika. Kleinere containers (zoals 10-voetcontainers) zijn zeldzaam. Zeldzamere maten zoals de 10ft-container of 8ft-container kunnen ook moeilijker verscheept worden, doordat de meeste schepen ingericht zijn op standaardmaten zoals de 20 & 40ft. containers. Wat men bij 45ft-zeecontainers vaak ziet is dat men deze als toplading boven op het schip meeneemt, omdat deze containers niet in de 40ft-slots passen waarop het schip is ingericht.
Onderstaande tabel laat de massa's en afmetingen zien van de drie meest toegepaste containertypes, wereldwijd. De gewichten en afmetingen waarnaar verwezen wordt zijn gemiddelden; containers van een type kunnen lichte variaties in werkelijke afmetingen en gewichten vertonen, afhankelijk van de containerfabrikant.
Twenty-feet, "heavy tested" containers zijn verkrijgbaar voor zware goederen (zoals ijzererts, broodjes tin en aluminium). Deze containers hebben een toegestaan maximumgewicht van 30 480 kg, een leeggewicht van 2000 kg en een nettolading van 28 480 kg.
Meest voorkomende lengtes, types en soorten zeecontainers.
Zeecontainers komen in vele soorten maten en uitvoeringen voor, wij maken hier een indeling in lengte, type en soort.
De meest voorkomende lengtes die in de maritieme wereld gebruikt worden zijn 20ft, 40ft. en 45ft. zeecontainers.
Buiten deze lengtes komen er ook nog andere maten voor zoals bv 10ft. & 30ft. echter deze maten worden minder gebruikt.
Binnen deze lengtes zijn er enkele soorten containers zoals de koelcontainer (de zogenaamde "reefer containers") en de standaard stalen container zoals wij deze allemaal kennen.
45ft Zeecontainer.
De afgelopen jaren is er een nieuw type zeecontainer op de markt gekomen, de zogenaamde 45ft. container.
Dit is eigenlijk een 40ft. zeecontainer die aan beide kanten met 2.5ft verlengd is.
Deze 45ft container is vooral in Europa populair daar dit de grootst mogelijk te verladen zeecontainer is.
Hij evenaart qua grootte en volume de zogenaamde 13.50 meter huifoplegger / trailer.
In enkele landen, zoals bijv. de Verenigde Staten, zijn er wel grotere zeecontainers te verkrijgen.
De 45ft container heeft zowel op de standaard 40ft. afmetingen cornerblocks zitten als op de verlengde kanten.
Bij het ontwerpen van deze container heeft men dit extra gedaan, zodat ook met bestaand materiaal op bijv. de hierboven genoemde op- en overslagterminals gewerkt kan worden.
Dit is mede de reden van het grote succes van de 45ft container; was dit niet gedaan dan was het onmogelijk geweest om binnen Europa met dit soort container te kunnen werken.
Op het ontwerp van de 45ft zeecontainer rust dan ook een patent.
