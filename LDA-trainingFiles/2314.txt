	Nuchtere rekenaar houdt van obstakels
	DE TELEFONISCHE boodschap is niet origineel. Ze is vooral een eerbetoon aan collega-steepleloper Marcel Laros, die vorig jaar op achthonderdste seconde de Olympische Spelen miste en die destijds een vergelijkbare tekst insprak. De frustratie bij Laros was natuurlijk onontkoombaar en als iemand die kon navoelen was het Simon Vroemen. Jaar in jaar uit had hij zichzelf op de meest uiteenlopende afstanden pogen te kwalificeren voor de grote toernooien. En altijd was er die onverbiddelijke bijl van de tijd.
De bond, de KNAU, stootte hem afgelopen winter zelfs uit de selectie. Hij kon begrip opbrengen voor die maatregel. Wat zouden ze met hun krappe budget nog investeren in een atleet, die weldra 28 zou worden? Zijn studie biochemie verliep voorspoedig, hij kreeg al tijdens zijn promotie-onderzoek aanbiedingen van Shell en DSM, Simon Vroemen was dus niet iemand om wie de KNAU zich echt druk hoefde te maken. Een welgemoed atleet, die helaas te weinig kon. En dat idee had hij ook zelf gekregen.
Aan de andere kant: hij beleefde nog steeds geweldig veel plezier aan de zelfkastijding in trainingen, aan de gedeelde inspanning tijdens trainingskampen en vooral ook aan wedstrijden. Wanhoop bleef hem vreemd. Waarom zou hij afhaken zolang hij zichzelf nog verbeterde? En zolang werk en sport nog te combineren zouden zijn?
Vroemen was nooit monomaan en zal dat ook niet worden. Veeleer drong zich de gedachte op dat hij gewoon de capaciteiten miste om 'een internationaal atleet' te worden. En hetzelfde gold voor zijn broer Casper. De eeneige tweeling Vroemen vormt met trainingsgenoot Marcel Laros de Nederlandse Top-3 op de 3000 meter steeple chase. Maar dat zegt dus niet zo veel. Op de wereldranglijst aller tijden voeren twintig Kenyanen het bewind.
Natuurlijk heeft hij een groot respect voor ze. De Kenyanen hebben de zware steeple chase met zijn voortdurende tempowisselingen in de genen zitten. Maar dat neemt niet weg dat Simon Vroemen van dat ietwat rare atletiekonderdeel, dat gemaakt lijkt voor paarden, zijn voorkeur heeft gemaakt. Hij stort na vrijwel elke 3000 steeple ter aarde, kan van vermoeidheid geen hand voor ogen meer zien, maar heeft zonder uitzondering ook het nagevoel van een grootse inspanning. Zelfs als die niet loont.
VOOR ZIJN tweelingbroer moet het nog moeilijker zijn. Hoe hecht de band ook is, van Casper Vroemen is bij velen nauwelijks bekend dat hij de tweelingbroer is. Casper is drie kwartier ouder dan Simon maar tien seconden trager. Het is zowat het enige verschil. Beiden begonnen ze op 1 januari 1993 aan hun promotie-onderzoek. Casper Vroemen hoopt in augustus af te studeren met een titel in de moleculaire biologie, Simon denkt tegelijkertijd zijn bul te halen in de biochemie.
Nog luttele weken voor de WK van Athene bestudeert hij de hormonale energie die vrijkomt bij sprinkhanen en andere gevleugelde insecten. Eind augustus moet hij de onderzoeksresultaten inleveren. In Athene zal hij met de computer op zak lopen. Geen probleem. Want Simon Vroemen is niet de atleet die nietsdoend op hotelkamers een wedstrijd zou kunnen afwachten. 'Lanterfanten' is hem een gruwel: 'Ik moet het gevoel hebben iets af te maken. Een hele dag op het lab zitten en het idee hebben dat er niets concreets is uitgekomen, geeft me een heel onrustig gevoel.'
Simon Vroemen loopt al lang, een jeugd lang. Hij kreeg een veelzijdige opleiding in Breda, werd daarna van 800 naar 1500 meter gedirigeerd en kwam uiteindelijk op de steeple chase terecht. Drie jaar geleden, bij de EK van Helsinki, die hij beschouwt als een dieptepunt in de recente Nederlandse atletiekgeschiedenis maar tegelijk als het beginpunt van een opleving, keek hij op tv nog snel even naar de steeple-finale. Om zich vervolgens te reppen naar een gemproviseerde wedstrijd in Overvecht, de Utrechtse wijk waar Hellas een baan heeft.
Het was voor de gein. Simon Vroemen had op de middenafstand al eens deelgenomen aan indoor-titeltoernooien. Hij had zich er eigenlijk bij neergelegd dat hij zich 'buiten' niet zou kunnen meten met de top. Maar hij liep vrijwel in zijn eentje, op de dag van de EK-finale, 8.36. Hans Koeleman, sinds 1985 nationaal recordhouder met 8.18,02, was een van de toevallige toeschouwers. 'Jezus', zei hij, 'Simon, jij moet steeple gaan lopen.'
Simon deed dat. Hij is het Nederlands record van Koeleman intussen op drie seconden genaderd. Vorige week liep hij op Papendal 8.21,84, vijf seconden sneller dan ooit. Hij verraste niet alleen zichzelf daarmee. Dankbaarheid is er vooral ten opzichte van Ronald Klomp, de trainer die ook Ellen van Langen, Marcel Laros en zijn tweelingbroer begeleidt.
Klomp gaat er niet vanuit dat hij van een behoorlijke 5000 meter-loper of middenafstander met lichte aanpassingen ieder talent tot steepleloper kan vormen. De loodzware 3000 meter hindernisloop is volgens Klomp een specialisme als geen ander en daarop zijn dus ook zijn oefeningen en programma's afgesteld.
Terwijl de pure gevoelsloopster Ellen van Langen nog weinig baat lijkt te hebben gevonden bij de aanpak van Klomp, maakt Simon Vroemen op zijn 28ste onwaarschijnlijke vorderingen. 'De rekenaar zit in me', zegt hij. Hij surft op Internet en ziet dat hij met zijn huidige tijd tweede op de Europese ranglijst staat, en achter al die Afrikanen 29ste op de wereldranglijst.
De steeple staat dus stil in Europa, het is een mooi rationeel aanknopingspunt. Daarom zou de KNAU bij een EK ook veel meer atleten de kans moeten geven. Proeven aan titeltoernooien is wat hem betreft al een enorme stap voorwaarts. Want hoe kom je anders verder?
Na Papendal stelde hij het dilemma van de subtopper al meteen aan de orde: 'Je hebt goede wedstrijden nodig om goede tijden te lopen, maar je hebt goede tijden nodig om bij de goede wedstrijden te kunnen starten.'
Het is wat hem betreft een vicieuze cirkel die steeds minder doorbroken worden. 'Je moet op een kleine wedstrijd uit je slof schieten en daarna zie je dat het zoals bij een Marko Koers snel kan gaan. Natuurlijk moet je het zelf afdwingen en degenen die later doorbreken doen dat ook, maar het valt niet mee in die kleine wedstrijden zonder sfeer door te breken. Zelf heb ik ook wel aan de verleiding blootgestaan dan maar in het Duitse B-circuit mee te doen en in een weekeinde daar vijfhonderd Mark mee te pakken. Maar zo kom je nergens.'
De gages voor de groten worden steeds hoger, de kansen voor de achterhoede steeds geringer. Jos Hermens vond ook hem tot voor kort oninteressant en Vroemen had opnieuw begrip: 'Het is jammer als ook een Nederlandse manager niets in je ziet, maar Hermens is natuurlijk op de eerste plaats zakenman. Hij kan moeilijk voor mij de hele wereld gaan afbellen; de wedstrijdorganisatoren staan nu eenmaal niet met een paar ton klaar voor Simon Vroemen.'
HET IS typisch Vroemen. Hij is bijna altijd de nuchtere beschouwer, zal zelden een verwijt laten klinken. De furie komt pas los als hij over die obstakels moet en die vreemde sloten voor zich ziet. Dan komt het diepste los, waarna steevast de volledige uitputting volgt: het moment dat je de tegenstanders niet meer ziet, de baan niet meer voelt en de hitte geen invloed meer heeft.
Zoals hij op Papendal de limiet liep. Hij verloor zowat zijn bewustzijn in die laatste ronde en enorm was de klap achteraf. 'Ik was uitgedroogd, licht in m'n kop, ik had het idee een joint gerookt te hebben. Het zag zwart voor m'n ogen. Ik moest zeker vier bidons drinken voor ik de plas kon produceren die nodig was voor de dopingcontrole. Een ramp was dat.'
Tegelijk is Vroemen laconiek. Het zijn 'relatief ouwe lullen' die de steeple lopen, dus waarom zou hij tot het jaar 2000 niet nog het uiterste proberen? Hopelijk kan hij bij Shell voor tachtig procent werken, zoals hij nu - gedetacheerd in Utrecht - ook doet. Hij heeft al gemerkt hoe mogelijke werkgevers 'de karaktereigenschappen van een atleet extraheren: het presteren onder druk, het kunnen combineren van sport en studie'.
Het zijn factoren die een rol kunnen spelen, al is het niet de doorslaggevende. Vroemen heeft als biochemicus in elk geval toekomst. En dus is het leuk om intussen het ongelijk bewezen te hebben van de Koninklijke Nederlandse Atletiek Unie die hem uit de selectie zette. Maar: 'Ik was ook niet de meest logische keuze', klinkt het bescheiden.

Foto
	Simon Vroemen in actie tijdens de Papendal Games. FOTO HANS HEUS - DE VOLKSKRANT

