	Jos Verstappen presenteert zijn nieuwe Formule 1-team Ik heb nu 'n auto waarmee ik wedstrijden uit kan rijden
	Van onze verslaggever
AMSTERDAM
De Britse renstalbaas Ken Tyrrell sprak ooit de voorzienige woorden dat 'iedere teammanager de coureur krijgt die hij verdient'. Het was in 1970 bij het aantrekken van wereldkampioen Jacky Stewart. De vliegende Schot bracht de stal van Tyrrell vervolgens de Formule 1-wereldtitels van 1971 en '73.
Gisteravond presenteerde de veteraan Tyrrell, 72 inmiddels, de Nederlander Jos Verstappen als de laatste aanwinst voor zijn roemruchte stal die de laatste vier jaar in de 'degradatiezone' van de eredivisie van de autosport is beland. In de vier seizoenen met de weinig competitieve Yamaha-motoren haalden de bolides van Tyrrell en ontwerper Postlethwaite slechts 23 punten. De coureurs Katayama, Blundell en Salo deden de racewereld nimmer versteld staan.
Verstappen, glimmend van trots bij de aangeklede voorstelling in het Capital Radio Café aan Leicester Square, begint in maart in Australië aan zijn vierde seizoen Formule 1. De 24-jarige Limburger, ogenschijnlijk nog altijd de koelbloedigheid zelve, heeft in de lente van zijn bliksemcarrière al veel van zijn grote naam van talent verloren.
In de herfst van 1993 deed Tyrrell ook naar hartelust mee in het lonken naar de diensten van de formule 3-kampioen van Duitsland. Footwork, McLaren en ten slotte Benetton mengden zich eveneens in de dans om de begeerde handtekening. Tyrrell had als zovelen Verstappen gescout en vond het weinig slim van de Nederlander dat hij direct al voor de topzware Benetton-stal koos. De Brit was van mening dat de ex-kartcoureur, net twee jaar actief in de grote auto's, nog de ervaring van een Formule 3000-jaar hoorde op te doen.
Verstappen reed bij Benetton, in het zog van wereldkampioen en teamgenoot Schumacher, naar twee podiumplaatsen, maar werd aan het eind van het seizoen gepasseerd ten faveure van routinier Herbert. Daarna volgde een volstrekt mislukt jaar bij het armlastige Simtek.
Zijn derde seizoen Formule 1, vorig jaar bij Arrows, beschreef Verstappen gisteren in Londen als een probleemjaar. Hij keek naar zijn witte Tyrrell, kleur wit, type O25, en sprak: 'Ik wil gewoon een auto waarmee ik de wedstrijd kan uitrijden. '
De Tyrrell is voorzien van een Ford V8-motor die weliswaar zeventig pk minder levert dan de tiencilinder versie maar een stuk betrouwbaarder heet. Vorig jaar reed Verstappen met de Hart-motor slechts vier van de zestien Grand Prix-races uit. Op Francorchamps ontsnapte hij aan de dood en het ene WK-punt, in Argentinië, kon hem niet weerhouden het hoofdstuk met de Britse stal met een zucht af te sluiten.
Bij Tyrrell dat in november de voorkeur kreeg boven Sauber en Jordan, is Verstappen 'sponsorloos' aangenomen. Hij heeft geen grote geldschieters hoeven mee te brengen zoals in het Arrows-jaar geschiedde. Philips was toen zijn sponsor. Tyrrell is op het racegekke Brits eiland een goed georganiseerd kleintje temidden van groten als Williams en McLaren. Verstappen: 'Het is niet zo'n mooie fabriek als die andere, maar het lijkt me er goed georganiseerd. Ik hoop dat ze naar me luisteren.'

