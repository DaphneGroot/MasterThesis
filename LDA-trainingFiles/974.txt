	Bom eist leven 26 Pakistanen
	Reuter, AP
LAHORE
Bij een bomaanslag voor een rechtbank in het Pakistaanse Lahore zijn zaterdag 26 doden gevallen. In het gerechtsgebouw was een proces gaande tegen leden van een fundamentalistische sunnitische groepering, de Sipah-e-Sahaba Pakistan (SSP), die worden beschuldigd van politieke moord.
De verantwoordelijkheid voor de terreuractie in Lahore is niet opgeëist, maar de politie verdenkt shi'itische moslims. Er vielen zeker honderd gewonden. Eerder deze maand werd een aantal leiders van de shi'itische partij Tehrik-i-Jafria vermoord. De bom, van zeker vijf kilo, was verstopt in een motorfiets en werd door afstandsbediening tot ontploffing gebracht. SSP-leider Zia ur-Rehman Farooqi bezweek aan zijn verwondingen.
Shi'itische leiders toonden zich gisteren bevreesd voor wraakacties tegen de shi'itische gemeenschap. Een woedende meute van sunnitische moslims (de shi'ieten vormen met 15 procent een minderheid van de 130 miljoen Pakistani's) schreeuwde zondag in Lahore om vergelding.
Een Iraans cultureel centrum in Lahore, de hoofdstad van de Punjab, werd in brand gestoken. 'Pakistan moet de banden met Iran verbreken en de Iraniërs moeten terugkeren naar Iran', zei een actieleider. Het shi'itische Iran zou militante shi'ieten in Pakistan bewapenen. De Iraanse ambassade eiste dat de Pakistaanse autoriteiten hard optreden tegen de brandstichters.
De Pakistaanse president Leghari veroordeelde de aanslag als een 'weerzinwekkende daad van terrorisme'. Op 3 februari worden in Pakistan federale parlementsverkiezingen gehouden. De Pakistaanse religieuze partij Jamaat-i-Islami riep de interim-regering in Islamabad op haar ontslag in te dienen. 'Dit is een volledige ondergang van wet en orde', aldus een Jamaat-leider.

