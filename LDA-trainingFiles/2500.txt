	'Religie begint met de vage notie dat er iets mis is'
	HALVERWEGE het gesprek weerklinkt in het rijtjeshuis in de eenvoudige Londense buitenwijk de deurbel. Even later komt Karen Armstrong de kamer weer in met een groot postpakket, dat ze voor zich uit draagt alsof zij daarin een tijdbom vermoedt. Na opening blijkt het pakket de auteursexemplaren te bevatten van de Nederlandse vertalingen van twee van haar boeken: De dood van God, een gebundelde serie voordrachten, en Door de nauwe poort, het verslag van de zeven rampzalige jaren die zij als non doorbracht in het katholieke klooster van een Engelse onderwijscongregatie.
De vertalingen zijn juist op tijd gereed om mee te kunnen draaien in het aan God gewijde boekenweekcircus. De Nederlandse uitgever hoopt uiteraard dat deze nieuwe uitgaven worden meegezogen in de maalstroom van het ongekende succes dat de twee jaar terug in Nederland nog volstrekt onbekende Armstrong ten deel is gevallen.
Het begon allemaal in maart 1995 met de vertaling Een geschiedenis van God - Een vergelijkende studie naar vierduizend jaar jodendom, christendom en islam, die inmiddels wereldwijd een bestseller is. Het succes werd vervolgens gaande gehouden met een doorwrochte geschiedschrijving van Jeruzalem, de Heilige Stad die door joden, christenen n moslims als het werkelijke middelpunt van hun wereld wordt gezien, en een omvangrijke biografie van de profeet Mohammed.
Over het succes van A History of God was Armstrong aanvankelijk zelf misschien nog wel het meest verbaasd. 'En dan te bedenken dat ik er eerst mee heb moeten leuren omdat geen enkele uitgever het manuscript wilde hebben', zegt ze, terwijl ze wanhopig tracht de Nederlandse titels van de zojuist ontvangen boeken te ontcijferen. 'Ik kreeg te horen dat het voor gelovigen onaanvaardbaar zou zijn en dat ongelovigen er geen belangstelling voor zouden hebben. Pas achteraf besef ik dat tussen die twee groeperingen een brede middenmoot schuilgaat van belangstellenden die de conventionele, kerkelijke gelovigheid achter zich hebben gelaten, maar zich ook niet tot het athesme hebben gewend.'
Deze snel groeiende categorie wordt gevormd door 'echte zoekers', weet zij nu. En voor het bestaan ervan heeft zij een simpele verklaring. De mens, zegt zij, is ongeneeslijk religieus van aard. 'Het leven moet een zin hebben. De meesten van ons kunnen nu eenmaal niet leven met de gedachte dat hun bestaan, dat vaak met veel verdriet en wanhoop gepaard gaat, volstrekt zinloos zou zijn.'
- Waarom zou dat een reden zijn om je tot het een of andere geloof te bekeren?
'Religie begint met de vage notie dat er iets mis is. Met het besef dat de werkelijkheid waarin de mens zijn dagen doorbrengt, niet klopt met het ideaal dat hij ergens in zijn achterhoofd al die tijd met zich mee heeft gedragen. Dat is het paradise lost-syndroom. Op zoek naar mogelijkheden om de kloof tussen droom en realiteit te dichten ontdekt de mens de spirituele krachten in zichzelf. In het gunstigste geval wordt deze speurtocht naar zin zo tot een helende ervaring. In het ongunstigste geval gebeurt het omgekeerde, en wordt de kloof alleen maar groter.'
- U beschouwt het christendom als een treffend voorbeeld van het laatste?
'Inderdaad. Het christendom heeft zich in de loop der eeuwen steeds verder verwijderd van de andere twee grote Abrahamitische godsdiensten - het jodendom en de islam - waarmee het in aanvang een drieenheid vormde. Het mystieke element werd verwaarloosd en ingeruild voor logica en kille redenaties, en dat is een ontwikkeling die tijdens de Reformatie in een stroomversnelling raakte.
'Wat restte was een religie die bestond bij de gratie van loze formules en leerstelligheden, waaruit elke spiritualiteit geweken was. Het christendom werd een dogmatische godsdienst en, omdat het zich in veel gevallen met politieke macht en establishment vereenzelvigde, een onderdrukkingsmiddel dat eerder angst inboezemde dan troostte. Een desastreuze ontwikkeling, daar wind ik beslist geen doekjes om.'
Armstrong weet uit eigen ervaring hoe desastreus. Wat op 17-jarige leeftijd als haar eigen zoektocht naar spiritualiteit begon, eindigde zeven jaar later in een catastrofe, een totale zenuwinstorting. Ze verliet het klooster en keerde het katholieke geloof definitief de rug toe. Het schokkend relaas van deze lijdensweg legde zij vast in Through the Narrow Gate, haar eersteling die zij ruim tien jaar na haar uittreden publiceerde en die nu voor het eerst ook in een Nederlandse vertaling beschikbaar is.
Na het verschijnen van dit geruchtmakende boek (in 1981) werd zij door een Britse televisiezender uitgenodigd documentaire series over jodendom, christendom en islam te maken. Het verschijnsel godsdienst kreeg haar opnieuw in zijn greep, eerst als studieobject, op een zuiver intellectueel, kritisch niveau, maar gaandeweg ook weer als potentile bron van spiritualiteit.
Hoewel zij zich tot geen enkele kerk of officile godsdienst meer wenst te rekenen, noemt zij zichzelf met gevoel voor ironie een 'freelance monothest', zij het een met boeddhistische trekjes. 'Joodse vrienden noemen mijn opvatting van spiritualiteit typisch joods, moslimvrienden wijzen daarentegen op de islamitische trekjes in mijn denken. Maar ik heb geen zin meer me tot wat dan ook nog te bekeren.
'De paus noemt dat afkeurend ''cafetaria-christendom''. Maar het lijkt meer op wat ze in de hedendaagse muziekwereld samplen noemen: met hier een stukje en daar een beetje zelf een zinvol geheel maken. En ik denk dat de open houding ten opzichte van andere denkwijzen en levensbeschouwingen die dit samplen met zich meebrengt, in onze pluralistische, multiculturele samenleving wel eens van grote waarde kan zijn.
'Sommigen vinden dat heel bedreigend. Die trekken zich terug achter de veilige muren van hun oude, vertrouwde kerken, die op die manier weer een broedplaats voor fundamentalisme gaan vormen. Maar ik ben in religieus opzicht redelijk optimistisch over de toekomst. De tijd dat je als katholiek of protestant geboren werd en dat vanzelfsprekend tot je dood toe bleef, is definitief voorbij.
'Voor ons, in het Westen, lijkt deze ontwikkeling nieuw en ongewoon. Wij zijn nogal gelijkhebberig en hebben lang gedacht dat de onveranderlijke waarheid vanaf het begin der tijden in steen gebeiteld heeft gestaan. Maar als je goed kijkt, zie je dat religies zich altijd al hebben ontwikkeld via aanpassingen en door leentjebuur te spelen of omringende religieuze stromingen in te kapselen.'
- Het is in uw leven merkwaardig gegaan. Wat u in het klooster zocht maar niet vond, viel u zomaar in de schoot nadat u het zoeken ernaar had gestaakt.
'Dat is juist. Ik leid nu in feite het beschouwelijke leven dat mij, destijds wellicht nog onbewust, in mijn jeugd voor ogen stond toen ik non wilde worden. Een leven dat geheel in het teken staat van schrijven en studeren, van wetenschap en kunst.'
- Eens een non, altijd een non?
'Dat geldt alleen voor mij en misschien voor nog een paar anderen. Veel kloosterlingen wisten na hun uittreden meestal niet hoe gauw ze moesten trouwen. Maar het huwelijk heeft mij nooit genteresseerd; niet voordat ik het klooster inging, en ook niet toen ik weer vrij was. Ik heb heel veel fijne vrienden. Maar ik ben ook erg graag alleen.'
Op dezelfde dag dat Karen Armstrong in 1962 alleen op reis ging om toe te treden tot de congregatie in Tripton, bezochten haar ouders en zusje, die zich tot het laatst toe tegen haar keuze hadden verzet, in Londen de middagvoorstelling van The Sound of Music, de musical waarin de nonnetjes vriendelijk en begripvol zijn en het kloosterleven vooral knus is.
De jonge Armstrong wachtte een heel andere ervaring. De enige aspecten van haar persoonlijkheid die zij zelf van enige waarde achtte - haar intellectuele capaciteiten, haar liefde voor de literatuur en haar geestelijke onafhankelijkheid - werden tijdens het noviciaat stelselmatig tot de grond toe afgebroken.
In plaats van stilte, studie en contemplatie waren er de vaak zinloze huishoudelijke werkzaamheden en werd zij onder meer gedwongen voedsel tot zich te nemen waarvan zij walgde. Zelfs een handtastelijke pastoor bleef haar niet bespaard, totdat zij totaal overspannen, met anorexia en een gebroken wil in het ziekenhuis belandde.
Binnen drie weken werd zij door Rome van al haar geloften ontslagen en stond zij buiten in een wereld die haar door de jarenlange afzondering vreemd en vijandig toescheen.
- U hebt een beklemmend boek geschreven over uw kloosterervaringen. Zo beklemmend dat uw nawoord, in contrast daarmee, eigenlijk opvallend mild en begripvol klinkt. Voelt u geen enkele rancune?
'In het begin wel. Ik heb een aantal jaren gewacht voordat ik Through the Narrow Gate schreef. Had ik dat niet gedaan, dan was het boek aanmerkelijk bitterder geworden, vrees ik. Naderhand ben ik ervan overtuigd geraakt dat de superieuren met wie ik in het klooster te maken kreeg, de beste bedoelingen hadden, maar - de goede niet te na gesproken - uit angst, vanwege ontoereikende capaciteiten, of misschien ook wel uit domheid er gewoonweg niet in slaagden hun te hoog gegrepen idealen te realiseren. Achteraf voel ik daarom vooral mededogen.'
- Maar zo'n regime waaraan u in het klooster werd blootgesteld, kan toch geen toeval zijn. Die vernederingen kunnen toch niet worden herleid tot een persoonlijk falen van deze of gene? Zij lijken eerder tekenend voor de wijze waarop het genstitutionaliseerde christendom steeds met zijn gelovigen is omgesprongen. Is de kerk er niet altijd op uit geweest de intellectuele vrijheid en het recht op zelfbeschikking van individuen te onderdrukken om ze tot een makke schaapskudde te kunnen samenvoegen?
'Als dat zo is, dan hangt dat samen met de ontwikkeling van het christendom die ik zoven schetste, en waarbij mystiek en spiritualiteit werden verdrongen door logica en rede. Dit houdt in dat het oorspronkelijke, individualistische karakter van deze religieuze stroming het veld moest ruimen voor een algemene, voor iedereen geldende geloofsleer. De geschiedenis leert dat zoiets onherroepelijk leidt tot machtsvorming en tot de mogelijkheid van machtsmisbruik.'
Karen Armstrong: Door de nauwe poort - Mijn zeven kloosterjaren - een spirituele ontdekkingsreis.
Anthos; 317 pagina's;  39,90.
ISBN 90 414 0166 0.
Karen Armstrong: De dood van God - Voordrachten.
Anthos; 120 pagina's;  19,90 (tijdens de Boekenweek gratis bij 'Een geschiedenis van God').
ISBN 90 414 0178 4.

Foto
	Karen Armstrong FOTO WIM RUIGROK - DE VOLKSKRANT

