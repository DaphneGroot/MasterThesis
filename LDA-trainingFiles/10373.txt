Nebukadnezar II.
Nebukadnezar II liet de Ishtar-poort bouwen.
Nebukadnezar II (Babylonisch: Nabû-kudurrī-uṣur, wat zoveel betekent als "Nabu" (god van wijsheid en schrift)", bescherm de oudste zoon!" of "Nabu, bescherm de grenzen!", was de zoon en opvolger van Nabopolassar en was de machtigste koning van het Nieuw-Babylonische Rijk. De naam wordt geschreven als "mdNabû-kudurrī-ú-ṣu-ur" of "mdNabû-kudurrī-úṣur". Hij is ook wel bekend als Nabucodonosor, onder invloed van de Franse/Italiaanse naamgeving.
Nebukadnezar regeerde van 605-562 v.Chr.. Zo'n 95% van alle ruïnes die gevonden zijn in zijn koninkrijk, zijn gemaakt van bakstenen waar zijn naam op staat. Het lijkt er op dat hij bijna elke stad en elke tempel in het hele land heeft laten bouwen of restaureren. Hij onderwierp Syrië en breidde zijn rijk uit tot aan de grens van Egypte. Een haard van onrust bleef het kleine koninkrijk Juda. In 587 v.Chr. werd Juda veroverd door Nebuzar-adan, die kapitein was in het leger van koning Nebukadnezar. Hij voerde een aantal inwoners onder Babylonische ballingschap mee.
Als koning van het Nieuw-Babylonische rijk bewees Nebukadnezar een verlicht vorst te zijn. Onder hem werd de hoofdstad Babylon in zijn vroegere luister hersteld. Tot de vele projecten die hij liet uitvoeren behoorde de herbouw van de schitterende tempel van Marduk en de bouw van een paleisburcht, gelegen op een terrasgewijs verlopende, met veel planten begroeide heuvel. Dit waren de Hangende tuinen van Babylon, een van de zeven wereldwonderen van de antieke wereld.
Het is (vanuit de chronologie berekend) waarschijnlijk dat de in Herodotos' "Historiën" (1.74) genoemde "Labynetos" een en dezelfde persoon is als Nebukadnezar.
Nebukadnezar in de boeken Daniël en Jeremia.
Nebukadnezar is verreweg het bekendst door de aan hem gewijde passages in de Bijbel. Volgens het boek Daniël kwam Nebukadnezar in het derde regeringsjaar van koning Jojakim van Juda naar Jeruzalem en belegerde deze stad. Nebukadnezar nam veel Joden gevangen, onder wie Daniël (die daarna "Beltsazar" genoemd werd). Na verscheidene belegeringen verwoestte Nebukadnezar Jeruzalem volledig in 586 v.Chr..
In zijn tweede regeringsjaar (klaarblijkelijk geteld vanaf zijn onderwerping van de Joden) droomde Nebukadnezar over een groot beeld dat bestond uit verschillende metalen (goud, zilver, brons en ijzer) en klei. De profeet Daniël vertelde hem Gods interpretatie, namelijk dat het beeld stond voor de opkomst en val van wereldmachten (Daniël 2).
Bij een ander voorval richtte Nebukadnezar een groot afgodsbeeld op om bij een publieke ceremonie op de vlakte van Dura te aanbidden. Toen drie Joden (met Babylonische namen aangeduid als Sadrach, Mesach en Abednego) weigerden deel te nemen, liet hij hen in een vurige oven werpen. Zij werden beschermd door een engel en kwamen ongedeerd en zelfs zonder de geur van rook weer tevoorschijn (Daniël 3).
Nog een droom werd geïnterpreteerd door de profeet Daniël, deze keer over een enorme boom (Daniël 4). Terwijl hij over zijn prestaties pochte, werd Nebukadnezar vernederd door God. De koning verloor zijn verstand en leefde zeven jaar als een wild dier. Hierna werden zijn verstand en positie hersteld. Noch de ziekte noch het interregnum zijn terug te vinden in de Babylonische annalen. Toch is er een opmerkelijke afwezigheid van decreten van welke vorst dan ook in de periode 582-575 v.Chr.
Wetenschappers die niet uit willen gaan van de historiciteit hiervan, nemen aan dat het boek Daniël in de tweede eeuw v.Chr., dus lang na de gebeurtenissen, werd geschreven en ze zijn sceptisch over de details van Daniëls portret van Nebukadnezar. Ze denken dat deze weergave een mengsel is van tradities over Nebukadnezar (hij was inderdaad de koning die Jeruzalem veroverde) en Nabonidus, de laatste koning van Babylon. Nabonidus was bijvoorbeeld de echte vader van Belsazar en de zeven jaren van waanzin zouden betrekking kunnen hebben op Nabonidus' terugtrekking in de oase Tayma. Aanwijzingen die deze mening ondersteunen zijn fragmenten in de Dode Zee-rollen die naar Nabonidus verwijzen als neergeworpen door God door een koorts van zeven jaar tijdens zijn regering waarin zijn zoon Belsazar regent was.
In het boek Jeremia (Jeremia 4:7) wordt een profetie over een verwoester van natiën gewoonlijk beschouwd als verwijzing naar Nebukadnezar.
