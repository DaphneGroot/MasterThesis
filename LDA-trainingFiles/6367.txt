Parti Socialiste (België).
De Parti Socialiste (PS, "Socialistische partij") is een sociaaldemocratische Franstalige partij in Brussel en Wallonië. De partij is ontstaan in 1978 toen de Belgische Socialistische Partij werd opgesplitst in de Franstalige PS en de Nederlandstalige SP (vandaag sp.a). De PS is vertegenwoordigd in het Belgisch federaal parlement, in het parlement van de Franse Gemeenschap, in het Waals Parlement en in het Brussels Hoofdstedelijk Parlement. Van de federale regering maakt de partij geen deel uit. Ze is wel een coalitiepartner van verschillende regionale regeringen. De partij is supranationaal vertegenwoordigd in het Europees Parlement en maakt deel uit van de Europese fractie van de Progressieve Alliantie van Socialisten en Democraten. Op Europees niveau maakt de PS deel uit van de Partij van de Europese Sociaaldemocraten (PES).
Doel.
De PS vermeldt in haar statuten als eerste doel het organiseren van alle socialistische krachten uit Wallonië en Brussel in de klassenstrijd.
Sozialistische Partei.
De Duitstalige afdeling van de PS in de Oostkantons heet "Sozialistische Partei" (SP). De bekendste politicus is Karl-Heinz Lambertz, die lange tijd minister-president van de Duitstalige Gemeenschap was.
