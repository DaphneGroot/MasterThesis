	Dramatisering van de kindervraag
	SOMMIGE VRAGEN lijken kinderlijk eenvoudig, maar zijn het niet. Neem bijvoorbeeld een watertoren.
Vader wijst: kijk, een watertoren.
Zoontje vraagt: zit daar dan water in?
Vader antwoordt: ik denk van wel.
Zoontje: krijgt iedereen daar een bekertje water uit, als de waterleiding stuk is?
Vader: nee joh, natuurlijk niet!
Zoontje: wat doet een watertoren dan wel?
Vader, licht gerriteerd: nou, dat weet ik ook niet, hoor.
Op dat moment kan zoonlief maar beter een brief schrijven aan Willem Wever, het tv-programma van de NCRV met 'de meest fantastische antwoorden op de lastigste vragen'. 'Je zou', zegt Willem Wever-eindredacteur I. Metselaar, 'de mensen de kost moeten geven die denken dat je een golf water over je heen krijgt, als je de deur van een watertoren opent. Daarom is zo'n vraag leuk. Want niemand weet precies waarom die dingen er staan.'
Presentator Jochem van Gelder - Willem Wever - gaat met een brievenschrijver op pad, op zoek naar deskundigen die het antwoord kunnen geven. De documentaires, drie per uitzending, worden gemaakt als een mini-speelfilm. 'Alle wetten van drama passen we toe, want een vraag recht-toe-recht-aan beantwoorden, is dodelijk saai op tv.'
Vragen zijn er in elk geval voldoende, postzakken vol. Hoe weet een stoplicht wanneer-ie op groen moet springen? Waarom komt een boemerang weer terug? Hoe bereikt de eerste bergbeklimmer de top als er nog geen pinnen in de rotsen zijn geslagen? Dagelijks krijgt de Willem Wever-redactie zo'n honderd brieven, zegt Metselaar. 'We hebben nu veertigduizend vragen in de computer zitten, terwijl we er per seizoen maar een stuk of zestig kunnen beantwoorden.' Alle kinderen krijgen een kaartje terug van Jochem van Gelder: bedankt, heel interessant, als je binnen een half jaar nog niets gehoord hebt, dan gaat het feest helaas niet door.
Alle binnengekomen vragen worden gerubriceerd. Sommige liggen t voor de hand, of zijn moeilijk te visualiseren. Andere lijken te veel op vragen die al geweest zijn. 'Als we een item over pinguns doen, dan kun je er vergif op innemen dat we die week nog tientallen vragen over pinguns krijgen.' De meeste brieven gaan sowieso over dieren.
'Dolfijnen scoren het hoogst, op de voet gevolgd door paarden. Maar kinderen willen ook alles weten over televisie, tandpasta, telefooncentrales, eb en vloed, stroomuitval, vliegtuigen, sterren, afvalverwerking. Noem een onderwerp, en ik laat je er een stapel brieven over lezen.'
Bij de selectie van vragen houdt de redactie rekening met welke onderwerpen onder kinderen leven, maar ook minder 'populaire' items maken een kans. 'Anders gaat het elke keer over dieren en soapseries.' Toch kwam ook Goede Tijden Slechte Tijden aan bod. 'De vraag was of er cht gekust wordt. Het ging nergens over en het sloeg nergens op, maar toch was het erg leuk.'
Als een onderwerp wordt gekozen, leest de Willem Wever-redactie alle brieven die daarover zijn binnengekomen. Vervolgens wordt een groot aantal kinderen uitgenodigd voor een screentest. 'Sommige kinderen kunnen een goede brief schrijven, maar hun vragen moeilijk overbrengen voor de camera.'
Willem Wever is op televisie inmiddels het vijfde seizoen ingegaan. Het is de opvolger van het radioprogramma Wie weet waar Willem Wever woont, dat zich op volwassenen richtte. Het tv-programma is bedoeld voor kinderen tussen de zes en twaalf jaar. 'Oudere kinderen gaan naar de middelbare school en zijn met heel andere dingen bezig en veel meer van huis. Voor jonge kinderen is het vaak te moeilijk.' Ook veel 55-plussers kijken naar Willem Wever.
Het vorig seizoen haalde Willem Wever zo'n 850 duizend kijkers per uitzending. De waardering van de kijkers was bepaald niet slecht: 7,5 of 7,8 was geen uitzondering. 'We zijn daar heel blij mee', zegt Metselaar. 'En als we eens een miljoen kijkers halen, dan trakteer ik op taart.'
De meeste onderwerpen worden in Nederland gedraaid, al zijn er ook wel eens documentaires uit het buitenland. Soms zijn kinderen heel gehaaid, zegt Metselaar. 'Dan stellen ze een vraag over boemerangs en denken ze dat ze naar Australi gaan. En dan zegt Jochem tegen zo'n kind: ik heb een verrassing voor je, want uitgerekend vandaag zijn de nationale boemerangkampioenschappen in Amstelveen.'
Volgens Metselaar is het een misvatting om te denken dat opnames maken in het buitenland per definitie duurder is dan in eigen land. 'In Zuid-Afrika hebben we in twee weken zes onderwerpen gedraaid. Dat is heel efficint. Vergelijk dat met het filmpje over een uitslaande brand. Tot midden in de nacht moesten we met de hele ploeg stand-by zijn. De dag erop ga je met de politie het uitgebrande huis in, weer later naar het gerechtelijk laboratorium voor het sporenonderzoek. Al met al een dure en tijdrovende aangelegenheid.'
Willem Wever doet er van alles aan om kinderen actief bij het programma te betrekken. Ieder jaar is de Willem Weverdag, dit jaar is dat vandaag in het Ecodrome in Zwolle. Het wetenschapscircus treedt op, er zijn proefjes en demonstraties en kinderen kunnen zelfs proefpersoon zijn bij een psychologisch experiment dat duidelijk maken hoe de hersenen werken.
Vijfduizend fans kunnen via Willem Wever een homepage krijgen op Internet, en kleurige visitekaartjes. Niet storen graag op maandag tussen zeven uur en half acht, staat er met koeienletters op.
Bart Dirks
NCRV: Willem Wever
Maandags, Nederland 1, 18.54 uur

