	'In Costa Rica zijn we bespuugd en bekogeld'
	Van onze verslaggever
Willem Vissers

AMSTERDAM
Earnest Stewart is geboren in Veghel en spreekt met Brabantse tongval, maar hij is al jaren international van de Verenigde Staten. Zijn vader, Amerikaan, was beroepsmilitair in Europa. Hoeveel caps Stewart op zijn naam heeft, houdt hij niet precies bij: '42 of 43.' Maandag keerde de 28-jarige aanvaller terug uit Vancouver, Canada, waar de Amerikanen zich plaatsten voor het WK. Stewart speelde de tweede helft en is toe aan zijn tweede WK.
- Is deze ploeg beter dan die van vier jaar geleden, toen Amerika het WK organiseerde en jullie automatisch waren geplaatst?
'Zeker individueel zijn we beter. We zijn gerijpt. De meeste spelers van toen behoren nog altijd tot de selectie. Ze zijn nu 27, 28 jaar. Het is een goede lichting. In 1994 hadden de meesten een contract bij de voetbalbond. Ze trainden veel en speelden af en toe interlands. Nu voetballen ze bijna allemaal wekelijks in de Amerikaanse profcompetitie. Ze weten veel beter met het balletje om te gaan. Dat zie je in alle handelingen terug.'
- Jullie hebben een lange kwalificatie achter de rug, zeker als je die vergelijkt met bijvoorbeeld het Nederlands elftal?
'We speelden zestien wedstrijden tegen landen als Costa Rica, Jamaica, El Salvador en Trinidad. We hebben twee keer verloren. Beide malen 'uit' tegen Costa Rica, in zowel de eerste als tweede ronde. Daar gebeurde van alles dat niets met voetbal te maken heeft. De sfeer was zeer vijandig. We zijn bespuugd en bekogeld met van alles. Je kon niet naar de kleedkamer lopen zonder dat je van alles naar je hoofd kreeg. Rond ons hotel probeerden fans ons uit de slaap te houden, onder meer door onophoudelijk te toeteren. Op zo'n moment is het vervelend dat je maar drie uur kunt slapen, maar later zijn dat mooie dingen om te onthouden. Costa Rica was meer een Angstgegner dan Mexico. En thuis spelen we voor 50.000 of 60.000 mensen. Ik krijg nog altijd een warm gevoel van het Amerikaanse volkslied.'
- Wat kan een land zonder grote voetbalcultuur bereiken tijdens het WK?
'We proberen het telkens beter te doen dan de vorige keer. Bij het WK in 1994 bereikten we de tweede ronde en verloren we van de latere kampioen BraziliÂ‰. Natuurlijk zal de vraag wel worden gesteld of we een bekende Europese trainer moeten aantrekken. In december gaat onze bond evalueren. Van mij mag Steve Sampson, een Amerikaan, mee naar Frankrijk. Dat heeft hij verdiend.'
- Je vliegt telkens de grote plas over voor weer een wedstrijd. Is dat niet erg vervelend voor je werkgever NAC?
'In de aanloop naar het WK valt het wel mee met reizen. We zullen een aantal wedstrijden in Europa spelen. Natuurlijk is er wel het toernooi om de US Cup, waaraan ook Nederland meedoet. Dat lijkt me nou heel mooi, om een keer tegen Oranje te voetballen.'
- Wanneer meld je je weer bij NAC?
'Dinsdag, en woensdag spelen we voor de beker tegen Katwijk. Of dat een overschakeling is, van Canada naar Katwijk? Ben je gek. Ik zet de knop heel gemakkelijk om.'

