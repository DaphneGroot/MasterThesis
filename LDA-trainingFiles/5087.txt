	Onbeschrijflijk ongelukkig in Heerlen
	Van onze verslaggever
Marcel van Lieshout
 HEERLEN
Onbeschrijflijk ongelukkig was Adri van der Poel met zijn zojuist behaalde eindzege in het wereldbeker-klassement veldrijden: amper was hij over de finish of de fiets werd tegen een hek gekwakt, de helm getest op stuitervermogen en het eerste wolkje verse adem aangewend voor een godslasterlijke tekst.
Of Van der Poel kan buitengewoon goed acteren - onder het laagje schmink van modderspatten school die middag wellicht een vette grijns - of hij is zo'n type sportman dat alles wil winnen wat er te winnen valt. Wie enigszins vertrouwd is met de natuur van de 37-jarige Kapellenaar zal het op optie twee houden.
De vijf eerdere wereldbeker-wedstrijden, in Tsjechië, België, Italië, Zwitserland en Frankrijk, werden alle door een Nederlander gewonnen, de afsluitende in eigen land, gisteren in Heerlen, ging het opeens mis.
'Mijn enige stuurfoutje in zes wereldbeker-wedstrijden', oordeelde de onverslijtbare over hét beslissende moment in de laatste ronde. Eén keer sneed hij een bocht verkeerd aan. Onmiddellijk werd zijn fiets opgeslorpt door de modder. En weg was medevluchter Marc Janssens. Acht seconden na de jubelende Belg bereikte Van der Poel de meet.
Daarmee verloor Van der Poel dus, maar tegelijkertijd won hij ook. Onbedoeld. Zijn tweede plaats in Heerlen bracht de wereldkampioen de eindzege in het klassement om de wereldbeker. Die was eigenlijk toebedacht aan ploeggenoot Richard Groenendaal. Onbeschrijflijk ongelukkig was de winnaar van vijftigduizend gulden, de bonus op de wereldbeker.
Van der Poel leek juist van zins alle spaken uit zijn voorwiel te schoppen toen een zo mogelijk nog woedender veldrijder de finishlijn passeerde. Richard Groenendaal, de sterkste die middag en toch maar vierde. Met de wijsvinger op het voorhoofd en met wegwerp-gebaren richting de jury besloot Groenendaal het wereldbekerseizoen.
Iets meer dan twee ronden voor het einde trok diezelfde Groenendaal nog bijna wuivend aan het publiek voorbij. De wereldbeker lonkte tenslotte. In het gezelschap van mede-koplopers Van der Poel en Janssens reed Groenendaal, de zware omstandigheden ten spijt, haast fluitend in de rondte. Totdat twee ronden voor tijd, voor de zoveelste maal dit seizoen, het noodlot toesloeg.
Op een hoogst ongelukkig punt in het parkoers, ver verwijderd van de twee plaatsen waar het verwisselen van fiets was toegestaan, reed Groenendaal lek. De leider in het klassement om de wereldbeker (één puntje voorsprong op Van der Poel) was op slag kansloos voor de eindzege.
De gramschap van Groenendaal richtte zich na afloop op de ongrijpbare macht die over geluk en ongeluk beschikt. Voorts op de hele wereld en meer in het bijzonder op de internationale wielerfederatie UCI en de Heerlense parkoersbouwers.
'Het is toch belachelijk dat er op dit parkoers maar twee wisselzones zijn', foeterde Groenendaal. 'En dan kort de jury de wedstrijd ook nog eens met één ronde in, waardoor ik geen tijd meer had om terug te komen bij Van der Poel en Janssens.' De woede-aanval deed denken aan die van begin december in Gieten toen Groenendaal, ook al door pech getroffen, de daar dienstdoende jury voor van alles en nog wat uitmaakte.
Groenendaal wordt dit seizoen opvallend vaak door technische mankementen getroffen. Het zijn vooral lekke banden (gisteren overkwam het hem tweemaal) die hem een aantal zeges hebben gekost. Dat gold in elk geval voor de Super Prestige-wedstrijd in Gieten en de wereldbekerwedstrijd in het Belgische Koksijde.
Op de vraag of hij wellicht foute keuzes maakt bij de bandenspanning zei Groenendaal gisteren: 'Iedereen krijgt wel eens een lekke band. Alleen rijd ik altijd van voren. En dan valt het veel meer op dan wanneer je op elfde of twaalfde positie rijdt.'
Omdat ploeggenoot Van der Poel volgend weekeinde ongetwijfeld ook eindoverwinnaar wordt van de Super Prestige rest Groenendaal nog maar één kans op een grote prijs. Op 2 februari wordt in het Olympiapark van München het wereldkampioenschap verreden.
'Daar moet het dan maar gebeuren', keek de verliezer-van-Heerlen alvast vooruit. 'Als ik tenminste eindelijk eens geen materiaalpech krijg.' Groenendaal rekent zichzelf een grote kans toe de regenboogtrui van Van der Poel over te nemen. Maar aan het slot van het seizoen lijkt een aantal buitenlandse concurrenten zich niet zomaar neer te leggen bij de schijnbare hegemonie van het Rabobank-duo.
De Italianen Bramati en Pontoni spaarden in Heerlen de krachten. De Zwitser Frischknecht reed gisteren opvallend gemakkelijk, handjes op zijn mountain bike-stuur, naar een derde plaats. De in Heerlen afwezige Belgen Herijgers en Nijs (dé belofte van de zuiderburen) staan te boek als technisch vaardige veldrijders en het parkoers in München is iets voor behendige coureurs.
En anders is er nog Adri van der Poel. Die heeft zelden pech. Die valt niet vaak. En die maalt maar door. Als hij gisteren in de slotronde nog even expres was gevallen, had Groenendaal, als gepland, alsnog de wereldbeker kunnen pakken. Maar Van der Poel was zondag in Heerlen zo onbeschrijflijk ongelukkig dat deze luciditeit niet aan hem besteed was.

Foto
	FOTO HANS HEUS - DE VOLKSKRANT

