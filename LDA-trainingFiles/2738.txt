	Verdrag van Amsterdam moet over, vindt Delors; 'Nederland is groot genoeg om eigen boontjes te doppen'
	Van onze correspondent
Martin Sommer
 PARIJS
'Om een herhaling van Amsterdam te voorkomen' stelt Delors voor een commissie van wijze mannen in te stellen. Op de vraag of hij daarin zelf zitting zou willen nemen, geeft hij geen antwoord.
Die commissie zou een voorstel moeten schrijven voor de manier waarop de Europese Unie moet worden aangepast om te kunnen uitgroeien tot 25 of zelfs dertig leden.
Jacques Delors (1925) neemt morgen de Erasmusprijs 1997 in ontvangst. Tien jaar, tussen 1985 en 1994, leidde hij de Europese Commissie met ijzeren hand. Vriend en vijand zijn het erover eens dat Delors de Europese integratie een enorme stimulans heeft gegeven.
Ook in Frankrijk wordt hij zeer gerespecteerd. In 1995 werd Delors beschouwd als de enige socialist die een kans zou maken bij de presidentsverkiezingen. Hij zag van kandidatuur af en geeft tegenwoordig leiding aan zijn eigen onderzoeksinstituut, Notre Europe. Het kantoor van Delors kijkt - ironie van de geschiedenis - uit op de Parijse effectenbeurs.
- U krijgt de 'Nederlandse Nobelprijs' voor de uitzonderlijke betekenis van uw werk voor de geestelijke en culturele waarden van Europa. Zo staat het in het reglement van de Erasmusprijs, die werd ingesteld in 1958, toen Nederland zonder discussie zeer Europa-gezind was. Veertig jaar later worden zelfs in Nederland sceptische geluiden gehoord over verdergaande Europese integratie. Ziet u een algemenere tendens om zich op de natie terug te trekken?
'Het is duidelijk dat de burgers in economisch moeilijker tijden gaan twijfelen aan de waarde van het Europese project. Daartegenover staat dat de geloofwaardigheid van de EMU toeneemt, dat de tegenstanders steeds minder voet aan de grond krijgen. Dan voel je toch dat er veel kracht uitgaat van het Europese idee.
'Belangrijker is nog dat we niet vergeten waarom we aan de Europese constructie zijn begonnen. Als we ons daarvan afkeren, lopen we het risico te worden teruggeworpen op de periode van voor de Tweede Wereldoorlog. Dat we het bestaansrecht van anderen weer gaan ontkennen, dat er spanning ontstaat tussen landen, dat de vrede in de waagschaal wordt gesteld. Kortom, dat we kwijtraken wat we dankzij de Europese constructie intussen solide hebben opgebouwd.'

'Nooit meer oorlog in Europa' was de gedachte achter de oprichting van de organisatie die zou uitgroeien tot de Europese Unie. Oud-commissievoorzitter Jacques Delors blikt terug en kijkt vooruit.

- Velen zijn de Tweede Wereldoorlog vergeten. En in Nederland kon je recentelijk de irritatie over Europa proeven toen minister Zalm zei dat de Italianen niet in de EMU thuishoren, gevolgd door een woordenwisseling tussen premier Kok en Europees commissaris Van Miert.
'Ik meng me niet in de Nederlandse politiek. Ik onderhoud uitstekende relaties met m'n Nederlandse vrienden, wat voor een Fransman al heel wat is.
'Meer in het algemeen: meneer Geremek, de Poolse minister van Buitenlandse Zaken, tevens een groot historicus, zei laatst dat een volk geen geheugen heeft. Er is in de moderne samenleving een catastrofale tendens om steeds meer bij de dag te leven, het geheugen te verliezen. Daartegen moeten we ons blijven verzetten. Hoe zouden we de ellende van de Europese broedermoord kunnen vergeten? We moeten doorgaan met het Europese project, blijven verhelderen, blijven zoeken naar consensus tussen landen, elk land proberen te begrijpen in zijn eigenheid. Zonder collectief geheugen, zonder toekomstvisie, brengt een natie niets groots tot stand.'
- Afgelopen voorjaar toonde u zich somber over de voortgang in de Europese Unie. U zei dat de regeringen weigerden hun economische politiek te cordineren, dat het niets opschoot. Zijn we een half jaar later wl opgeschoten?
'Om de geesten wakker te schudden, ben ik altijd een beetje provocatief. Mijn visie blijft dat de Economische en Monetaire Unie zich alleen kan waarmaken als zij op twee benen loopt. Het monetaire been aan de ene kant, met de compleet onafhankelijke Europese Centrale Bank. En het economische been aan de andere kant: dat is de cordinatie van de economische politiek. Het staat allemaal expliciet in het Verdrag van Maastricht. Helaas zijn mijn opmerkingen nog altijd actueel: de geest en de letter van het verdrag zijn niet uitgevoerd.'
- Hebben de nieuwe regeringen in Groot-Brittanni en Frankrijk geen nieuw elan opgeleverd?
'Het is nog te vroeg daarover iets te zeggen. Ik heb goede hoop, maar in wetenschappelijke termen zeg ik: we zullen zien.'
- Hoe denkt u over de kandidatuur van de Franse bankpresident Trichet voor de Europese Centrale Bank?
'Ik wil de zaken niet nog ingewikkelder maken door me daarover uit te laten. In januari verschenen er al geruchten in de Duitse pers over een Franse kandidaat. Ik heb toen gezegd dat meneer Duisenberg een excellente kandidaat is. Dat wil ik bij deze nog wel een keer herhalen. Ik zal er niet meer over zeggen, want ik denk hetzelfde over meneer Trichet.'
- In Frankrijk lees je regelmatig de term 'mislukking' om de top in Amsterdam van juni te karakteriseren. Wat denkt u daarover?
'Het antwoord op die vraag is heel simpel en beslist niet bedoeld om mijn Nederlandse vrienden kwaad te maken. In het Verdrag van Amsterdam is zeker op een aantal terreinen vooruitgang geboekt. Maar moet ik eraan herinneren dat de regeringsleiders twee jaar geleden afspraken dat de top in Amsterdam de afronding zou worden van de aanpassing van het politieke en institutionele kader, om de uitbreiding van de Europese Unie tot 25 of dertig landen mogelijk te maken? Ik stel vast dat ze het niet hebben gedaan. Dat is alles. Dat is geen veroordeling van het Nederlandse voorzitterschap. Ze hebben er gewoon niet over willen praten.'
- Hoe is dat zo gelopen?
'Dat wil ik niet publiekelijk bespreken. Ik stel vast dat het probleem niet eens correct gesteld is. Terwijl er een mandaat lag om het te doen. Er is gesproken over gekwalificeerde meerderheden en over het aantal commissarissen. Maar er zijn hele elementaire kwesties die geregeld moeten worden voordat die uitbreiding, de grootste in de geschiedenis van de Unie, zich kan voltrekken. Er moet gekeken worden naar de traditie van de kandidaat-lidstaten, naar hun economische situatie, naar hun verwachtingen. Pas daarna kan het huwelijkscontract worden geschreven, het waarom van ons gezamenlijke optrekken worden vastgelegd en de meeste effectieve en democratische manier waarop.'
- Kan de uitbreiding van de EU zonder die herziening doorgaan?
'Volgend jaar beginnen de eerste onderhandelingen met nieuwe kandidaat-lidstaten. Die zullen op zijn vroegst in het jaar 2002 zijn afgerond. Maar dan moet het huis wel op orde zijn. Je kunt eenvoudig geen dertig families onderbrengen in een hotel met maar vijftien kamers.
'Ik herinner eraan dat het institutionele kader van de vijftien ooit tot stand is gekomen voor zes EG-landen. Met als gevolg dat de instellingen nu al moeizaam functioneren, zowel bij de voorbereiding van besluiten, bij de besluiten zelf, als bij de uitvoering ervan.'
- Hoe moet het probleem worden opgelost?
'In het belang van Europa moeten we in het jaar 2000, niet later, het politieke en institutionele schema alsnog herzien om het 25 tot 30 lidstaten mogelijk te maken samen te handelen. Voil. Om een herhaling van Amsterdam te voorkomen, lijkt mij de beste methode dat een comit van vijf of zes wijze mannen het probleem analyseert en oplossingen suggereert. Die moeten vervolgens aan de regeringsleiders worden voorgelegd, zodat die in een maand of drie de structuur van het nieuwe Europa kunnen uitleggen. Een intellectueel moeilijk werk, maar doenlijk.'
- Stelt u zich als wijze man kandidaat?
'Dat is de vraag niet. Anders kan ik niets meer voorstellen zonder te worden beschuldigd van bijgedachten.
- De verklaring voor het magere resultaat van 'Amsterdam' die in Nederland wel wordt gehoord: de kleine en middelgrote landen wilden weinig weggeven, omdat ze in toenemende mate bang zijn voor de Frans-Duitse as.
'Dat was een element, maar niet het enige. Voordat we gaan kijken naar nationale gevoeligheden: een politiek probleem kan niet worden opgelost voordat het intellectueel correct is gesteld. Dat is tijdens de hele intergouvernementele conferentie niet gebeurd. We moeten proberen het beter te doen.'
- Welke boodschap heeft u als Erasmusprijswinnaar voor het Nederlandse volk?
'Ik koester bewondering en vriendschap voor Nederland. Ik heb me vaak laten inspireren door de Nederlandse sociale politiek, met name de inkomenspolitiek, al vanaf de jaren zestig. Zo heb ik 1982 de totstandkoming en de gevolgen van het zeer goede akkoord van Wassenaar met aandacht gevolgd.'
- In Frankrijk wordt nogal eens gezegd dat het zogenoemde poldermodel niet breder toepasbaar is, juist omdat de Nederlandse inkomensmatiging niet breder toepasbaar is. Nederland is een klein land, met een grote buitenlandse markt. In een groter land als Frankrijk zou de binnenlandse vraag instorten bij te veel inkomensmatiging.
'Dat is onzin. Ik spreek dat uitdrukkelijk tegen. Een land met zestien miljoen mensen is een groot land. Die redenering is een excuus om niets te hoeven doen. De Franse en de Nederlandse exportquotes verschillen nauwelijks meer. De economische en sociale problematiek is dezelfde in Nederland, Belgi, Duitsland, Frankrijk of Itali. Dus kunnen anderen lering trekken uit wat Nederland doet.'
- Wat raadt u Nederland aan om alsnog Duisenberg aan het hoofd van de ECB te krijgen?
'Ik raad Nederland niets aan. Nederland is groot genoeg om zijn eigen boontjes te doppen.'

Foto
	Jacques Delors, winnaar van de Erasmusprijs 1997. FOTO REUTERS

