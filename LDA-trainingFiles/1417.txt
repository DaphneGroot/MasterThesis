	Ondernemers vinden paars kabinet en rode premier steeds beter
	ANP
DEN HAAG
De waardering van topondernemers voor het kabinet groeit. Zij geven Kok en zijn ministersploeg in een recente enquête van werkgeversorganisatie VNO-NCW het rapportcijfer 6,9. Bij een vergelijkbaar onderzoek eind '95 was dat nog een 6,5.
De bijna honderd bestuursvoorzitters en directeuren van grote Nederlandse ondernemingen noemen weer de financiële politiek als de meest aansprekende kant van het beleid. Ze zijn vooral tevreden over de wijze waarop het kabinet Nederland voorbereidt op de monetaire eenwording van Europa. Vorig jaar had nog maar de helft daarvoor waardering, ditmaal 77 procent.
De waardering voor maatregelen ter verlaging van de lastendruk is verdubbeld: 46 procent van de ondernemers is hier nu over tevreden, vorig jaar nog maar 23. Ook het flexibeler maken van de arbeidsmarkt scoort met bijna 60 procent veel beter dan de 35 procent uit '95. De managers roemen meer onderdelen van het totale kabinetsbeleid dan de vorige keer, zoals zakelijkheid en besluitvaardigheid.
Kok zelf blijkt in het onderzoek van Forum, het blad van VNO-NCW, wederom de meest gewaardeerde bewindsman. Zijn rapportcijfer stijgt van 7,8 naar 8,0. Ook Zalm (Financiën) en Wijers (Economische Zaken) krijgen andermaal een dikke voldoende. Ruim driekwart van de ondernemers vindt dat het huidige kabinet het beter doet dan het vorige waarin Kok vice-premier was onder Lubbers. Een jaar geleden had nog maar 69 procent dit oordeel.
De ondervraagde ondernemers zijn niet op alle punten enthousiast over het kabinet. Het infrastructuurbeleid, de buitenlandse politiek (vooral ontwikkelingssamenwerking), onderwijs en justitie komen er in de enquête niet goed vanaf. De ministers die daarover gaan scoren een rapportcijfer onder de zes. Minister Pronk is met een 5,1 de laagst gewaardeerde.
De Forum-peiling geeft aan dat de sterke groei van de VVD onder ondernemers iets terugloopt. De belangstelling voor het CDA stijgt weer wat. Kok is in de enquête nog steeds veruit de meest favoriete premier. Rabo-topman Wijffels (CDA'er) is met 16 procent van de stemmen tweede, VVD-leider Bolkestein met 10 procent derde.

