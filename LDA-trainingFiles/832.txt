	Paus versterkt positie van kerk in Oost-Timor
	AP, AFP
ROME/LISSABON
Paus Johannes Paulus II heeft de Oost-Timorees Basilio do Nascimento maandag tot bisschop gewijd. Do Nascimento komt aan het hoofd van het diocees Baucau, een nieuw diocees dat het Vaticaan pas vorige maand in het leven heeft geroepen.
De paus besloot tot de instelling van het nieuwe diocees in overleg met mgr. Carlos Belo, de bisschop van Dili, die in november de Nobelprijs voor Vrede heeft gekregen. Kennelijk wil de paus de overwegend katholieke Oost-Timorezen een sterkere positie geven tegenover de Indonesische autoriteiten, overwegend islamieten.
In een interview met een Portugese krant heeft de nieuwe Oost-Timorese bisschop zondag zijn bewondering uitgesproken voor Xanana Gusmao, de Oost-Timorese verzetsleider die in Jakarta een gevangenisstraf van twintig jaar uitzit. 'Ik heb nog niet de kans gekregen hem te ontmoeten, hoewel ik grote bewondering koester voor hetgeen waarvoor hij staat', zei Do Nascimento. 'Ik zal de Indonesische autoriteiten toestemming vragen voor een bezoek.' De nieuwe bisschop betoonde zich voorstander van een dialoog met IndonesiÃ« over de toekomst van Oost-Timor.

