	Grote steden boycotten asielbeleid
	Van onze verslaggevers
AMSTERDAM/DEN HAAG
Drie grote steden werken niet meer mee aan het uit huis zetten van uitgeprocedeerde asielzoekers. Amsterdam, Rotterdam en Den Haag zeggen het openlijk eens te zijn met Apeldoorn. Deze gemeente heeft staatssecretaris Schmitz van Justitie maandag laten weten dat haar beleid onuitvoerbaar is. Apeldoorn weigert verdere medewerking. De Tweede Kamer wil van Schmitz weten wat er is misgegaan in het overleg met de gemeenten.
Tweede-Kamerlid Dittrich van D66 noemt de brief van Apeldoorn 'een grap'. Ook andere fracties zijn het er niet mee eens dat 'een lagere overheid het rijksbeleid niet uitvoert', zoals CDA-kamerlid Verhagen het verwoordt.
De staatssecretaris heeft van Apeldoorn zes weken de tijd gekregen om bezwaar aan te tekenen tegen de ongehoorzaamheid van de gemeente. Doet ze dat niet, dan gaat Apeldoorn ervan uit dat ook andere gemeenten de instructies van Den Haag kunnen negeren.
Schmitz wilde gisteren nog niet reageren. Ze zal dit vandaag doen in de Tweede Kamer. Eerder zegde ze al toe, op verzoek van de Tweede Kamer, in maart een notitie naar de Kamer te zullen sturen over het uitzettingsbeleid.
De Vereniging van Nederlandse Gemeenten heeft ook nog niet gereageerd op de actie van Apeldoorn. De VNG heeft vorig jaar bezwaar gemaakt tegen de nieuwe regelingen met betrekking tot asielzoekers, waarbij gemeenten rijkstaken kregen toegewezen. De VNG is sinds het najaar met Schmitz aan het praten over een oplossing.
De rijksoverheid verwacht van gemeenten dat zij asielzoekers die zijn uitgeprocedeerd, uit hun huis zetten en hun toelage intrekken. Het betreft asielzoekers in zogeheten ROA-woningen die door gemeenten beschikbaar zijn gesteld: voornamelijk Chinezen, Eritreeërs en Ethiopiërs. In deze ROA-woningen verblijven ongeveer vijftienduizend asielzoekers.
De Apeldoornse VVD-wethouder R. Ober vindt het intrekken van voorzieningen van asielzoekers 'onuitvoerbaar en inhumaan'. Het drijft asielzoekers de illegaliteit in, zegt hij. Apeldoorn, dat wordt bestuurd door een college van VVD, CDA en D66, meent bovendien dat het uitzetten van asielzoekers een zaak van de rijksoverheid is, waarvoor de gemeente geen verantwoordelijkheid kan dragen.
Het VVD-kamerlid Rijpstra en D66'er Dittrich stellen dat de uitgeprocedeerde asielzoekers die meewerken aan hun vertrek, weer in een asielzoekerscentrum moeten worden opgevangen. 'Maar er blijft een categorie over die elke medewerking weigert. Dan is het wellicht inhumaan hen op straat te zetten, maar dat is dan hun beslissing', zegt Rijpstra.
Rechters vragen de gemeenten te motiveren op welke gronden zij voorzieningen intrekken. Dat kunnen gemeenten niet, zeggen B en W van Apeldoorn, want die zijn niet in staat om te beoordelen of landen van herkomst veilig zijn. 'Daar wringt de schoen', zegt kamerlid Rijpstra. 'Van de vreemdelingenrechter moeten deze asielzoekers weg, van de burgerrechter mogen ze nog blijven. Er moet een aparte wet voor vreemdelingen komen, die dit regelt.'
Bij het stadhuis van Apeldoorn en lokale media stromen louter positieve reacties van de bevolking binnen, aldus een woordvoerder van Apeldoorn.
Volgens de gemeente Rotterdam kampen alle grote steden met hetzelfde probleem als Apeldoorn. De sociale dienst van Rotterdam heeft één maal een uitkering van een uitgeprocedeerde asielzoeker stopgezet. Toen de betrokkene bezwaar aantekende bij de rechter, heeft de gemeente het proces verloren. 'Als de vreemdelingendienst al zegt, dat zij zich bij uitzetting vooral richt op criminele illegale vreemdelingen, waarom moeten wij dan brave mensen hun huis uitzetten?'
Pagina 7: Moeten die asielzoekers in een park slapen?

