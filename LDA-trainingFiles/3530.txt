	Bij de boheme van Praag thuis
	 De Tsjechische schrijver Bohumil Hrabal (1914-1997) heeft zich door boeken als Gekortwiekt, Ik heb de koning van Engeland bediend, Het stadje waar de tijd stil is blijven staan, De tedere barbaar en Trouwpartijen een klein, eigen publiek in Nederland verworven.
Wat deze lezers in zijn werk mogelijkerwijs aanspreekt, zal niet alleen 'het Tsjechische', of meer specifiek 'het Praagse' zijn, maar dat speelt - voor degenen die het land en de stad uit eigen ervaring enigszins kennen - wel een rol. De couleur locale maakt immers in belangrijke mate de charme uit van Hrabals boeken, en dat doet de vraag rijzen hoe iets dat zo plaatsgebonden is lezers met een geheel andere culturele achtergrond zo kan intrigeren.
Het is het raadsel van het andere, het vreemde, het exotische misschien, dat bij nadere beschouwing veel vertrouwder blijkt te zijn dan het op het eerste gezicht leek. Het zijn de mate waarin en de wijze waarop Hrabal erin slaagt je zijn wereld in al haar intimiteit te tonen, die alle barrires voor de bezoeker wegnemen en hem het gevoel geven in Praag thuis te zijn. Op zijn gemak.
Wie dat nog niet heeft ervaren, of het wr wil ervaren, kan Hrabals (wellicht letterlijk) laatste boek ter hand nemen. De schrijver overleed dit jaar door een val uit het raam van een ziekenhuis.
In Vita nuova - Schilderijententoonstelling (Bert Bakker;  45,-) vertelt Hrabal verder over het huwelijksleven van hemzelf en zijn vrouw Pipsi, zoals we daarover ook al in Trouwpartijen werden ingelicht. Dit zijn geen autobiografische verhalen, zoals men zou kunnen denken, maar 'verbeeldingen' van een huwelijksleven, waaraan Hrabal in Vita nuova een opvallend literaire vorm heeft gegeven.
Hrabal laat Pipsi het ogenschijnlijk tamelijke gewone relaas doen van wat die twee en hun (uit Hrabals andere boeken bekende) vrienden meemaken, maar zij (of hij) houdt zich op geen enkele manier aan de regels, die ongetwijfeld ook in Tsjechi gelden voor een geschreven verslag. Pipsi ratelt maar door, zonder op zinsbouw, interpunctie of alinering te letten.
Dat doet enigszins denken aan de epiloog van Molly Bloom in Ulysses van James Joyce, waar deze verteltrant het typisch vrouwelijke van Molly moet uitdrukken. Misschien wilde Hrabal dat ook met Pipsi, maar zijn intentie is toch anders. Hij wilde haar (en zichzelf) geen enkele formele beperking opleggen, teneinde een zo ongekuist mogelijke visie van Pipsi op haar leven te krijgen.
Het gevolg van deze aanpak is - Hrabal lijkt daarin op Louis Paul Boon -, dat de lezer niet alleen een kritisch, ontroerend, humoristisch en soms wrang inzicht verwerft in het leven van de rare, kinderlijke, spontane kwibus die Dr. Hrabal in de ogen van zijn vrouw is, maar ook in het culturele en artistieke leven van een stukje Praag (met een nu eens serieus dan weer koddig aandoende hooggestemdheid).
Je ziet een vorm van 'bohme', in het land waaruit het begrip afkomstig is, in eigentijdse gedaante, hetgeen inhoudt dat de Grote Geschiedenis (bijvoorbeeld de oorlog) er mede zijn kleur aangeeft, zonder dat de intimiteit - ht sleutelwoord voor Hrabal - erdoor wordt geschonden.
Willem Kuipers

