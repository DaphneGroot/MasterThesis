	Pakistan pal voor verkiezingen in rep en roer Hof overweegt ontslag Bhutto terug te draaien
	Van onze verslaggever
Rob Vreeken

LAHORE
 De kans bestaat dat Pakistan vandaag, vijf dagen voor de parlementsverkiezingen, op de valreep nog van regering wisselt. Het Hooggerechtshof in Islamabad zal uitspraak doen in het beroep dat ex-premier Benazir Bhutto begin november aantekende tegen haar ontslag door president Farooq Leghari. Als zij haar zin krijgt, zal ook het ontbonden parlement weer worden geïnstalleerd.

Het scenario lijkt te krankzinnig om waar te zijn: een democratisch gekozen regering die door het staatshoofd wordt weggestuurd op grond van 'massale' standrechtelijke executies van burgers en buitensporige corruptie, en die vervolgens door de hoogste rechters in ere wordt hersteld. In Pakistan wordt er serieus rekening mee gehouden dat dit inderdaad kan gebeuren.
Er is immers een precedent. In 1993 werd de regering van Bhutto's tegenstander Nawaz Sharif door het Hooggerechtshof herbenoemd als premier nadat hij door president Ishaq Khan was ontslagen, óók al wegens corruptie en machtsmisbruik. Volgens het Hof ontbrak het aan voldoende bewijs. Dat lijkt ook nu het geval te zijn.
De raadsman van president Leghari moest maandag tegenover de rechters toegeven dat hij geen enkel bewijsstuk kon overleggen voor de 'onwettige moorden' die vooral in Karachi zouden zijn gepleegd op leden van de mohajir-gemeenschap. De politie-autoriteiten hadden hem verteld dat daarover nog geen velletje procesverbaal bestaat.
De uitspraak van het Hof is de zoveelste slag in de oorlog om bevoegdheden die premiers en presidenten al acht jaar voeren. Dictator Zia ul-Haq voerde in de jaren tachtig het grondwetsartikel in dat het staatshoofd bijzondere volmachten geeft. Bhutto beschuldigt Leghari ervan uit te zijn op een presidentiële autocratie.
Derde partij in dit spel is het leger. Dat komt niet openlijk tussenbeide, maar zonneklaar is dat de generaals de president steunen. Leghari verplichtte hen extra aan zich door begin januari een Nationale Veiligheidsraad in te stellen, waarin hij zelf, de belangrijkste ministers en de vier militaire chefs zitten. Middels de Raad, die ook over economische kwesties kan adviseren, versterken de president en het leger hun greep op de politiek.
In een van de scenario's die de ronde doen trekken de strijdkrachten zelfs de macht geheel naar zich toe. Dit kan gebeuren wanneer het Hooggerechtshof vandaag Bhutto in het gelijk stelt. De chaos die dit met zich zou meebrengen, zou dan voor het leger aanleiding zijn de staat van beleg uit te roepen.
De afgezette premier had vorig jaar een hoog oplopend conflict met het Hof over de benoeming van rechters in de provinciale gerechtshoven. Bhutto zou daarin twintig half-competente rechters hebben geparachuteerd om partij-politieke redenen. President Leghari (tot dan gezien als een hondstrouwe partijgenoot van de premier) koos de zijde van het Hof.
Indien het rechterlijk college vandaag niettemin ten gunste van Bhutto beslist, is dat omdat de presidentiële raadsman er niet in is geslaagd de aantijgingen van Leghari juridisch te staven. Zo presenteerde Bhutto's raadsman gisteren een brief waarin de chef van de staatsveiligheidsdienst verklaart op eigen houtje de telefoons van de hoogste rechters en politici te hebben laten afluisteren. Volgens Leghari gebeurde dit op bevel van Bhutto.
Concreet bewijs ontbreekt ook in het onderzoek naar de moord op Benazirs broer Murtaza. Hij werd in september doodgeschoten door de politie in Karachi. Murtaza was een politieke tegenstander van zijn zus. Ook in deze zaak zag de president de hand van Bhutto.
Het onderzoek naar corruptie onder politici en hoge ambtenaren verloopt eveneens stroopachtig. Van de door interim-premier Meraj Khalid beloofde grote schoonmaak komt vrijwel niets terecht.
Aanvankelijk zette Khalid zijn strijd tegen de 'VIP-cultuur' veelbelovend kracht bij: de ministers halveerden hun salaris en vlogen voortaan economy-class. Hij boette in aan geloofwaardigheid door vriendjes en suspecte lieden op hoge posten te benoemen.
Een nieuwe anti-corruptie wet werd zodanig afgezwakt dat de meeste verdachte politici gewoon op de kieslijsten prijken. Aangenomen wordt dat dit het gevolg is van een afspraak tussen Leghari en Nawaz Sharif, leider van de Moslim Liga. Sharif had grote leningen bij de staatsbanken nooit terugbetaald en zou bij een serieus proces van ehtesab (rekenschap afleggen) niet verkiesbaar kunnen zijn.
De Moslim Liga heeft maandag de beste kansen de verkiezingen te winnen.

