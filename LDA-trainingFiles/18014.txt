 TOUROPERATORS MELDEN HERSTEL WINTERBOEKINGEN. 
 HOOFDDORP, 15 jan (Reuter) - Hoewel boekingen voor wintervakanties aan het begin van het nu lopende seizoen 1996/97 een forse achterstand hadden is daar later een flink herstel opgetreden, aldus de vereniging van reisorganisaties ANVR. 
 Bij de seizoenstart liepen de boekingen voor wintervakanties nog 11 procent achter bij die van een jaar eerder. Eind 1996 was dat echter omgebogen in een groei van vijf procent waarbij vooral sneeuwbestemmingen voor een goed herstel hebben gezorgd. 
 Boekingen voor vliegreizen waren eind 1996 met acht procent gestegen ten opzichte van het jaar ervoor maar boekingen voor busreizen daalden met vier procent. 
 Volgens de ANVR geven de boekingen voor het komende zomerseizoen in de eerste statistieken een groei van 10 procent te zien waarmee het seizoen positief lijkt te zijn begonnen. 
 Andere conclusies wat betreft het aantal boekingen voor zomervakanties in 1997 kunnen nog niet worden getrokken, aldus de ANVR. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
