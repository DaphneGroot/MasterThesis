Opstanding.
Onder opstanding of verrijzenis wordt het herrijzen van een persoon uit de dood verstaan. De drie Abrahamitische godsdiensten, jodendom, christendom en islam, verkondigen een opstanding uit de dood.
Ontwikkeling van het christelijke concept in de Bijbel.
In de Hebreeuwse Bijbel wordt niet veel aandacht besteed aan een opstanding en een laatste oordeel. Het graf is het dodenrijk (Sheol) en het is zaak om op aarde goed te leven, want in het graf is alleen maar duisternis. De Hebreeuwse tekst van De wijsheid van Jezus Sirach, die ontstaan is rond 200 v.Chr. heeft hetzelfde vooruitzicht (bv 7:17). De Griekse vertaling echter, ontstaan rond 132 v. Chr., geeft de rechtvaardigen uitzicht op een hiernamaals. Rond 168 v. Chr. heeft de opstand van de Makkabeeën plaatsgevonden. 2 Makkabeeën 7:42 vertelt van een moeder die zeven zonen ter dood ziet brengen. Zij houdt ze voor, dat de opstanding der doden de beloning voor het martelaarschap zal zijn. Ook de opstanding der doden die in Daniël 12:4 wordt beschreven, heeft betrekking op de strijd van de Makkabeeën.
In de Wijsheid van Salomo, geschreven rond het begin van de jaartelling, bijvoorbeeld in 2:4, staat vast dat na het sterven het een en ander rechtgezet wordt. Jezus wijst erop dat God zijn naam niet zal verbinden aan de doden. "Ik ben de God van Abraham, en de God van Izaak, en de God van Jakob! God is niet een God der doden, maar der levenden". Dus als hij zich de God noemt van de aartsvaders, mag je daaruit concluderen dat die leven of zullen herleven: Evangelie volgens Lucas 20:24-47.
Opstanding van Jezus volgens het christendom.
De opstanding van Christus (van)uit de doden is een wezenlijk onderdeel van het christelijk geloof. Er zijn twee verschillende getuigenissen over de opstanding.
Volgens het Nieuwe Testament is met de Opstanding van Christus iets fundamenteels veranderd. Christus sterft niet meer en wie zich met hem verbindt heeft eeuwig leven. Voor de apostel Paulus en vele christenen na hem was de opstanding van Christus de kern van zijn geloof en het antwoord op de zinloosheid van het menselijk bestaan.
Reeds in de tijd van het Nieuwe Testament was het een breekpunt met de elite van de Hellenistische samenleving. Filosofen "dreven de spot" met het idee van een opstanding en Porcius Festus (procurator van Judea van 60 tot 62 na Chr.) dacht dat Paulus waanzinnig was geworden toen hij sprak over de opstanding. In onze moderne tijd is het niet anders: volgens de gangbare opinie is opstanding uit de doden niet mogelijk en wordt het beschouwd als een kwestie van geloof.
Gestorvenen in de Bijbel die herleefden.
Wie de Bijbel op dezelfde wijze beschouwt als andere historische bronnen, zal voor buitengewone gebeurtenissen buitengewoon bewijs vragen. Daar men de Bijbel als één bron beschouwt, vormen de evangeliën slechts één bron. Voor de historisch-kritische methode betekent dit dat men een alternatieve verklaring zoekt voor het ontstaan van opstandingsverhalen.
Voor wie gelooft dat Christus is opgestaan, is het niet moeilijk meer om te geloven dat wonderen kunnen gebeuren. Immers, als God in onze werkelijkheid kan ingrijpen is alles mogelijk. De Bijbel vertelt van drie gebeurtenissen in de verhalencyclus van Elia en Elisa; vier gebeurtenissen uit het leven van Jezus; en een- of tweemaal uit de vroege kerk.
Opstanding aan het einde der tijden.
Volgens de traditie van jodendom, christendom en islam komt er op het 'einde der tijden' een algemene opstanding van de mensheid. Op de Dag des oordeels zullen "alle mensen" die vanaf de eerste mens Adam zijn gestorven, weer herrijzen om geoordeeld te worden door God.
Opstandingen volgens het chiliasme.
Volgens sommige christelijke, chiliastische groeperingen, zijn er verschillende opstandingen.
Opstanding volgens de islam.
Een van de voorwaarden van het islamitische geloof is het geloven in de Dag des oordeels. Als onderdeel daarvan moet o.a. ook worden geloofd in de wederopstanding van de doden uit de graven en de terhandstelling van een ieders Boek, waarin de daden van hem of haar staan genoteerd.
Na de dood bevindt de ziel zich in principe eerst in de barzakh. Dit is een soort slaaptoestand en is de periode tussen iemands dood en zijn wederopstanding op de Dag des oordeels. Volgens de islam zal op die Dag God de rol op Zich nemen van rechter ("Qadi"), ieders daden wegen en beslissen of het akhirah van eenieder in het paradijs ("djenna") of in het hellevuur ("djahannam") zal zijn.
Binnen de islam wordt meestal aangenomen dat het gaat om een Laatste Oordeel dat in de aanwezigheid van God wordt uitgesproken. Dit houdt in dat de mens dus niet voor God verschijnt of Hem zal zien.
Bij de eerste keer blazen op de bazuin door Israfiel op de Laatste Dag zullen alle levende schepselen op de aarde sterven en met de wereld tezamen en al het omringende worden verbrijzeld en verdwijnen. Bij de tweede keer dat Israfiel blaast, zullen alle schepselen weer tot leven worden gewekt door God en verzameld op een uitgestrekte vlakte voor het Godsgericht. Eenieder wordt tegenover zijn profeten geplaatst en wordt ondervraagd. Mohammed is daarbij de enige die het recht heeft voorspraak te doen bij God. De daden zijn tijdens het leven opgeschreven in een boek en deze daden worden bij de wederopstanding gewogen in de weegschaal.
De goeden krijgen hierna het boek met opgetekende daden tijdens hun leven in hun rechterhand, terwijl de anderen dit in hun linkerhand krijgen. De islamitische opvatting voorziet niet in een vagevuur of een voorgeborchte voor degenen die door overmacht niet in de hemel terechtkunnen. Wel wordt soms het verblijf in de hel als een tijdelijke, louterende straf gezien.
