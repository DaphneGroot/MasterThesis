NEMO Science Museum.
NEMO Science Museum is een wetenschap en technologiemuseum in Amsterdam. Het museum trok in 2015 bijna 600.000 bezoekers.
In tegenstelling tot veel traditionele musea is het motto van NEMO "Hands On!" of "Verboden af te blijven". De objecten in NEMO, de exhibits, zijn vaak experimentele opstellingen waarbij de bezoeker zelf een wetenschappelijk verschijnsel op het gebied van natuurkunde, scheikunde, biologie en gedragswetenschappen kan onderzoeken. De bekendste activiteiten zijn Fenomena (waarbij bezoekers diverse natuurverschijnselen onderzoeken), Teenfacts (over jongeren en seksualiteit), Reis door de Geest (over de werking van onze hersenen), en het Lab (waar bezoekers in een echt lab proefjes doen).
Gebouw.
Het museum is gebouwd op de fundamenten van de IJ-tunnel en gelegen aan het Oosterdok. Het gebouw uit 1997, dicht bij het Centraal Station van Amsterdam, is ontworpen door Renzo Piano. De vorm van het gebouw stelt de ingang van de IJ-tunnel voor, gespiegeld ten opzichte van de grond.
Geschiedenis.
NEMO begon in 1923 als Museum van den Arbeid, opgericht door schilder Herman Heijenbrock. De naam veranderde in 1954 in het NINT (Nederlands Instituut voor Nijverheid en Techniek). De voorgangers van NEMO waren gehuisvest op de Rozengracht en de Tolstraat in Amsterdam. In 1997 werd NewMetropolis (NEMO) geopend in het huidige - groene - gebouw aan het Oosterdok boven op de IJtunnel, dat na financiÃ«le problemen in 2000 een doorstart maakte onder de nieuwe naam Science Center NEMO.
Organisatie.
Net als eerder het Rijksmuseum<nowiki/>heeft ook NEMO sinds januari 2012 een dependance op Schiphol. Het NEMO Science Museum is onderdeel van de Stichting Nationaal Centrum voor Wetenschap en Technologie, dat onder andere ook het Weekend van de Wetenschap en het digitale platform Kennislink tot zijn activiteiten heeft. Sinds 2011 is NEMO erkend als geregistreerd museum.
