Houthulst.
Houthulst is een plaats en gemeente in de Belgische provincie West-Vlaanderen. De gemeente telt iets meer dan 10.000 inwoners. De gemeente is vooral bekend als bosrijk, met zijn Vrijbos (bekend van de Bende van Bakelandt) en de ontmijningsbasis van het Belgische leger.
Geschiedenis.
De naam van de gemeente vindt men al terug in 1096, toen als "Out-Hulst", als naam van het bos van Houthulst dat aan de graven van Vlaanderen behoorde. Het bos werd door senator Jan-Pieter Cassiers gekocht in 1838, die er na zijn huwelijk een kasteel bouwde. De familie liet halverwege de 19de eeuw in de omgeving van het kasteel een kerkje bouwen. In 1857 werd Houthulst ook officieel een parochie.
Tijdens de Eerste Wereldoorlog werd Houthulst en het Vrijbos verwoest. Het werd een schuilplaats voor het Duitse leger, dat er grote voorraden munitie opsloeg. Na de oorlog werd geijverd voor een zelfstandig bestuur voor Houthulst. Het dorp was tot dan toe nog een deel van Klerken. In februari 1926 legde het gemeentebestuur de grens vast tussen Houthulst (toen 2792 inwoners) en Klerken (toen 1447 inwoners). Op 11 april 1928 werd Houthulst afgescheiden van Klerken.
In 1971 werd het gehucht Terrest, dat voorheen bij Zarren hoorde, en een stukje grondgebied van Staden bij Houthulst gevoegd. In 1976 kwam Houthulst weer samen met de vroegere moedergemeente Klerken. Op dat moment werden Klerken, Merkem en het gehucht Jonkershove van Woumen opgenomen in een fusiegemeente met Houthulst als centrum.
In 2005 werd hier de restanten van een V1-lanceerbasis herontdekt.
Kernen.
Houthulst bestaat naast Houthulst-centrum nog uit de deelgemeenten Klerken en Merkem. Jonkershove was vroeger geen zelfstandige gemeente, maar een deel van Woumen, dat zelf nu een deelgemeente van Diksmuide is. Op de grens van Houthulst-centrum en Klerken ligt het gehucht en parochie Sint-Kristoffel of Pierkenshoek. Het is een groeiend residentieel gehucht, aansluitend op het westen van de dorpskern van Houthulst zelf.
Kaart.
Houthulst, deelgemeenten en buurgemeenten. De gele gebieden zijn bebouwde kernen.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
2013-2018.
Burgemeester is Ann Vansteenkiste (CD&V). Zij leidt een coalitie bestaande uit CD&V en sp.a. Samen vormen ze de meerderheid met 15 op 21 zetels.
Resultaten gemeenteraadsverkiezingen sinds 1976.
De zetels van de gevormde coalitie staan vetjes afgedrukt
