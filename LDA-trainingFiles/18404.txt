Palet.
Modern palet met paletmes en bakjes voor medium. De kleuren zijn ultramarijn, gebrande omber en zinkwit
Een palet is een dunne houten plank, meestal goed in de lak waarop een kunstschilder de verf kan mengen. In het palet zit meestal een gat waar de kunstschilder zijn of haar duim doorheen kan steken. De vorm is traditioneel rond, maar tegenwoordig ook vaak rechthoekig.
De houtkleur van een palet is traditioneel donker, maar een lichte kleur kan in de modernere schilderkunst voordelen bieden. De kleurwaarneming hangt immers sterk af van de omgeving.
De verf uit de tube wordt in hoopjes op het palet aangebracht. Daarna zullen over het algemeen verschillende kleuren door elkaar gemengd worden met een kwast of met een paletmes. Een rechtshandige schilder laat het palet op zijn linkerarm rusten, zodat de rechterhand vrij gebruikt kan worden om de verf op te nemen en op het kunstwerk aan te brengen.
Een hulpmiddel voor het werken met een palet zijn kleine bakjes die op het palet geschoven kunnen worden om daarin schildersmedium of terpentijn te gieten dat gebruikt wordt voor het verdunnen van de verf.
De kleur van een palet verschilt. Traditioneel is het palet van donker hout, maar dit kan lastig zijn als men een licht schilderij wil maken. Daarom hebben vele schilders een voorkeur voor een palet van licht hout.
Een palet wordt vaak jarenlang gebruikt, zodat het uiteindelijk vol zit met verfresten. Toch zijn schilders vaak gehecht aan hun oude palet.
Met palet wordt ook soms het kleurengamma genoemd dat een schilder of kunstenaar gebruikt. In de software wordt met palet vaak een hulpmiddel genoemd waarmee een bepaalde kleur door het aan te klikken kan worden gekozen.
