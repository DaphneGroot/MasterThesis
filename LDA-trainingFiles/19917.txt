Nero Claudius Drusus.
! bgcolor="bisque" | Nero Claudius DrususJulisch-Claudische dynastie
Nero Claudius Drusus (38 v.Chr. – 9 v.Chr.), ook bekend als Drusus de Oudere of Drusus Senior was een Romeins generaal onder keizer Augustus die hem beschouwde als zijn bekwaamste bevelhebber. In Nederland is Drusus bekend om de Drususgracht die hij in 12 v.Chr. liet aanleggen op de plaats van waarschijnlijk de huidige Utrechtse Vecht. Voor de regeling van de watertoevoer legde hij bij de splitsing van de Rijn en de Waal de Drususdam aan, die later door de Germanen werd verwoest.
Nero Claudius Drusus was de jongste zoon van Livia en Tiberius Claudius Nero, broer van Tiberius, en echtgenoot van Antonia. Hij was de vader van Claudius (de toekomstige keizer), Germanicus en Livilla en grootvader van onder andere Gaius ("Caligula") en Agrippina de Jongere. Ten slotte was hij overgrootvader van Nero.
Jeugd en huwelijk.
Toen Augustus Tiberius Claudius Nero dwong te scheiden van Livia, zodat hijzelf met haar kon trouwen, was Livia reeds in verwachting van Nero Claudius Drusus. Augustus voedde hem op als zijn eigen zoon. Rond 18 v.Chr. trouwde Nero Claudius Drusus met Antonia, een nicht van Augustus. Gedurende de betrekkelijk korte tijd dat zij getrouwd waren, kregen zij drie kinderen, namelijk Germanicus, geboren rond 15 v. Chr., Livilla in 13 v. Chr., en de ziekelijke Claudius in 10 v. Chr..
Overlijden.
Gedurende zijn uitzonderlijke succesvolle carrière als militair leider, waarin hij veel samenwerkte met zijn broer Tiberius, stierf hij onverwacht op 29-jarige leeftijd in 9 v.Chr. na een ongelukkige val van zijn paard. Het Romeinse volk, de soldaten, de Senaat, Tiberius, Augustus maar vooral zijn vrouw Antonia, waren allen diep getroffen door zijn dood. Augustus schreef later een biografie over hem; zijn 27-jarige weduwe heeft nooit willen hertrouwen.
Verering na zijn dood.
Na zijn dood in Mainz werd Drusus op talrijke plaatsen door de Romeinse legioenen in Germania Inferior en Germania Superior vereerd. Hij was het onderwerp van lijkredes, onder meer van keizer Augustus (die zeer gesteld op hem was) en van zijn broer Tiberius, van lofdichten en van talrijke monumenten. De 'Drusussteen' in Mainz (toen nog "Mogontiacum") is waarschijnlijk het overblijfsel van een enorm monument voor Drusus. De aan Drusus verleende erenaam "Germanicus" ging na zijn dood over op zijn zonen Germanicus Julius Caesar en de latere keizer Claudius I. Keizer Caligula, die in Mogontiacum was met zijn vader en daar van de legioenen zijn bijnaam ontving, heeft volgens Mainzer legenden ter ere van Drusus nog een twee weken durend feestmaal gehouden bij de Drusussteen. Er is in de buurt van de citadel van Mainz een straat naar Drusus vernoemd.
Nota bene.
Er kan verwarring ontstaan als Nero Claudius Drusus (14 v. Chr. – 23 na Chr.) kortweg Drusus wordt genoemd. Deze naam zou gereserveerd moeten worden voor zijn neef, Drusus Iulius Caesar (ook bekend als Drusus de Jongere of Drusus minor). Zie ook de opschriften op de muntportretten van beiden: NERO·CLAVDIVS·DRVSVS etc. voor de eerste, en DRVSVS·CAESAR etc. voor de tweede.
