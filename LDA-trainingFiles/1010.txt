	Veel Franstalige Belgen zouden stemmen op een 'Witte Partij'
	Van onze correspondent
Jos Klaassen

BRUSSEL
Van de bevolking in Franstalig België is 56 procent bereid op een Witte Partij te stemmen, als zij zou worden opgericht. Het blad Dimanche Matin heeft de meningen daarover in Wallonië en Brussel gepeild.
Nog geen kwart van de ondervraagden is tégen een Witte Partij. De meeste tegenstanders zijn mannen, de meeste voorstanders vrouwen. Vooral de ouderen zijn voor zo'n partij.
De Witte partij zou de politieke vertolking zijn van de zogeheten Witte Mars, die vorig jaar in Brussel werd gehouden. Deze mars was een protest tegen de lakse justitie, toen duidelijk was geworden dat de vermiste meisjes An en Eefje en Julie en Mélissa waren vermoord.
De Franstalige Belgen zouden het liefst Gino Russo of Jean-Denis Lejeune als leider van de Witte Partij zien. Zij zijn de vaders van de vermoorde meisjes Julie en Mélissa. De moeder van het vermiste meisje Elizabeth Brichet komt op de derde plaats.
Bij verkiezingen zouden vooral de Parti Socialiste (PS) en de Waalse christelijk-sociale PSC te lijden hebben onder de voorkeur voor een Witte Partij. Tweederde van de ondervraagde PS-kiezers blijkt bereid over te stappen van Rood naar Wit.
Ook de PSC zou zware klappen krijgen: 63 procent van haar aanhang zou deserteren naar de Witte Partij. Alleen de kiezers van de liberale PRL en FDF blijven hun partij veelal trouw. De Waalse politieke partijen zullen Gino Russo en Jean-Denis Lejeune dankbaar zijn dat zij geenszins van plan zijn een politieke partij op te richten.
Gino Russo vindt zo'n partij 'een slecht idee'. Naar zijn mening kunnen de ouders van de vermoorde meisjes meer invloed uitoefenen als 'ouder' dan als leiders van een politieke partij. Jean-Denis Lejeune hoopt det de bestaande politieke partijen hun beleid veranderen. Alleen Pol Marchal heeft gedreigd een soort Witte Partij op te richten.

