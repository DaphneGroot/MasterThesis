Frans Bauer.
François (Frans) Bauer, geboren als François van Dooren, (Roosendaal, 30 december 1973) is een Nederlandse zanger en televisiepresentator. Bauer zingt Nederlandstalige liedjes die vallen onder het genre dat bekendstaat als levenslied. Als presentator is hij vooral bekend van programma's als "Bananasplit" en "Vive la Frans".
Jeugd en begin carrière.
Frans Bauer werd geboren als Frans van Dooren, genoemd naar zijn moeder Wies van Dooren, omdat zijn ouders toen nog niet waren getrouwd. Zijn vader was Chris Bauer (1944-2015). Frans groeide op in een katholiek gezin, en bracht zijn jeugd door in een woonwagen. Vanaf jeugdige leeftijd was Bauer vastbesloten om zanger te worden. Zijn grote idolen zijn Julio Iglesias, Elvis Presley en Koos Alberts. Door de laatste werd hij tijdens optredens soms op het podium gehaald om "Ik verscheurde je foto" mee te zingen.
Bauers eigen zangcarrière kreeg vorm in 1987 toen hij onder de hoede van producers Riny Schreijenberg en Emile Hartkamp zijn eerste single "Ben je jong" opnam. Eerste landelijke bekendheid kreeg hij door het televisieprogramma "All you need is love" (februari 1992), waarin hij mocht kiezen uit twee vrouwelijke fans om een avondje mee te gaan stappen.
Carrière.
Het televisieoptreden zorgde voor naamsbekendheid maar het duurde, mede door onwil van nationale radiozenders om zijn muziek te draaien, nog tot 1994 voor Bauer met "Als sterren aan de hemel staan" zijn eerste hit scoorde. Met het Duitstalige schlageralbum "Weil Ich Dich Liebe" veroverde Bauer in 1997 ook de Duitse markt. "De Regenboog", een duet met Marianne Weber, was in datzelfde jaar in Nederland een nummer 1-hit. Het jaar 1997 eindigde voor Bauer echter in mineur; twee leden van zijn begeleidingsband kwamen, terugkerend van een optreden, bij een verkeersongeval om het leven. In maart 1998 gaf Bauer zijn eerste reeks concerten in Ahoy Rotterdam. Platenmaatschappijen hadden miljoenen over voor een contract. In 2003 was de realitysoap "De Bauers" over het gezinsleven van Bauer en zijn vrouw Mariska een veelbekeken televisieprogramma. Het programma won de Gouden Televizier-Ring 2004.
Bauer werd verder veelvuldig geïmiteerd door Edwin Evers in zijn radioprogramma "Evers staat op.
In 2004 werd Bauer, onder meer vanwege zijn vele liefdadigheidswerk, benoemd tot Ridder in de Orde van Oranje-Nassau. Bauer was ook ambassadeur van Villa Pardoes.
Voor december 2004 stond er een 4-tal concerten in het GelreDome gepland. GelreDome is op dat moment het grootste theater waarin Bauer heeft opgetreden.
Ter gelegenheid van het 25-jarig regeringsjubileum van koningin Beatrix op 30 april 2005 zong Bauer voor haar een speciaal door Emile Hartkamp geschreven lied, "Nederland mijn Vaderland". Dit lied is nooit op cd uitgebracht.
In 2005 speelde Bauer in de film "Plop en het Vioolavontuur" van Studio 100 de rol van de muzikale kabouter Amadeus.
Voor december 2006 stonden een 15-tal concerten in Ahoy gepland, welke echter uitgesteld moesten worden. Reden hiervoor was de vondst van een poliep op zijn stembanden, waaraan Bauer zo snel mogelijk geopereerd moest worden. De uitgestelde concerten hebben in april en mei 2007 plaatsgevonden.
In november 2005 was "Slapen bij Frans Bauer" een actie op de Nederlandse radiozender Radio 538 die werd uitgezonden door Talpa. In dit programma kregen deelnemers de kans om een nacht bij Bauer te slapen. Hij koos 50 van zijn grootste fans uit om in een grote tent vlak bij zijn huis te slapen. Hieruit koos hij weer vier fans die een nacht bij hem thuis mochten slapen.
Bauer ontwierp in samenwerking met de voormalige warenhuisketen Vroom & Dreesmann een kledinglijn.
In 2006 brachten Bauer, Ali B en Lange Frans een single uit met de titel "De leipe Bauer flavour", gemaakt voor de slachtoffers van landmijnen.
Op 12 april 2007 verscheen zijn biografie "Frans Bauer", geschreven door Louis Bovée, een 155 pagina's tellend boek over de zanger met drie hoofdthema's: de liefde, het geluk en het verdriet (en toch weer geluk).
In 2007 bereikte de single "Kom dans met mij" de nummer 1-positie in de Belgische hitlijst. Het was een duet met de zangeres Laura Lynn.
Op 10 oktober 2007 werd het lied "Mijn vaderland" verkozen tot het favoriete nieuwe volkslied. Dit gebeurde in een programma van de VPRO.
In december 2007 gaf Bauer een serie van achttien concerten in Ahoy Rotterdam, waaronder drie speciale kerstconcerten. In januari 2008 stond hij in het Antwerpse Sportpaleis.
In 2008 maakte Bauer zijn comeback in Duitsland met zijn album "Schön war die Zeit" en een tv-optreden in "Das Herbstfest der Volksmusik". Op 9 mei 2008 huwde Bauer met zijn vriendin Mariska Rossenberg. Samen hebben ze vier zonen.
Op 5 september 2008 was bij de TROS de eerste aflevering te zien van de realitysoap "Frans & Marianne". In deze soap was de hernieuwde samenwerking tussen Bauer en Marianne Weber te zien. In december 2008 gaf het duo een reeks eenmalige concerten in Ahoy'.
Bauer presenteerde vanaf februari 2009 een reeks afleveringen van "Bananasplit", precies vijf jaar na de dood van Ralph Inbar, die het televisieprogramma in de jaren tachtig presenteerde.
In april 2009 werd bekendgemaakt dat Bauer de Nederlandse mascotte van Amarula geworden was.
Op 18 oktober 2009 maakte hij bekend dat hij zijn eigen kinderfonds "Sterrenfonds Laat Kinderen Stralen" zou beginnen. Het fonds zou zich gaan zich inzetten voor zieke kinderen van 0 tot en met 16 jaar. De zanger stopte per direct met zijn ambassadeurschap voor Villa Pardoes.
In 2009 acteerde hij voor de tweede keer. Hij speelde de rol van kapitein in de film "Sinterklaas en de Verdwenen Pakjesboot".
Zijn derde acteerklus was in 2010, ditmaal alleen met zijn stem. In "Wickie de Viking" sprak hij de Nederlandse stem van Viking Ulme in.
In 2010 nam Bauer deel aan het programma "De beste zangers van Nederland". Vanaf 13 oktober 2010 was Bauer te zien als de kapitein van de Pakjes-Boeing van Sinterklaas in de film "Sinterklaas en het Pakjes Mysterie". In 2012 was hij te zien in Flikken Maastricht als zichzelf. Datzelfde jaar nam hij de rol van Petrus op zich tijdens The Passion. Net als in 2010 stond Bauer vier avonden in de ArenA tijdens Toppers in concert 2014.
In 2012 presenteerde Bauer voor de TROS het programma Bauer's Zigeunernacht waar hij terugging naar zijn afkomst en samen met zijn broer Dorus verschillende gasten ontving in een woonwagen in Hongarije. Een jaar later kwam er een vervolg op het programma onder de naam Vive la Frans, waar hij gasten ontvangt op een camping in Frankrijk.
In 2015 presenteert hij bij de AVROTROS het programma "What the Frans?!", waarin hij gewone mensen in het geheim iets laat leren waarmee de familie en vrienden daarna verrast worden. Sinds 2015 heeft Bauer een vlog op YouTube waarop hij mensen wekelijks laat meekijken in zijn eigen leven, bijvoorbeeld tijdens optredens, verjaardagen en vakanties; het vlogkanaal had binnen enkele maanden 10.000 abonnees en de vlogs werden in sommige gevallen meer dan 40.000 maal bekeken. Bij elkaar zijn Bauers video's inmiddels meer dan 3,9 miljoen keer bekeken.
Het vermogen van Bauer werd door het blad "Quote" editie 2012 geschat op 31 miljoen euro. Hij zou daarmee een van de rijkste Nederlanders onder de 40 jaar zijn. Het meeste geld verdiende hij met zijn reallifesoap en de concerten in Ahoy.
Paul van Loon signeert een boek voor Bauer
