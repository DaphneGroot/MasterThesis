	Onderzoeker voor Greenpeace en Shell vindt nieuwste nota van het kabinet een gemiste kans    'Belasting van milieu dreigt weer toe te nemen'
	Van onze verslaggever
Mike Ackermans

DEN HAAG
'Ik geloof er niet in', zegt Jean Paul van Soest over de doelstelling van de nota Milieu en Economie: wel economische groei, geen toename van de vervuiling. Van Soest opereert op de grens van milieu en economie: als directeur van het Centrum voor Energiebesparing en Schone Technologie doet hij onderzoek naar milieuvraagstukken voor opdrachtgevers als Greenpeace maar ook Shell.
Van Soest is ook lid van de Algemene Energieraad, die nadenkt over de energiesector in Nederland, en lid van de commissie-Van der Vaart, die voorstellen voor nieuwe milieubelastingen doet. De nieuwste milieunota van het kabinet vindt hij een gemiste kans.
Van Soest legt een nota op tafel, getiteld: Vele wegen leiden naar duurzaamheid. Gemaakt in 1992 voor het ministerie van VROM. Waar hebben we dat meer gehoord? O ja: de ondertitel van de nota Milieu en Economie, woensdag gepresenteerd door datzelfde ministerie, luidt: Op weg naar een duurzame economie.
Van Soest: 'Die nota van toen staat vol met hetzelfde soort ideen. Zoals benchmarking, het ontwikkelen van een soort index voor milieubelasting voor bedrijven. Maar ook een miliebewust aanschafbeleid van de overheid. We zeiden toen: doe er zelf wat aan, koop nu eens alleen nog maar de state of the art-producten. Maar er is niets mee gedaan.'
De directeur voor het Centrum voor Energiebesparing heeft het allemaal al vaker gezien. De nieuwste nota van het kabinet, vol met voornemens om de economische groei nu eens niet gepaard te laten gaan met meer milieuvervuiling, kan hem niet ontroeren.
De nota constateert het zelf al: van nog meer energiebesparing en betere efficiency in bedrijven en huishoudens hoeven we niet veel meer te verwachten. 'Toch is het weer een efficiency-nota', vindt Van Soest. 'En dat is niet genoeg. De milieubelasting dreigt weer groter te worden. Mijn indruk is dat deze nota daarop niet het antwoord is.'
De ministers Wijers van Economische Zaken en De Boer van VROM willen een in zijn ogen onmogelijk huwelijk: hoge economische groei en dalende milieudruk, de befaamde ontkoppeling van groei en milieubelasting.
'Ik geloof er niet in. Uit eerdere analyses van ons blijkt dat een absolute ontkoppeling altijd een groeiremmend effect heeft. Wil je bijvoorbeeld de uitstoot van CO2 met 1 procent per jaar verlagen, dan is een economische groei van hoogstens 2 procent per jaar haalbaar.'
Bij een jaarlijkse groei van de economie van 3 procent, zoals Wijers wil, is stabilisatie van de uitstoot volgens Van Soest nauwelijks te realiseren. 'Dat wordt een hele zware dobber. Er is dan minstens een verdubbeling van de energieprijzen nodig, plus forse maatregelen zoals extra scherpe milieu-eisen aan auto's en machines.' Eerdere analyses van het Centraal Planbureau en het Rijksinstituut voor Volksgezondheid en Milieuhygine, die toch ook op de ministeries bekend zijn, bevestigen dat.
Milieu en Economie besteedt ook aandacht aan de inzet van belastingen om burgers en bedrijven tot milieubewuster gedrag aan te zetten. De BTW op milieuvriendelijke producten mag omlaag, net zoals de aankoopbelasting voor zuinige auto's, en sommige milieuheffingen moeten omhoog.
Maar bij veel maatregelen staat de kanttekening 'wordt onderzocht' of 'het kabinet denkt aan'. In een voetnoot staat dat de ideen van de commissie-Van der Vaart over de vergroening van het fiscale stelsel bekeken zullen worden.
Van Soest maakt deel uit van die commissie. 'Er staat niet: we nemen de voorstellen van de commissie-Vergroening over. Daar is de tijd wel rijp voor. Waarom zetten ze niet gewoon hun handtekening onder die voorstellen? In onze commissie zitten ook vertegenwoordigers van de werkgevers, en die vinden niet dat onze voorstellen nadelig zijn voor de economie. Blijkbaar overheerst de angst voor maatregelen met substantie, en blijft men bij onderzoek en ontwikkeling.'
'De overheid moet een echte keuze maken. Wat mij betreft zegt ze: de economie is het belangrijkste, maar we proberen waar mogelijk maatregelen in te zetten die enig effect hebben op het milieu. Dat is in ieder geval helder. Eerlijker dan het verstoppen van de dilemma's onder de saus van Milieu en Economie gebroederlijk samen. Dat versluiert dat we uiteindelijk toch uitkomen op de keuze voor zo veel mogelijk economische groei, met alle gevolgen voor het milieu.'

Foto
	J.P. van Soest FOTO BERT VERHOEFF - DE VOLKSKRANT

