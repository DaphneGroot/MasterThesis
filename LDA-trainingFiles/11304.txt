Schoonhoven.
Topografische kaart van de voormalige gemeente Schoonhoven, september 2014
Plattegrond uit Blaeu's Toonneel der Steden (1652)
Schoonhoven () is een stad en voormalige gemeente in de gemeente Krimpenerwaard in de Nederlandse provincie Zuid-Holland. De gemeente Schoonhoven telde 11.900 inwoners (1 mei 2014, bron: CBS) en had een oppervlakte van 6,96 km² (waarvan 0,67 km² water). Het was hiermee qua oppervlakte de kleinste gemeente van Nederland. Binnen de voormalige gemeentegrenzen ligt ook de dorpskern van Willige Langerak en een deel van de buurtschap Bovenberg.
Ligging.
Schoonhoven ligt ten noorden van de Lek in de Krimpenerwaard aan de N210, tegen de grens met Utrecht. De historisch strategische ligging op de grens van Holland en het Sticht was bepalend voor de vorm van het stadscentrum.
Schoonhoven beschikt over een veerpont voor auto's en fietsen, hoewel er een oprit is aangelegd voor een brug naar Gelkenes. Schoonhoven is bekend vanwege zijn zilversmeden en zilverindustrie.
Geschiedenis.
De plaats Schoonhoven is ontstaan langs de rivier de Zevender, waarvan de loop nog herkenbaar is in de Lange Weistraat. Er bevond zich een kasteel ter hoogte van het huidige Springerpark.
Schoonhoven werd in 1247 voor het eerst genoemd als "Sconhouen". Het speelde een rol in de strijd tussen Vlaanderen en Holland aan het begin van de 14e eeuw, omdat de slotvoogd Nicolaas van Cats de Vlaamse kant had gekozen. Willem III van Holland en Witte van Haemstede sloegen in juli 1304 het beleg van Schoonhoven, en verkregen door een list de overgave van de stad. In 1375 en in juli 1518 vonden grote stadsbranden plaats. In 1575 was het Beleg van Schoonhoven (1575) door Gilles de Berlaymont in dienst van Hertog van Alva, die echter twee jaar later heel Holland gewonnen gaf.
Al in de 17de eeuw waren er bekende zilversmeden. Schoonhoven heeft een internationale Zilverschool. De stad staat dan ook bekend als de Zilverstad.
Tot 1942 was Schoonhoven het eindpunt van de spoorlijn Gouda-Schoonhoven. Het oorspronkelijke stationsgebouw staat er nog steeds. Het stationsgebied is nu een busstation.
Tot en met 31 december 2014 was Schoonhoven onderdeel van de gemeente Schoonhoven. Op 1 januari 2015 is Schoonhoven gefuseerd met de gemeenten Nederlek, Ouderkerk, Vlist en Bergambacht tot de nieuwe gemeente Krimpenerwaard.
Bezienswaardigheden.
"Kaart van het oude centrum van Schoonhoven."
Openbaar vervoer.
Bus 195 en 295 van Syntus (samen met Arriva) verbinden metrostation Capelsebrug via busstation Schoonhoven met busstation Utrecht Centraal te Utrecht.
Bus 197 van Arriva verbindt Schoonhoven met Station Gouda.
Bus 505 van Connexxion verbindt Schoonhoven met Station Woerden en IJsselstein.
