	Feest, feest, feest
	VIER JAAR geleden bogen drie 65-jarige mannen zich op verzoek van Vrij Nederland over de vraag of het na hen nog wat geworden was met de Nederlandse literatuur. De drie mannen waren Henk Hofland, Jan Blokker en Harry Mulisch, de interviewer was Joop van Tijn en het antwoord luidde nee. Met de 'wij' in hun verhaal bedoelden ze de hele schrijversgeneratie van vlak na de oorlog, jongens die toen tussen de 18 en 30 jaar oud waren. Dat moet tenminste wel, want er zat maar n echte schrijver in het gezelschap, en meisjes had je niet, in die tijd.
Voor die echte schrijver deed het er niet zoveel toe, de generaties voor of na hem, de Grote Drie, Vier of Vijf, want hij was er, zoals een echte schrijver betaamt, altijd van uitgegaan dat er maar n schrijver was. Voor de twee journalisten in het gezelschap had de generatie 'na ons' slechts een stapel snel vergeten debuutjes opgeleverd. 'Ik zie in deze generatie', zei Hofland, 'niemand die een zin schrijft waarvan ik denk: die onthou ik. Of die ik onthou. Terwijl ik tientallen zinnen heb onthouden uit boeken van onze generatie.'
Over de vraag of het niet alt¡jd zo is dat boeken en zinnen van je eigen generatie de meeste indruk maken, en of zo'n houding niet grenzeloos arrogant is, ging het niet in dat gesprek. In de radio-interviews met dichters en schrijvers van 'Vijftig' die Hofland in 1992 voor de VPRO maakte, samen met Tom Rooduijn, lid van de bloedeloze generatie na hem, kwam die vraag wel eventjes aan de orde. Of liever, Remco Campert stelt ongevraagd vast: 'Wij wisten: wij winnen het toch wel. (. . .) Wij hadden een zekere arrogantie, omdat we onszelf allemaal behoorlijk talentvol vonden.' Maar veel tegenstand was er niet, zegt Campert. 'Het bolwerk van de ouderen zakte vrij snel in elkaar. Toen stond je ineens in de lucht te meppen.'
Opvallend in deze gesprekken met de dichters die de roemruchte 'Beweging van Vijftig' vormden, is hoezeer ze hun grote naoorlogse 'omwenteling' nu relativeren. Kenmerkend in d¡t gezelschap oudere mannen is de afwezigheid van arrogantie. 'Ik heb nooit serieus gedacht dat ik met mijn werk iets kon uithalen', zegt Lucebert. 'Het was een vriendengroepje'; 'Het was feest, feest, feest', zeggen Bert Schierbeek, Lucebert en Remco Campert. 'De Vijftigers hebben als zodanig in feite nooit bestaan', zegt Simon Vinkenoog. 'Toen halverwege de jaren vijftig de zaak uiteen begon te waaieren, begon het pas echt', zegt Gerrit Kouwenaar.
De radiogesprekken van vijf jaar geleden zijn nu terechtgekomen in een boek, Dwars door puinstof heen, met een begeleidende cd met een radio-documentaire over de beruchte Podium-avond in het Stedelijk Museum in 1951, waarin fragmenten uit de interviews met de dertien Vijftigers zijn opgenomen. Hoe het boek zich precies tot de radiogesprekken verhoudt, wordt noch uit de inleiding, noch uit de verantwoording duidelijk. In de inleiding staat: 'Het uitgangspunt van dit boek is ten dele anders (dan in andere boeken over deze periode). Het gaat hier behalve om de schrijvers ook om de concrete bijzonderheden van hun tijd. Anders gezegd: de samenstellers, die ook de interviewers zijn, hebben een poging gedaan door middel van radio een periode hoorbaar te maken in gesprekken met degenen die deze jaren in literair opzicht hun signatuur hebben gegeven.'
Hoorbaar? Dit boek is dus radio? Wie de kennelijk fameuze serie van Hofland en Rooduijn heeft gemist, begrijpt niet wat hier staat. Nergens in de inleiding is sprake van enig radio-interview; alleen in de verantwoording staat de serie genoemd als een van de bronnen waaruit 'geciteerd' is. Maar hoe dan? Wie het boek begint te lezen, kan makkelijk de indruk krijgen dat de schrijvers geanimeerd met elkaar in gesprek waren. Na enige tijd valt op dat de citaten totaal niet op elkaar aansluiten. Zij staan bij elkaar omdat ze met enig wrikken zijn samen te voegen onder thema's als 'Theorie en praktijk', 'Machtswisseling' en 'De nieuwe mens'. Blijkbaar gaat het om 'verknipte' en door elkaar gehusselde gesprekken met telkens n auteur.
Een snel in elkaar geflanst boek dus, een tweedehandsje. De pretentie is er niet minder om. De 'chroniqueurs van deze gesproken geschiedenis' zijn niet - zoals veel anderen - louter literair genteresseerd, en ook niet - zoals veel anderen - uit op een 'totale huiszoeking' bij de mens achter de schrijver. Het gaat hen om het 'buitencomplex', de invloed van een periode op de literatuur en van literatuur op die periode. Dit alles opdat 'een caleidoscopisch beeld van het toenmalige literaire klimaat' ontstaat.
Dat beeld ontstaat niet. Voor een 'caleidoscopisch' overzicht van deze periode kun je beter terecht bij grondige chroniqueurs als Ton Anbeek (Na de oorlog; 1986) en R.L.K. Fokkema (Het komplot der Vijftigers; 1979). Uitstekende gesproken geschiedenis mt beeld kregen we al in de documentaire Hotel Atonaal, gemaakt door Hans Keller en Remco Campert. Voor lezers die kort na de oorlog tot de voorhoede behoorden, die blaadjes als Blurb en Braak lazen en de roemruchte manifestaties in het Stedelijk Museum bezochten, of die indertijd de recensies van De avonden en De tranen der acacia's in de krant lazen, moet dit boekje een feest der herkenning zijn.
Ook voor lezers die goed thuis zijn in het werk en de geschiedenis van alle genterviewden, maar de knipselmap met tientallen eerdere interviews met deze schrijvers niet bij de hand hebben, klinken er prettig bekende geluiden. Maar wie na 1960 geboren is en ook nog het ongeluk heeft niet in Amsterdam te wonen, krijgt waarschijnlijk een lawine namen van voor- en naoorlogse schrijvers, tijdschriften, plekken en gebeurtenissen over zich heen. Criterium, Van Duinkerken, de Kring, De Waarheid, het Barlaeus, Constant, de Nieuw-Guinea-kwestie, Van Hattum, De Vrije Katheder, Eylders - die zaken en personen worden allemaal bekend verondersteld, want zonder enige toelichting opgevoerd. Waardoor met een boog is heengeschoten over de lezers voor wie dit boekje een aardig portret van een uitstervende, belangrijke generatie had kunnen zijn.
Want buitengewoon interessant en leuk zijn veel uitspraken van de zestien 'grondleggers' van de naoorlogse literatuur wl. Behalve de dichters van 'Vijftig' en de Grote Drie - Hermans, Reve en Mulisch - komen aan het woord de iets oudere Adriaan Morrin, de Geleerde Broer Karel van het Reve, de dichter en uitgever Theo Sontrop, de criticus Kees Fens, Jan Wolkers, en als enige vrouw Hella Haasse. Haar uitspraken zijn interessant, omdat eruit blijkt hoe zij onverstoorbaar, los van enig 'klimaat', aan haar oeuvre werkte. Zij zat 's nachts niet op de Kring of bij caf Eylders, en was niet bij manifestaties. Maar de 'tijdgeest' is in haar werk wel degelijk te bespeuren. Cees Nooteboom, zeker een 'grondlegger', doet om onbekende reden niet mee in dit boek.
Alle schrijvers mogen hun bekende rol met verve spelen. Reve houdt een college over de 'geperverteerde rede' van het communisme, Mulisch vertelt hoe hij in het volste vertrouwen op de goede afloop Archibald Strohalm voor de Reina Prinsen Geerligsprijs indiende, Wolkers beschrijft hoe treurig hij bij de bevrijding was dat hij de vrijheid van zijn onderduiktijd moest opgeven. En allemaal vertellen de schrijvers over de desillusie van de naoorlogse restauratie: alsof er niets gebeurd was, pakte het brave vaderland de draad weer op; en tot hun verbijstering begon de regering welgemoed aan een nieuwe oorlog, tegen Indonesi.
Alle dichters wijzen Lucebert aan als 'de allergrootste', een 'komeet', een visionair, een nooit te evenaren talent. Die grootste naoorlogse dichter sliep, toen hij zijn bekendste gedichten schreef, onder bruggen of tegen de warme pijp van de IJ-pont en kreeg van meisjes soms een pakje brood toegestopt. Er was altijd geldgebrek. Maar er waren ook altijd drank, muziek, een roedeltje dames en oneindig veel plezier.
Pesterigheidjes tussen deze hele en halve vrienden zijn er ook te lezen. Morrin vertelt hoe Mulisch samenleefde met zijn vriendinnen: 'Hij deed zeven gulden vijftig in de huishoudpot en die vriendinnen een paar honderd gulden.' Kousbroek bekent: 'Ik heb ook vrij veel getekend. Sommige mensen maken daar dan later een tentoonstelling van. Dat wordt dan als de schilderijen van Claus of Wolkers. Voor ik dat doe, moet ik dieper zinken dan ik nu gezonken ben.' En Claus antwoordt, in de documentaire op de bijgevoegde cd, op de vraag of Kousbroek er in Parijs bij hoorde: 'Kousbroek? Tja, dat was voor ons vooral iemand die goed radio's kon repareren.'
Die cd is overigens een mooi geschenk. Want daarop zijn de stemmen te horen van Bert Schierbeek en Lucebert, dichters die overleden in de tijd tussen de VPRO-opnamen en de uitgave van dit boek. Luceberts aarzelende, beetje zangerige stemgeluid waarmee hij zinnen maakt die als je ze uitschrijft zeer gedecideerd blijken, typeert deze door anderen benoemde 'keizer' ten voeten uit: hij had geen idee 'of het allemaal iets uithaalde'. Het was gewoon zo.
Aleid Truijens
H.J.A. Hofland & Tom Rooduijn: Dwars door puinstof heen - Grondleggers van de naoorlogde literatuur.
Met documentaire over de Vijftigers op cd.
Bas Lubberhuizen; 170 pagina's,  44,50.
ISBN 90 73978 62 9.

Foto
	Vijf Vijftigers in 1954. Staand van links af: Remco Campert, Gerrit Kouwenaar, Bert Schierbeek en Jan Elburg. Op de voorgrond, zittend: Lucebert. FOTO PAUL HUF

