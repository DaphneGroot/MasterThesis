Lieferinge.
Lieferinge is een dorpje in de Belgische provincie Oost-Vlaanderen en een deelgemeente van Ninove. Dit landelijke dorp maakt samen met een andere Ninoofse deelgemeente Neigem deel uit van het Pajottenland en de Denderstreek. Het was tot 1 januari 1977 een zelfstandige gemeente waarna het opging in de fusiegemeente Ninove en had vroeger ook een eigen postcode namelijk 9491.
Historiek.
De oudst bekende vermelding van het dorp Lieferinge dateert uit 1126, onder de naam "Leffregem". De schrijfwijze "Lifregem" vinden we terug in 1215. In een oorkonde van 1260 staat "Lifreghem" geschreven. Later, in 1437, werd de schrijfwijze "Lieffringhen".
Het eerste deel van de naam verwijst naar een persoonsnaam en inga = woonplaats, dus betekent "Lieferinge" vermoedelijk woonplaats van de afstammelingen / lieden van Leudifrip of Laidfrid.
Lieferinge was een heerlijkheid. In de 17e en 18e eeuw waren achtereenvolgens Rogier van Leefdael en diens zoon Johan van Leefdael heer van Lieferinge.
Lieferinge in plaatselijke zegswijzen.
Sommige bewoners noemden hun dorp ironisch: “’t stad Masteng”. Het is niet duidelijk waar deze benaming vandaan komt.
In de omgeving werd ook de zegswijze gehoord: “al Lieferinge(n) alom”, in de betekenis: “een grote of onnodige omweg”.
Over Lieferinge werd ook gezegd dat er “twaalf huizen en dertien ovens” stonden. De dertiende bakoven, zo luidt een verklaring, hoorde bij een huis dat net over de dorpsgrens met Neigem stond.
Toerisme.
Door dit dorp lopen onder meer de autoroute Denderroute zuid en de fietsroute Denderende Steden.
