Samuel Doe.
Samuel Kanyon Doe (Tuzon, 6 mei 1950 â€“ Monrovia, 9 september 1990) was een militair leider en president van Liberia tussen 1980 en 1990.
Doe pleegde als sergeant in het Liberiaanse leger in 1980 een gewelddadige staatsgreep tegen de gekozen regering van William Tolbert. De Liberiaanse democratie beperkte zich vrijwel tot de bovenlaag van Amerikaanse immigranten, die het land in 1847 hadden gesticht. Dezen werden door de autochtone bevolking de "westerlingen" genoemd. Doe was de eerste leider uit het oosten van het land die aan de macht kwam.
Doe trok de absolute macht naar zich toe, schafte grondwet en instellingen af en liet zich in 1985 tot president "kiezen". Zijn dictatoriale neigingen ontwrichtten de Liberiaanse economie en dwongen veel tegenstanders van zijn bewind als politieke vluchtelingen naar de omringende landen als Ivoorkust en Guinee.
In 1990 bezette zijn vroegere medewerker Charles Taylor het noorden van Liberia, waarop de Eerste Liberiaanse Burgeroorlog uitbrak. Doe weigerde in ballingschap te gaan en werd in september 1990 in zijn landhuis in Monrovia vermoord en, volgens berichten van ooggetuigen, gedeeltelijk opgegeten door de rebellen die in de waan verkeerden dat Samuel Kanyon Doe een machtige tovenaar was. Om de "tovenaar" zijn macht te ontnemen sneden zij direct na Doe's gevangenname zijn beide oren af. Video-opnamen hiervan hebben wereldwijd gecirculeerd.
