	Recordaantal schaatsers bij Open NK
De Elfstedentocht heeft een positieve uitwerking op de deelnemerslijst van het Open Nederlands Marathonkampioenschap dat 8 februari op de Oostenrijkse Plansee plaatsheeft. Een recordaantal van 25 buitenlandse schaatsers heeft zich voor de titelstrijd ingeschreven.
Vele schaatsers hebben de Elfstedentocht op buitenlandse televisiestations kunnen zien en willen nu bij het Open NK starten. Het evenement wordt georganiseerd door de schaatsclubs uit Ankeveen, Giethoorn en Maasland.
Vorig jaar was de wedstrijd niet in trek wegens een mogelijke Elfstedentocht. Toen waren er slechts zestien A-rijders, van wie de inmiddels gestopte Richard van Kempen de snelste was. Mede-organisator Joop Bezembinder, denkt dat het complete Nederlandse A-peloton begin februari naar de Plansee afreist.


