	Beurs verliest opnieuw rechtszaak over beschermingsconstructies
	Van onze verslaggever
DEN HAAG
De Amsterdamse effectenbeurs, per 1 januari dit jaar samen met de optiebeurs opgegaan in de Amsterdam Exchanges, heeft opnieuw een nederlaag geleden is de CSM-affaire. De beurs heeft de noteringsovereenkomst met het voedings- en zoetwarenconcern in juni 1994 ten onrechte eenzijdig opgezegd.
Zo oordeelde het College van Beroep voor het Bedrijfsleven dinsdag in het hoger beroep dat de beurs tegen de eerdere uitspraak van dit College had aangetekend. Het slepende conflict tussen het beursbestuur en CSM draait om beschermingsconstructies. Het concern kreeg het met de beurs aan de stok over de in 1989 ingevoerde bijlage X van het Fondsenreglement. Daarin worden beperkingen opgelegd ten aanzien van beschermingsmaatregelen voor beursgenoteerde bedrijven.
CSM, dat zich heeft beschermd via de inmiddels verboden niet-royeerbare certificaten van aandelen, weigerde die bijlage te ondertekenen. Het concern betichtte de beurs van contractbreuk. De Stichting Toezicht Effectenverkeer (STE), die namens de minister toezicht houdt op de beurzen, gaf CSM daarin gelijk.
De beurs verwijt het voedingsfonds halsstarrigheid. Volgens het beursbestuur wilde CSM nauwelijks over de kwestie overleggen. Het College ziet hierin echter geen reden om de noteringsovereenkomst eenzijdig te beÃ«indigen.
Over de CSM-affaire loopt ook nog een hoger beroepszaak bij de civiele rechter. Ook hier haalde de beurs in eerste instantie bakzeil. Wanneer het beroep dient, is nog niet bekend. Het College van Beroep voor het Bedrijfsleven oordeelde dinsdag dat de beurs er goed aan had gedaan eerst de uitkomst van deze civiele procedure af te wachten alvorens de notering van CSM te schrappen.
De vete tussen de beurs, de STE en CSM heeft een zeer principieel karakter. In de nieuwe Wet Toezicht Effectenverkeer, die binnenkort in werking treedt, krijgt de Amsterdam Exchanges aanzienlijk meer bevoegdheden om leden nieuwe regels op te leggen. Beschermingsconstructies mogen blijven bestaan, maar bieden niet langer de zekerheid dat daarmee een vijandige overname kan worden voorkomen.

