Appels.
Appels is een dorp in de Belgische provincie Oost-Vlaanderen en sinds de eerste (gemeente)fusie in 1971 een deelgemeente van Dendermonde (387ha). Het is een typisch woon- en landbouwdorp in de Denderstreek, in de Schelde- en Dendervallei. De Oude Schelde is een meander die van die stroom werd afgesneden om de scheepvaart gemakkelijker te maken.
Geschiedenis.
De betekenis van de benaming "Appels" (gebruikt vanaf de 13e eeuw) is tot vandaag onbekend. Sommigen beweren dat de naam zou komen van een beek of rivier die vroeger door haar grondgebied liep en die de 'Apls' werd genoemd. Ook wordt wel verondersteld dat het een verbastering is van de Heilige Apollonia.
Appels bleef, op een paar onderbrekingen na, bezit van de abdij van Zwijveke (Dendermonde) tot de Franse Revolutie. Het kerkelijk bezit werd verkocht, de toenmalige pastoor terechtgesteld in 1796. Van 1924 tot 1965 woonde in Appels de kunstschilder Piet Gillis, die vooral stillevens en landschappen schilderde.
Inwoners van dit dorp aan de Schelde worden Appelsenaren genoemd. Door de toenemende bouw van appartementen wordt het landelijke karakter van Appels stilaan verdrongen.
