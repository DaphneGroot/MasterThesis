	Amsterdam wilde Galilei hebben
	De Amsterdamse regenten lieten in het begin van de zeventiende eeuw weinig aan het toeval over om de stad omhoog te stuwen op de golven van de economische expansie in wat een gouden eeuw zou worden. Een van de uitingen van die dadendrang was de stichting van het Athenaeum Illustre in 1632, de voorloper van de huidige universiteit. En dat niet alleen: in 1635 werd niemand minder dan de grote Italiaanse sterrenkundige Galileo Galilei aangezocht om te komen doceren. Deze was twee jaar daarvoor hard in aanvaring gekomen met de kerkelijke autoriteiten. Hij voelde zich echter te oud (hij was over de zeventig en vrijwel blind) om naar Amsterdam te vertrekken.
In de visie van de stadsbestuurders moest het Athenaeum niet zozeer een alternatief bieden voor een volwaardige universiteit - Leiden kreeg in 1575 de eerste universiteit, Groningen volgde in 1614 - als wel een goed instrument vormen van de stedelijke cultuur. Niet voor niets oogstte een van de eerste twee hoogleraren, Barlaeus, veel succes met zijn openingsrede die hij in het teken stelde van de 'Mercator sapiens', de wijze koopman. Zijn collega Vossius verklaarde onomwonden dat elke stad de vrijheid had een open vorm van hoger onderwijs te stichten met het uitdrukkelijke doel de burgercultuur omhoog te stuwen.
De achtergronden van de stichting van het Athenaeum Illustre worden uit de doeken gedaan in een bijdrage van de historicus Willem Frijhoff aan de bundel Athenaeum Illustre - Elf studies over de Amsterdamse Doorluchtige School 1632-1877 (Amsterdam University Press;  39,50). De bundel vormt een opstapje naar een over enige tijd te verschijnen grote nieuwe geschiedschrijving van de Universiteit van Amsterdam en bevat naast de bijdrage van Frijhoff een negental artikelen over verschillende takken van wetenschapsbeoefening en hun hoogleraren tussen 1632 en 1877, het jaar waarin het Athenaeum werd verheven tot universiteit.
Frijhoff wijst erop dat het in de Middeleeuwen en de vroegmoderne tijd helemaal niet vanzelfsprekend was dat een grote stad een universiteit binnen haar muren stichtte. Universiteiten werden nogal eens gezien als broeinesten van onrust en kritiek. Amsterdam wilde toch een eigen vorm van hoger onderwijs, niet alleen als uiting van burgercultuur, maar ook om een plek te bieden aan jongeren die in Leiden wilden gaan studeren, maar nog te jong werden bevonden om zonder ouderlijk toezicht naar het als ruw te boek staande Leiden te gaan.
Leiden was overigens niet onverdeeld gelukkig met de komst van de Amsterdamse hogeschool. De Leidse senaat keek vertwijfeld toe hoe de gerenommeerde hoogleraar Vossius werd weggekocht (hij ging in Amsterdam het riante jaarsalaris van 2500 gulden verdienen; Barlaeus kreeg 1500 gulden). De curatoren probeerden de stichting van het
Athenaeum nog te verhinderen met een vlammend protest bij het Hof van Holland en Zeeland. Maar zij haalden bakzeil. De overheidsregenten zagen in dat het hoger onderwijs kon worden losgekoppeld van staatsbemoeienis en als een zaak van genteresseerde burgers kon worden beschouwd, schrijft Frijhoff. 'Van dat nieuwe inzicht, dat het academische landschap in de navolgende eeuwen ingrijpend zou veranderen, was het Amsterdamse Athenaeum de pionier en het eerste resultaat.'
Han van Gessel

Foto
	Vossius

