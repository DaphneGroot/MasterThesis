	Kunst en levenskunst
	SOMMIGE SCHRIJVERS moeten het hebben van hun verhaal, andere van hun stijl. In het samengaan van die twee schuilt het geluk van de lezer, in het welslagen van dat samengaan de grootheid van de schrijver. Weliswaar is alles stijl, maar stijl is niet alles: subliem geschreven onzin blijft onzin, en niets leest zo vermoeiend als schoonschrijverij.
Hoe erg het omgekeerde is - een slecht opgeschreven goed verhaal - weet iedere lezer en als hij het even vergeet, is de gang naar de deurmat, de boekwinkel of de boekenkast de eenvoudigste manier om zijn geheugen op te frissen.
'Laat in de zomer van 1945, als tweede luitenant met vliegbrevet, liep ik de officiersclub in Enid, Oklahoma binnen, samen met Horner. We waren het halve continent over gereden met benzinebonnen die we van vrachtwagenchauffeurs hadden afgebedeld en hadden af en toe buiten de bebouwde kom met onze nieuwe pistolen gaten in verkeersborden geschoten.'
Dat zijn de beginregels van het vierde hoofdstuk van de gedenkschriften van de Amerikaanse schrijver James Salter: die kan dus schrijven. Je ziet het aan het proza dat als een man op je afkomt, een man in een kek en keurig uniform, een man met een geamuseerde glimlach op zijn gezicht. Je ziet het aan ironiserende preciseringen als 'met vliegbrevet',
'Oklahoma' en 'buiten de bebouwde kom'. Je ziet het aan het tempo, de toon en doelmatigheid van zijn zinnen.
Waarom is er niks leuk aan 'Oklahoma', maar verraadt 'de officiersclub in Enid, Oklahoma' een aangename vorm van zelfspot? De literatuurwetenschap zoekt het uit, dus we zullen het nooit weten. Maar dat het werkt, staat wel vast. 'Buiten de bebouwde kom' trouwens ook, voor dat schieten: het is tegelijkertijd amusant en interessant; de landerigheid van die tocht stijgt al op uit die paar woorden, de verveling is er en je mag er vanuit gaan dat er iets verzonnen gaat worden om die verveling te bestrijden. Daar zal de lezer vast en zeker in mogen delen.
Het wonderlijke is dat je dat allemaal in een oogopslag ziet; het uitleggen en het motiveren nemen veel meer tijd en zijn nauwelijks zo overtuigend als die onmiddellijke waarneming die teruggaat op het lezen van twee, drie zinnen. Denkelijk komt het door de combinatie van het nauwkeurige karakter van de erin verstrekte mededelingen, de betrouwbaarheid die erdoor wordt gesuggereerd, en de terloopse manier waarop ze worden gedaan: het zijn allemaal toevoegingen. Ze staan nog net niet tussen komma's, haakjes of liggende streepjes, of liever gezegd: dat ze terloops zijn, maar niet terzijde verraadt de weloverwogen manier waarop ze worden gemaakt.
Wat je ook meteen ziet, is dat hier iemand een verhaal te vertellen heeft. Enid, Oklahoma, de officiersclub - en met dat vliegbrevet. James Salter heeft weet van een wereld waar een boekenlezer in het algemeen niet in doordringt - en doordat de beschreven gebeurtenis zich afspeelt in 'de zomer van 1945', kun je ervan op aan dat hij in die wereld veel heeft meegemaakt. 'Laat' in die zomer: hmm, dat moet dan bijna op de dag af de tijd zijn waarop de eerste atoombom op Japan werd gegooid, en een basis in Oklahoma, heeft die daar niet mee te maken, was het niet ergens in de Amerikaanse woestijn dat er geknutseld werd met die bommen?
Proza als een man, een verhaal met pit. De schrijver kan schrijven en heeft iets te vertellen - en hij is belezen, want dat vierde hoofdstuk van zijn Dwars door de dagen heet 'De vrouw van de kapitein' en dat doe je in de literatuur niet zonder dat je, al was het maar even, aan Poesjkins 'De dochter van de kapitein' hebt gedacht.
Stijlgevoelig, ervaren in de wat ruigere kanten van het leven, belezen, deze drie: daarmee laat zich James Salters werk karakteriseren. Ze doemen op uit vrijwel iedere bladzijde van Dwars door de dagen en ook uit de roman Spel en tijdverdrijf, zij het in iets mindere mate (als is die titel alleen al meesterlijk: A Sport and a Pastime en maakt de omstandigheid dat die aan een Koran-citaat is ontleend, haar bovendien zelfs vrolijk). Het maakt zijn boeken feestelijk voor wie het dilemma 'proeven of dooreten?' gelukkig stemt - want wat schrijft hij precies en wat maakt hij veel mee.
Kind in het New York van de jaren dertig, piloot boven Korea, tijdens de grote gevechtshandelingen, scenarioschrijver aan de Amerikaanse westkust, te midden en ten dienste van de groten, languissant levensgenieter in het naoorlogse Frankrijk.
Maar zo heftig of aanstekelijk kan het niet zijn wat hij meemaakt, of het gaat door het laboratorium van zijn stijlgevoel, voordat wij er kennis van kunnen nemen. Het is alsof die stijlgevoeligheid hem ook tot een beter waarnemer en een scherpzinniger commentator heeft gemaakt.
Dat werkt in Dwars door de dagen beter dan in de roman Spel en tijdverdrijf en dat komt, vermoedelijk, doordat hij in zijn gedenkschriften zoveel meer te vertellen heeft. Hij doet dat in afgeronde verhalen - jeugd, jaren op de militaire academie, legerplaats, enzovoort - die doorgaans gecomponeerd zijn rond een anekdotisch thema. Daarin verschillen de hoofdstukken van zijn autobiografie niet veel van zijn roman. Ook die moet teruggaan op rele avonturen in Frankrijk, alleen stelen die avonturen niet zoveel voor: neuken en geld uitgeven, en om dat mogelijk te maken met een fraaie auto het land doorkruisen.
James Salter is een schrijver voor schrijvers, wiens werk, meldt het naslagwerk, 'net zomin commercieel als academisch succes' ten deel is gevallen. Hij moet het hebben van collegiaal ontzag.
En van ontzag voor collega's. Spel en tijdverdrijf doet onontkoombaar denken aan Cyril Connolly's The Rock Pool, Gide's L'Immoraliste en Scott Fitzgeralds The Great Gatsby. Het is dezelfde languissante wereld die erin wordt opgeroepen, de wereld van een uitgebreide zomervakantie, een vormende zoektocht van zich vervelende leeghoofden, het milieu van puissant rijke Amerikanen die deze keer hun tijd en vermogen stukslaan in Parijs en de provincie. Dat nodigt in n moeite door uit tot de vraag naar de stijl: zoveel aandacht voor de stijl van een inhoudsloos leven vraagt om polijsting. Die is er ook; kunst en levenskunst gaan moeiteloos in elkaar over, maar verdampen ook even gemakkelijk.
Wat dat betreft heeft James Salter het in Dwars door de dagen makkelijker - en kan hij beter laten zien wat hij kan. Dat is tevreden, ja, soms gelukkig stemmend veel.
Michal Zeeman
James Salter: Spel en tijdverdrijf.
Vertaald uit het Engels door Else Hoog.
Meulenhoff; 224 pagina's;  37,90.
ISBN 90 290 5134 5.
James Salter: Dwars door de dagen.
Vertaald uit het Engels door Gerda Baardman.
Meulenhoff; 388 pagina's.  55,-.
ISBN 90 290 5217 1.

Foto
	James Salter FOTO LINDA GIRVEN

