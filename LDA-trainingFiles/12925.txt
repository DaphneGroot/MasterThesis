Suske.
De jongen Suske is een van de hoofdpersonages uit de Suske en Wiske-reeks. Ook in de stripserie Amoras en De Kronieken van Amoras speelt Suske een belangrijke rol, het eerste album van de Amoras-reeks is naar hem genoemd (Suske).
Zijn echte naam is "François", maar zo wordt hij zelden genoemd. Wiske noemt hem af en toe "Fransiscus" of "Frans".
Uiterlijk.
Suske is in de eerste albums te herkennen aan een korte knievrije zwarte broek, een rood shirt en een kuifje in zijn zwarte haar.
In latere albums wordt dit een lange zwarte broek. Op een gegeven moment duikt hij op in modernere kleren, zoals een beige skatebroek. De kleurcode van de personages bleek echter zeer belangrijk, er kwamen in 2001 vele protesten na de (uiterlijke) aanpassingen van de hoofdpersonages, en na vele verhalen kreeg Suske (net als Wiske) zijn vertrouwde kleding terug.
In 2017 werd opnieuw een make-over doorgevoerd. Suske draagt nu skinny jeans en een rode trui met capuchon.
Rol in de serie.
Suske verschijnt voor het eerst in "Op het eiland Amoras" (1947). Hij is een weesjongen op het eiland Amoras van de clan der 'Mageren'. Op het eiland strijden de vrienden in een oorlog tussen de "Vetten" en de "Mageren", aan de kant van de laatsten. Suske is de laatst levende nakomeling van Sus Antigoon, zijn over-over-overgrootvader was de stichter van Amoras maar dronk zich dood. Na dit avontuur wil hij niet meer van Wiske scheiden en reist met de vrienden mee terug naar België. Hij wordt nu, net als Wiske, geadopteerd door tante Sidonia.
Suske is in het algemeen veel braver dan Wiske, maar om iemand in nood te helpen zal hij toch wel regels overtreden. Suske is onverschrokken; vaak toont hij geen angst als hij de strijd met de vijand aan gaat. Hij is wel terughoudender dan Wiske, maar mensen (en dieren) in nood kunnen altijd op zijn hulp rekenen.
Suske is minder nieuwsgierig, maar misschien iets slimmer dan Wiske. Hij denkt vaak na als anderen zich laten meeslepen in de chaos. Meestal wordt hij echter niet serieus genomen. De volwassenen zien zijn standpunt vaak alleen als de mening van een klein kind of fantasie, dit gebeurt Wiske ook regelmatig.
Enkele van Suskes weinige hoofdrollen vinden we in "De stalen bloempot" (1951) waarin hij koning van Amoras wordt. In "De curieuze neuzen" (2007) loopt Suske weg, omdat hij zich als adoptiekind niet gewenst voelt tijdens een gezellig familiefeest bij tante Sidonia. Suske loopt ook weg in "Het ros Bazhaar" (1974) waarin hij zich onbegrepen voelt. In "De goalgetter" (1990), waar hij met behulp van een magische ster een kampioen in voetbal wordt, verliest Suske tijdelijk alles uit het oog door zijn succes. Wiske kan dit niet verdragen, ook in andere avonturen neemt zij het niet als Suske aandacht voor iets of iemand anders heeft dan voor haar.
In "De bloedbroeder" (2013) wordt duidelijk dat Suske dezelfde, erg zeldzame, bloedgroep als Krimson heeft; AB extreem positief.
In "Het gebroken dorp" (2014) vertelt Suske dat hij van adellijke afkomst is, doordat hij lid is van de familie Antigoon. Hij wordt ook graaf van Marchimont, het dorp dat hij als uitverkorene heeft verlost van een vloek.
In "Sterrenrood" (2015) gaat Suske met tante Sidonia en Wiske naar het museum van de Red Star Line en ontdekt dat Wiske van Stiefrijke op haar reis naar Amerika kennis maakte met Cuzke Bypenzwyp en zijn moeder Zydonya uit Polen.
