	Sociaal plan bij EBS afgewezen 
	ANP
ROTTERDAM
De werknemers van EBS (European Bulk Services) hebben het principe-akkoord over een sociaal plan voor het schrappen van banen naar de prullenbak verwezen. Zij hadden geen goed woord over voor hun directie die af wil van 276 van de 650 banen.
Bijna het gehele personeel van het Rotterdamse EBS heeft zaterdag het eindbod van de directie beoordeeld als een directe aanslag op het uit 1993 daterende havenbrede akkoord dat gedwongen ontslagen uitsluit.
Zij zijn bereid ver te gaan om een goed sociaal plan van de grond te krijgen, op voorwaarde dat niemand gedwongen op straat komt te staan.
EBS wil 19 miljoen gulden spenderen aan een sociaal plan. Overtollige werknemers zouden dan in dienst komen bij een stichting en vandaaruit begeleid worden naar ander werk.
Betrokken vakbonden en directie werden het in grote lijnen eens over deze plannen. Nu de werknemers van het geplaagde EBS zo fel tegen zijn hebben de bonden toegezegd opnieuw met de directie in de slag te gaan.

