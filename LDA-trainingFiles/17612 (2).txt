Ministerie van Buitenlandse Zaken (Nederland).
Het ministerie van Buitenlandse Zaken (BZ) is in Nederland het ministerie dat zich bezighoudt met de buitenlandse relaties van het Koninkrijk der Nederlanden, inclusief Europese Zaken en Ontwikkelingssamenwerking. Ook ondersteunt het ministerie Nederlanders en Nederlandse bedrijven in het buitenland.
De minister van Buitenlandse Zaken is Bert Koenders (PvdA). De minister voor Buitenlandse Handel en Ontwikkelingssamenwerking (Lilianne Ploumen, PvdA) werkt ook vanuit het ministerie van Buitenlandse Zaken.
Organisatie.
Bij het ministerie van Buitenlandse Zaken in Den Haag werken circa 1600 mensen. Ongeveer 3000 mensen werken op de ongeveer 140 ambassades en vertegenwoordigingen van Nederland in het buitenland.
Huisvesting.
Het ministerie is gevestigd in het Rijksgebouw Rijnstraat 8 aan de centrumkant van Den Haag Centraal. Het voormalige VROM-gebouw biedt ook onderdak aan het ministerie van Infrastructuur en Milieu, het Centraal Orgaan opvang Asielzoekers, de Immigratie- en Naturalisatiedienst en de Dienst Terugkeer & Vertrek.
Ministers van Buitenlandse Zaken.
Zie de lijst van Nederlandse ministers van Buitenlandse Zaken voor een compleet overzicht en gedetailleerdere informatie.
