	Rijksdienst zoekt met BSE besmette koe
	Van onze verslaggever
AMSTERDAM
Het eerste Nederlandse geval van BSE (gekkekoeienziekte) dreigt zich voor te doen. Een veehandelaar importeerde in 1995 een koe uit Duitsland die zeer waarschijnlijk aan de ziekte leed. Het Duitse ministerie van Landbouw waarschuwde dinsdag de Rijksdienst voor de keuring van Vee en Vlees (RVV) na een dodelijk BSE-geval in Westfalen.
Het onderzoek in Duitsland wees uit dat de moeder van de dode koe moet zijn besmet, waarna de Nederlandse keuringsdienst telefonisch over het geval is ingelicht. De RVV denkt vandaag de handelaar te hebben opgespoord die mogelijk de moeder van de dode BSE-koe heeft gekocht.
Gekkekoeienziekte kan worden doorgegeven via veevoeder of van moeder op kalf. Het Duitse ministerie sluit de eerste mogelijkheid uit, zodat de zoektocht naar de moeder is begonnen.
Dit dier is (of was) waarschijnlijk in Nederland. Een handelaar kocht na het faillissement van een boerderij in de deelstaat Mecklenburg-Vorpommern 39 Galloway-runderen op. Daar moet volgens de Duitse autoriteiten de besmette koe tussen hebben gezeten. De dieren waren afkomstig uit Groot-BrittaniÃ«.
Een mogelijke besmetting onder Britse kalveren deed minister Van Aartsen van Landbouw vorig jaar besluiten 64 duizend dieren in Nederland te laten afmaken en te verbranden. Galloway-runderen zijn niet erg talrijk in Nederland. Zij grazen voornamelijk op natuurterreinen.

