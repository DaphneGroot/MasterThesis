	FNV-onderhandelaar is furieus over uitleg akkoord ouderenbeleid 'Salarisverlaging is onbespreekbaar'
	Van onze verslaggever
Gijs Herdersche

AMSTERDAM
'Laat er geen enkel misverstand over bestaan: salarisverlaging voor oudere werknemers is voor ons onbespreekbaar. Moet ik dat spellen?'
Lodewijk de Waal, cao-cordinator en beoogd voorzitter van de FNV, is furieus. Hij heeft namens de vakcentrale met werkgevers onderhandeld over een conceptakkoord over 'participatiebevorderend ouderenbeleid'.
De achterban valt nu over hem heen omdat hij akkoord zou zijn gegaan met 'demotie' - het teruggaan van oudere werknemers naar een lagere functie met een lager salaris. Volgens werkgevers en bonden van CNV en MHP is dit impliciet wel het geval.
'Als salarisverlaging voor ouderen of demotie uit de concepttekst gelezen kan worden, dan kan het direct bij het oud papier', zegt De Waal. 'Dat st  t namelijk nergens. Ik heb juist in de slotronde van de onderhandelingen twee uur als Brugman moeten praten om ''demotie'' helemaal uit de tekst te houden. Als dat niet goed gelukt is, beginnen we opnieuw. Dan leg ik het niet eens aan de bonden voor.'
- 'Demotie' staat niet in het stuk, maar er zijn wel omschrijvingen met dezelfde lading.
'Dat ¡s niet zo. Die lading hebben wij het niet willen geven. Als de werkgevers dat toch doen, is er geen akkoord.'
In het conceptakkoord is afgesproken om de 'arbeidsvoorwaardenstructuur periodiek te wegen'. Het gaat dan bijvoorbeeld om de oplopende salariskosten door de automatische loonsverhoging die elke werknemer jaarlijks krijgt. Deze 'periodieken' zijn opgenomen in de salarisschalen in de cao.
- Als je bereid bent deze kosten te wegen, dan ben je ook bereid om over consequenties te praten.
'Maar dat kan ook andere consequenties hebben dan salarisverlaging. We kunnen de top van de salarisschalen ook lager leggen, dan zitten werknemers eerder aan hun top. Dat is duurder voor de werkgever, maar het is een mogelijkheid.'
- Als de gemiddelde leeftijd van de werknemers in een bedrijf door vergrijzing oploopt, stijgen de loonkosten door de periodieken. Dat kan de concurrentiepositie van een bedrijf schaden.
'We gaan een eventueel verslechterende concurrentiepositie bij bedrijven niet afwentelen op de ouder wordende werknemer. Nu wordt de suggestie gewekt dat werkgevers wel achterover kunnen leunen en doodleuk de salarissen van oudere werknemers verlagen omdat hun productie lager zou liggen. Dan gaan ze nog minder in hun mensen investeren. Met zo'n redenering kun je mijn rug op.'
De Waal wil juist dat er meer geld wordt besteed aan scholing van werknemers en dat er meer aandacht komt voor loopbaanbeleid en arbeidsomstandigheden.
'Als de werkdruk bijvoorbeeld hoog is, dan moet er een vierdaagse werkweek voor ouderen komen', vindt De Waal. De keuze voor een deeltijdbaan kan dan volgens hem alleen individueel gemaakt worden. Het salaris bij een deeltijdbaan is immers lager.
'Wij houden de suggestie verre van ons dat we dat collectief voor ouderen in cao's willen regelen. Individueel kunnen werkgever en werknemer van alles regelen. Daar zit de FNV niet bij, tenzij we om hulp worden gevraagd. Maar altijd geldt het advies aan de werknemers: laat je niet te snel in het pak naaien.'

Foto
	Lodewijk de Waal FOTO BERT VERHOEFF - DE VOLKSKRANT

