	Aantal buspassagiers stijgt weer bij VSN
	ANP
UTRECHT
De VSN Groep, die vrijwel al het streekbusvervoer in Nederland verzorgt, heeft het afgelopen jaar 5 procent meer reizigers vervoerd dan in 1995. In de twee voorgaande jaren daalde het aantal buspassagiers nog. In 1995 telde het busbedrijf 3,84 miljard reizigerskilometers.
Vooral de nieuwe snelbussen, de zogeheten Interliners, boekten hoge groeicijfers. Deze bussen vervoerden vorig jaar 64 procent meer mensen dan een jaar eerder. Dat komt deels doordat sommige streekbuslijnen sinds een jaar zijn gewijzigd in Interliner-verbindingen. Ook de stadbussen in Utrecht en Amsterdam hadden meer passagiers.

