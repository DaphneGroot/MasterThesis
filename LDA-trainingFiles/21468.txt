Alex van Warmerdam.
Alexander Lucas Maria (Alex) van Warmerdam (Haarlem, 14 augustus 1952) is een Nederlands acteur, film- en toneelregisseur, schrijver, dichter, schilder en vormgever.
Loopbaan.
Van Warmerdam volgde de Grafische School en de Rietveld Academie en was in 1974 medeoprichter van toneelgezelschap Hauser Orkater (dat later zou opgaan in muziektheatergezelschap Orkater). Dit gezelschap was zeer succesvol met de mengeling van absurd theater, bijzondere beelden en eigenzinnige popmuziek die het op het podium bracht. In 1980 stopte deze groep maar kwamen er verschillende andere gezelschappen onder de vlag van de Stichting Orkater. Zo ging Alex van Warmerdam samen met zijn broer Marc van Warmerdam en anderen verder onder de naam De Mexicaanse Hond. Sinds 1989 is dit de naam waaronder Van Warmerdam alle theatervoorstellingen die hij maakt uitbrengt.
Minder bekend is hij als auteur. Van zijn hand verscheen zijn volledige theaterwerk, en een roman met de titel "De Hand van een Vreemde", verschenen bij uitgeverij Thomas Rap. In 2006 verscheen de dichtbundel "Van alle kanten komen ze" bij uitgeverij Nieuw Amsterdam.
Prijzen.
Zijn film "Borgman" die in het najaar van 2013 in Nederland verschijnt, werd in april 2013 genomineerd voor een Gouden Palm op het Filmfestival van Cannes.
Familie.
Alex' vader, Peter van Warmerdam, was toneelmeester in de Stadsschouwburg Velsen te IJmuiden. Zijn broer, Vincent van Warmerdam, is musicus en componist, en componeerde onder meer de muziek voor "Abel", "De Noorderlingen" en "De Jurk". Zijn broer, Marc, is directeur van theatergezelschap Orkater, producent van de films van Alex en oprichter van Het Ketelhuis, bioscoop voor de Nederlandse film in Amsterdam. Alex van Warmerdam is getrouwd met actrice Annet Malherbe. Hun zoon Mees is als muzikant betrokken bij voorstellingen van theatergezelschap De Mexicaanse Hond.
