	KADER: Op zoek naar de grijze gebieden
	Sportinstituut De Geus, Broek op Langedijk; directeur Cock de Geus: 'Ik had nooit gedacht dat dit zo'n vlucht zou nemen. In 1982 ben ik begonnen met een combinatie van een judoschool en een fitnesscentrum; in n zaaltje. Daarna zijn het twee zaaltjes geworden en vervolgens drie. Dat trok toen 1500 sporters.
'Vijf jaar geleden zijn we naar een industriegebied verhuisd. Het nieuw gebouwde centrum hebben we al weer een keer uitgebreid. Ons instituut is 5500 m2 groot en telt 5500 leden. Er werken veertig mensen, inclusief het sportgezondheidscentrum zijn het er zelfs zestig.
'Wij behoren tot de grootste onder de 1800 sportscholen in Nederland. In '82 had dit nooit gekund, want er was geen bank in gestapt. De geleidelijke uitbreiding van onze faciliteiten heeft de mensen aangetrokken. Na de fitness lag het voor de hand dat we twee zwembaden gingen bouwen. Mensen zijn zich van hun gezondheid bewust en willen dit.
'De toekomst ziet er rooskleurig uit. Er komt een grote groep senioren aan die tijd hebben en kwaliteit verlangen. De sportcentra hebben geen schuld aan de terugloop in de amateursport. Zelf geef ik nog n uur judoles, voor de rest leid ik deze business. Zo mag je het inmiddels wel noemen.'
Volleybalvereniging SSS, eerste divisie, Barneveld; jeugdbestuurslid Rijk van Zwetselaar: 'Wij zijn de grootste club van dit district, maar we hebben het niet gemakkelijk. Al tien jaar gaan we niet meer vooruit. We hebben 400 jeugdleden, 42 teams, 20 seniorenteams en bij de trimmers bestaat een ledenstop. Het stomste dat je kunt doen, maar er is geen halruimte.
'Bij de gemeente hebben we alleen maar schuld, 25 duizend gulden. We zouden graag een eigen sporthal willen bouwen, maar daar trapt de gemeente nooit in. Die willen ons in de grote Veluwehal hebben, met zeven speelvelden. Als wij weglopen, staat dat ding twee avonden leeg.
'We kijken jaloers naar voetbalclubs. Die hebben een eigen bar en kunnen door die inkomsten hun contributie laag houden. Kinderen die voetballen betalen eenderde van de kids die bij SSS komen volleyballen. Dat kost 250 gulden, senioren 350. Alleen aan zaalhuur zijn we al 210 gulden per lid kwijt. We hadden een Somalisch joch: de gemeente moest bijspringen want zijn vader kon zijn contributie niet betalen.
'Als het economisch gaat tegenzitten in dit land, kunnen we de tent wel sluiten. We hebben een Olympisch kampioen voortgebracht, Henk-Jan Held. Maar veel waardering is er niet voor onze sport. In de jeugdselecties van het district hebben we maar n meisje. Over drie jaar moeten dat er acht of negen zijn.'
Wielervereniging Midden-Limburg; ploegleider Hubertus Reuvers: 'Bart Brentjens is lid van onze club. Dat geeft veel belangstelling. Die jongeren zien zo iemand Olympisch kampioen worden en denken ''dat wil ik ook wel''. Maar heus, als zulke gastjes moe worden, haken ze af. Dat willen zestienjarigen niet, moe worden. Dat zie je overal.
'Ze komen op de club, willen direct in de fun-klasse rijden, maar na twee keer zeggen ze dat het toch niet was wat ze er van gedacht hadden. Brentjens komt wel eens meerijden met de jongens en meisjes van acht tot twaalf jaar. Die blijven wel. We hebben er 34, wel veertien minder dan vier jaar geleden. Met zulke kinderen doen we van alles, zwemmen, fitness, veldrijden, weg, bos. We zijn verwend, we hebben drie trainers.
'We zijn een bloeiende club, 84 licentiehouders, dat zijn de coureurs ouder dan zestien jaar. Onder hen zijn twaalf atb'ers. Ik zie het atb als een trend, zoiets als fietscross. Dat bloedde ook dood. Het mountainbiken is een zomersport. Onze jeugd rijdt liever winterdag in het veld. De vorige groep is vooral naar de weg en de baan getrokken. De invloed van Frans Maassen en Max van Heeswijk, twee oud-leden, doet zich gelden.'
Voetbalclub BNC, Bravery Nova Zembla Combinatie, 5de klasser, Finsterwolde; secretaris Jurrin Bakker: 'De gemeente wil de vier voetbalclubs in Reiderland - BNC, Thos, Drieborg en Nieuweschans - bij elkaar brengen, op n complex. Het laatste bericht is dat de voorzitters maandag op het gemeentehuis moeten komen. Voetbal heeft het moeilijk in Oost-Groningen.
'BNC heeft vier seniorenelftallen en in de jeugd C'tjes tot en met F'jes. Maar wij missen A- en B-junioren, het hart van je club. Die zijn er gewoon niet. Jaren waren hier schoolklassen met twee jongens en veel meer meiden. Daarom hebben we ook een vrouwenelftal. De jongens die willen blijven voetballen, gaan naar Winschoten, Veendam of Groningen. Een A-junior van ons, Jan Wolbers, speelt bij FC Groningen. Gescout door Piet Fransen.
'Finsterwolde telt 2500 inwoners, we hebben geen concurrentie van andere sportclubs. BNC wil niet met de drie andere clubs op n complex, het zou te veel vervoersproblemen geven. Samengaan met Thos uit Beerta heeft onze voorkeur. Maar de gemeente moet 200 duizend gulden bezuinigen op de post welzijn. Ze hebben de sportclubs op de korrel. Volgens mij is dat geprivatiseer voor ons het begin van het einde.'
Nederlands Handbal Verbond, afdeling Limburg; STK-kracht Gino Smits: 'De afdeling Limburg was lange tijd de grootste van Nederland. In 1983 telden we hier ruim 13 duizend leden, nu nog 7055. Noord-Holland Noord is ons voorbij. Als zelfstandige afdeling zitten we op het randje. Met minder leden kunnen we het bureau in Sittard niet in stand houden.
'Onze teruggang is voor een groot deel een landelijke trend. Er zijn in het beleid verkeerde keuzes gemaakt. Fuseren was mode, maar het leidt tot niets. Achteraf zie je dat de sterkste van een fusieclub altijd weer de sfeer gaat bepalen. In Weert zijn vier clubs samen Rapiditas geworden, maar het is een kopie van Megacles van vroeger. De anderen zijn opgeslokt, maar per saldo is er zeker geen ledenwinst. De club zou, zonder die andere drie erbij, er nu ook zo hebben uitgezien.
'Je ziet ook te veel aandacht voor de eerste teams. De contributie van de jeugdhandballers wordt gebruikt om de hoofdtrainer te betalen. Er zijn nu verenigingen die zich alleen maar richten op jeugdhandbal. Avanti uit Beegden en Roda uit Eijsden zijn heel actief met mini's en D-jeugd, maar van de probleemsituatie met senioren willen ze niks weten. Sommige clubs doen samen met n seniorenteam, maar fuseren niet. Dat zijn strategisch sterke keuzes.'
Golf Centrum Rotterdam, driving range, negen holes; directeur/eigenaar John Scholten: 'Tien jaar geleden ben ik begonnen. Ik had geen dubbeltje, dit complex kostte 3,5 miljoen. Ik was Nederlands amateurkampioen, daarom namen geldschieters de moeite naar me te luisteren.
'Ik was een idealist die vond dat iedereen met golf in aanraking moet kunnen komen. Daarom ben ik in de grote stad gaan zitten. Ik koos niet voor goedkoop, maar voor groots en dynamisch. Sponsors waren genteresseerd. We hebben er, denk ik, meer dan waar ook. Die bedrijven komen met hun mensen om kennis te maken met golf.
'Ik ben commercieel genoeg om met mijn sport te willen verdienen, maar ik wil ook dat ze zeggen dat ze golf hebben geleerd bij Golf Centrum Rotterdam. Daar horen normen bij. Ik heb tachtig afslagplaatsen, op twee verdiepingen. Het lijkt op de ranges die je ziet in Japan en de VS. Het is het enige sportcomplex van Nederland dat is nagebouwd op Madurodam.
'Iedereen mag langskomen. We hebben 2500 leden, de grootst georganiseerde club ter wereld. Op jaarbasis komen 110 duizend mensen een balletje slaan. Ik heb een negen holes-baan die je in anderhalf uur kunt lopen. Dat is voor lunchklanten ideaal. Een emmer ballen en een uitsmijter toe. Want de mensen die komen hebben steeds minder tijd. Dat is ook van deze tijd.'

