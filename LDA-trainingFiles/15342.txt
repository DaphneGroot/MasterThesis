Banjul.
Banjul is de hoofdstad van Gambia. Met 34.828 (2004) inwoners is het een van de kleinste hoofdsteden van Afrika. Banjul is niet de grootste stad van het land, dat is Serekunda.
Geschiedenis.
Banjul werd gesticht in 1816 en heette tot 1973 Bathurst. Veel van de straten waren genoemd naar de helden van de Slag bij Waterloo. In 2003 zijn al deze straatnamen vervangen door namen van de helden van de onafhankelijkheidsstrijd.
Geografie.
Banjul ligt in het westen van Gambia, vlak bij de Atlantische Oceaan. Het is gelegen op een eiland, aan de zuidkant van de monding van de rivier de Gambia. De stad is 2 kilometer westwaarts aan het vasteland verbonden door middel van de Dentonbrug. Deze brug overspant de Oyster Creek, de belangrijkste kreek door het Tanbi Wetland Complex. Deze "wetlands" zorgen ervoor dat er, behalve de weg die over genoemde brug gaat, geen andere toegangswegen naar Banjul lopen.
Een veerboot verzorgt de verbinding over de Gambiarivier naar Barra, dat op de noordoever ligt.
Zuidwestelijk liggen, op respectievelijk 15 en 25 kilometer, Serekunda en de internationale luchthaven. De stad Serekunda is de grootste van Gambia en heeft dankzij haar grote markt ook het grootste economische belang. De landingsbaan van de luchthaven is zeer breed en van zeer goede kwaliteit, omdat het een noodlandingsbaan voor de NASA is.
