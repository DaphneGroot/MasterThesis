Egeïsche Zee.
De Egeïsche Zee (Grieks: Αιγαίο Πέλαγος, "Aigaío Pélagos", Turks: "Ege Denizi") is de benaming van een deel van de Middellandse Zee dat tussen Griekenland en Turkije in ligt.
Er liggen zeer veel eilanden in de Egeïsche Zee. Verreweg de meeste eilanden behoren tot Griekenland, maar enkele ook tot Turkije. In het noordoosten vormen de Turkse Dardanellen een grens van de Egeïsche Zee, in het noordwesten het Griekse schiereiland Chalcidice, in het westen het Griekse eiland Euboea en het Griekse vasteland, in het oosten het Turkse vasteland en in het zuiden het Griekse eiland Kreta.
De eilanden van de Egeïsche Zee zijn zeer populair bij mensen die voor hun plezier van eiland tot eiland reizen. Zij worden in het Engels island hoppers genoemd. Vaak staan er bij de haven van een eiland mensen de veerboten op te wachten, om de toeristen kamers (Grieks: "dhomatia") aan te bieden voor een overnachting op het eiland. Verder wordt er ook gevaren tussen de Griekse eilanden en het Griekse en Turkse vasteland.
Etymologie.
Er zijn sinds de oudheid verschillende verklaringen bekend voor de naam "Egeïsch". Men zei dat de naam verwees naar de stad Aigai, of naar Aegea, koningin van de Amazonen die in de zee verdronk, of naar Aigaion, de "zeegeit", een andere naam voor Briareus, een van de Hekatoncheiren.
Een andere mogelijkheid is dat de zee haar naam dankt aan de mythe van Aigeus (Grieks: Αἰγεύς, Latijn: Ægeus of Aegeus), de vader van Thèseus (Grieks: Θησεύς, Latijn: Theseus). Deze stortte zich, toen hij dacht te weten te zijn gekomen dat zijn zoon gedood was, in deze zee.
Nog een andere mogelijke etymologie is dat het een afleiding betreft van het Griekse woord ' – "aiges" = "golven" (Hesychius van Alexandrië; metaforisch gebruik van ("aix") "geit"), vandaar "golvende zee", cf. ook (aigialos) "kust".
In het Bulgaars is de zee ook gekend als de "Witte Zee" ("Бяло море"), tegenover de Zwarte Zee ("Черно море"). Dit gebruik is afgeleid van het Turks "Ak Deniz" ("Witte Zee") en "Kara Deniz" ("Zwarte Zee"), hetgeen op zijn beurt verwijst naar een oud Turks gebruik om de woorden "wit" en "zwart" te gebruiken voor zuid en noord.
