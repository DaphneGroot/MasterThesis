	Hoofdkantoor KPN deels terug in Den Haag
	Van onze verslaggever
AMSTERDAM
Koninklijke PTT Nederland wil delen van het hoofdkantoor in Groningen terug verplaatsen naar Den Haag. Het zal in de komende vijf jaar gaan om ongeveer 200 arbeidsplaatsen. 'Vanuit een oogpunt van kostenbesparing en efficiency moet het afdelingen mogelijk zijn om een vacature in Den Haag te vervullen als dat beter uitkomt', zei bestuursvoorzitter Wim Dik zaterdag in een nieuwjaarstoespraak voor het management.
In het begin van de jaren tachtig verplichtte de overheid KPN, toen nog een staatsbedrijf, om ten minste tweeduizend banen te verplaatsen van het hoofdkantoor in Den Haag naar Groningen. Die verplichting kwam voort uit het overheidsbeleid om de werkgelegenheid in economisch zwakkere regio's te stimuleren.
'We hebben destijds die verplichting op ons genomen maar af en toe blijkt het een dure plicht te zijn', aldus een woordvoerder gisteravond. Hij kon niet aangeven hoeveel KPN jaarlijks extra aan kosten maakt omdat sommige afdelingen gesplitst opereren op 250 kilometer van elkaar.
'We hebben vaak het idee dat we afdelingen efficiënter kunnen organiseren als we niet die verplichting zouden hebben', aldus de woordvoerder. Het gaat vooral om de controle-afdeling, in- en externe betrekkingen en arbeidsvoorwaarden- en omstandigheden. Niemand zal volgens KPN worden verplicht om te verhuizen naar Den Haag. 'We hebben de sociale ellende gezien die gedwongen verhuizingen met zich meebrengen. Dat willen we niet meer', aldus de woordvoerder.
Door de natuurlijke groei van andere afdelingen zal het aantal medewerkers in Groningen stabiel blijven op ongeveer tweeduizend. In Den Haag werken ongeveer evenveel mensen op KPN's hoofdkantoor. Het concern overweegt niet om veel meer taken naar Den Haag te verplaatsen. 'We hebben veel geïnvesteerd in Groningen. Het zou kapitaalvernietiging zijn om dat teniet te doen.'
Dik maakte zaterdag ook bekend dat KPN vorig jaar voor het eerst een omzet van meer dan 21 miljard gulden heeft geboekt. In 1995 bedroeg de omzet nog 19,9 miljard. Oorzaken van de grote omzetstijging vermeldde hij niet. 'De omzetstijging gaat evenwel in toenemende mate gepaard met hogere kosten', aldus de topman van KPN.
Toch zal de winst van 1996 duidelijk boven die van 1995 liggen. Toen verdiende KPN 2,26 miljard gulden. In het eerste half jaar van 1996 maakte KPN al een winst van 1,2 miljard. Ook voor dit jaar is KPN optimistisch gestemd. De bestuursvoorzitter rekent op een verder stijgende omzet, al zullen de marges onder druk blijven staan.

