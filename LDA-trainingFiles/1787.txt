	Bellen op perron kwartje duurder door nieuwe cel
	ANP
UTRECHT
 De NS vervangen de telefooncellen op de perrons in Nederland door een nieuw model. Bellen vanuit de nieuwe cellen wordt per gesprek een kwartje duurder. NS hebben vanaf februari een paar maanden nodig om de paar honderd nieuwe cellen neer te zetten. De telefooncel-nieuwe-stijl is ruimer, zodat de beller ook een koffer erin kwijt kan. Verder zijn de klapdeurtjes verleden tijd: de cel krijgt een volwaardige deur, zodat het binnen minder lawaaierig is.
De reizigers hebben volgens NS meer behoefte aan privacy tijdens het bellen. Ook houden de spoorwegen bij de plaatsing beter rekening met de wensen van hun klanten. Op sommige perrons komen er cellen bij, op andere plaatsen worden het er minder. Passagiers bellen steeds vaker mobiel, zodat hier en daar cellen overbodig zijn geworden.
Het extra kwartje komt bij NS terecht. 'De nieuwe cellen vergen een flinke investering', verklaart een NS-woordvoerster de extra belkosten voor de klant.
De vereniging Rover, die de belangen van treinreizigers behartigt, is niet te spreken over de operatie. 'De consument wordt nu min of meer gedwongen van een duurdere cel gebruik te maken. NS kloppen hem in feite meer geld uit de zak', zegt een woordvoerder. Over de huidige telefooncel hebben Rover weinig klachten bereikt.

