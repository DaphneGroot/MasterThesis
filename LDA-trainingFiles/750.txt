	Tweekamercommissie moet Italiaans bestel hervormen
	Van onze correspondent
Jan van der Putten
 ROME
Onder grommend protest van de ultra-rechtse leider Fini is het rechtse kamp akkoord gegaan met de instelling van een tweekamercommissie die het staatsbestel in Italië grondig moet hervormen. Fini en vele anderen vrezen dat de rechtse leider Berlusconi deze commissie slechts wil gebruiken om zijn eigen belangen veilig te stellen.
Iedereen roept al twintig jaar plichtmatig dat Italië staatkundige hervormingen broodnodig heeft. Na de explosie van de Eerste Republiek in 1992 zijn grondwetswijzigingen onontbeerlijk geworden om het land eindelijk politieke stabiliteit te geven, en de regering slagvaardigheid. Maar welke grondwetswijzigingen? En hoe moeten die er komen? Daarover ligt iedereen in de clinch met iedereen.
Alle plannen zijn omstreden: meer macht voor de president, verkiezing van de premier, differentiëring tussen Kamer en Senaat, nieuwe veranderingen van het kiesstelsel die de kleine partijen zouden wegvagen, terugdringing van de rechterlijke macht, invoering van een federale staatsvorm.
Maar het afgelopen half jaar is veel meer gepraat over de vraag welke instantie de hervormingen moet uitwerken dan over die hervormingen zelf. De grote rechtse partijen van Berlusconi en Fini wilden verkiezingen voor een grondwetgevende vergadering, de meeste andere partijen een tweekamercommissie uit het huidige parlement, waarin centrum-links een wankele meerderheid heeft.
In juli vorig jaar besloot de Kamer in eerste instantie tot de instelling van een tweekamercommissie, die de tijd kreeg tot 30 juni 1997 om hervormingen uit te werken. Maar dat besluit moest nog worden geratificeerd. Na ellenlange debatten en onbegrijpelijke manoeuvres hebben de leiders van de vier rechtse partijen dinsdag ten slotte hun steun gegeven aan de instelling van een tweekamercommissie.
Berlusconi zegt nog steeds dat een grondwetgevende vergadering ideaal is. Maar in een tweekamercommissie kan hij veel beter onderhandelen met de linkse leider D'Alema. In ruil voor hervormingen die D'Alema dierbaar zijn, kan Berlusconi een definitieve oplossing afdwingen van zijn tv-problemen en zijn justitiële perikelen.
Zijn ommezwaai bracht Berlusconi in botsing met zijn ambitieuze bondgenoot Fini. Die zag in verkiezingen voor een grondwetgevende vergadering een probaat middel om het parlement en de regering-Prodi te bestoken. Hij profiteerde van Berlusconi's vakantie op de Bermuda's om een listig plan over te nemen van ex-president Cossiga.
Dat plan bestond uit een foefje om de commissie alsnog te torpederen door te maken dat in de Kamer de vereiste tweederde meerderheid niet zou worden gehaald. De leiders van de twee centrum-rechtse neo-christen-democratische partijen dreigden toen met Fini te breken. Ze voelen zich beter thuis bij hun ex-partijgenoten bij centrum-links.
Berlusconi, koud terug van de Bermuda's, veegde met het plan-Cossiga de vloer aan. Fini mompelde nog iets over verraad aan de kiezers, maar moest terugkrabbelen omdat hij anders alleen zou komen te staan. Waarna Berlusconi deze machtsstrijd om het rechtse leiderschap terugbracht tot een onschuldige schermutseling.

