	Nieuwe staatssecretaris benoemd op de Antillen
	ANP
WILLEMSTAD
R. Berkel is donderdag op Curaçao beëdigd als de nieuwe Antilliaanse staatssecretaris voor Constitutionele Zaken. De post is belangrijk, gezien de bestaande staatkundige herstructureringsplannen, een van de grootste prioriteiten van het kabinet-Pourier.
De vijf eilanden van de Antillen zullen als staatkundige eenheid blijven bestaan. Hiertoe heeft het Antilliaanse volk met grote meerderheid beslist bij een in 1993 gehouden referendum. Het is de bedoeling de Nederlandse Antillen, en met name de verhoudingen tussen de regering en de vijf eilanden, op moderne leest te schoeien.
Berkel volgt N. Sneek op, die haar functie vorige maand moest opgeven toen haar partijgenoot K. van Putten zijn steun aan haar opzegde. Van Putten, lid van het Antilliaanse parlement, dreigde in de oppositie te zullen gaan als Sneek niet aftrad en Van Berkel in haar plaats werd benoemd. Premier Pourier heeft de steun van Van Putten nodig bij de herstructurering.

