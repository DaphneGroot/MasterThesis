	PERSOONLIJK
	CLYDE TOMBAUGH, de ontdekker van de planeet Pluto, is vrijdag op negentigjarige leeftijd overleden in zijn woonplaats Mesilla Park in de Verenigde Staten. Tombaugh werd geboren in 1906, een jaar nadat de Amerikaanse astronoom Percival Lowell een speurtocht begon naar een vermeende negende planeet. Die zoektocht werd na Lowells dood in 1916 voortgezet. Tombaugh, die als tiener al met zelfgebouwde telescopen naar sterren en planeten keek, werd in 1929 op de Lowell-sterrenwacht aangenomen om de speurtocht te voltooien.
In februari 1930 ontdekte hij de nieuwe planeet op foto's die een paar weken eerder waren gemaakt. De ontdekking werd op 13 maart 1930 wereldkundig gemaakt: de geboortedag van Lowell, en tevens de datum waarop William Herschel (149 jaar eerder) de planeet Uranus ontdekte.
Pluto is de kleinste van de negen planeten in het zonnestelsel: de middellijn is 2200 kilometer. Volgens sommige sterrenkundigen is het niet eens een echte planeet, maar eerder een overmaatse komeet. Pluto staat op bijna zes miljard kilometer afstand van de zon, en heeft sinds zijn ontdekking pas een kwart van zijn omloop volbracht. Met zijn ontdekking maakte Tombaugh het zonnestelsel in één klap anderhalf keer zo groot.

