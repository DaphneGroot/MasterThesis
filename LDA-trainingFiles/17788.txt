 HOLLAND COLOURS HEEFT MEER ORDERS. 
 APELDOORN, 31 okt (Reuter) - Holland Colours NV heeft meegedeeld dat zij bij het ingaan van de tweede helft van 1996/97 een belangrijk hogere orderportefeuille heeft dan een jaar geleden. 
 "Wij zien dan ook het tweede halfjaar met vertrouwen tegemoet," aldus de pigmentenmaker. Het bedrijf melde eerder al vertrouwen in het lopende boekjaar te hebben. 
 Holland Colours zegt verder dat zij de komende twee jaren belangrijke investeringen denkt te doen in de VS, Nederland en Hongarije. 
 Die investeringen zullen volgens het bedrijf voor een deel samenhangen met de produktie en ontwikkeling van nieuwe produkten voor de coating-en kunststoffenindustrie. 
 In het eerste halfjaar van 1996/97 steeg het bedrijfsresultaat van Holland Colours met 19 procent tot 5,6 miljoen gulden op een 17 procent hogere halfjaaromzet van 45,5 miljoen. De netto winst trok met 12 procent aan tot 2,7 miljoen. 
 Volgens Holland Colours was de stijging van de netto winst procentueel lager dan die van het bedrijfsresultaat doordat de belastingdruk is toegenomen. 
 Per saldo hadden valutabedrijven een geringe positieve invloed, aldus het bedrijf. 
 In het eerste halfjaar werd voor 2,2 miljoen gulden geinvesteerd en vooral op de Amerikaanse en West-Europese markten vond sterke groei plaats. 
 Het bedrijf in Mexico City bereikte het break-even point en heeft volgens Holland Colours goede vooruitzichten voor het tweede halfjaar. 
 De Braziliaanse dochter Holland Colours Sudamerica boekte wel vooruitgang wat betreft het binnenkomen op deze markt maar zal dit jaar toch nog niet aan de verwachtingen kunnen voldoen. 
 In Hongarije werd de groei gehinderd door gebrek aan harde valuta bij potentiele afnemers. Het belang in Holland Colours Hungaria is vergroot van 90 tot 100 procent. 
 - redactie Amsterdam, 020 504 5000. 
 (c) Reuters Limited 1996. 
