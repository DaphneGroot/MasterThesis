	PvdA wenst voor laagste inkomens koudetoeslag
	Van onze verslaggeefster
DEN HAAG
De PvdA bepleit een 'koudetoeslag' voor huishoudens met een minimuminkomen. Tweede-Kamerlid J. van Zijl denkt dat dit nodig is omdat er door de kou veel meer gas wordt verstookt dan normaal.
Het Centraal Bureau voor de Statistiek heeft berekend dat de vorige strenge winter elk huishouden in Nederland gemiddeld 250 gulden aan extra stookkosten heeft gekost. In totaal verstookten alle huishoudens voor een miljard gulden meer aardgas dan gemiddeld in een Nederlandse winter.
Zulk extra verbruik is niet verwerkt in de koopkrachtcijfers waarop het kabinet het inkomensbeleid baseert. Volgens het KNMI is de huidige winter tot nu toe nog kouder dan die van vorig seizoen.
Van Zijl wil dat het kabinet na afloop van de winter berekent of er ook dan nog sprake is van een meer dan gemiddeld gasverbruik. In het voorjaar zou het kabinet dan alle huishoudens met een minimuminkomen voor eventuele extra stookkosten moeten compenseren. De fractie heeft al eerder gevraagd om een extraatje voor minima, te financieren uit meevallers op de rijksbegroting. De ouderenpartijen AOV en Unie 55+ hebben ook aangedrongen op een koudetoeslag. De SP zal de PvdA steunen in het verzoek, maar noemt het wel opportunistisch. Marijnissen: 'Het geeft vooral aan dat een sociaal minimum te laag is, als het niet eens voldoende is om extra kou op te vangen.'

Foto
	Schippersvrouwen en kinderen verlaten hun schip over planken op het ijs om boodschappen te doen. Sinds zaterdag liggen drie schepen vastgevroren midden in de Maas. FOTO MARCEL VAN DEN BERGH.

