	Negatieve keuze bedreigt niveau van rechtenstudie
	Van onze verslaggeefster
Hanneke de Klerck
AMSTERDAM
De rechtenopleidingen aan de universiteiten zijn van een behoorlijk niveau, maar de kwaliteit van de studie wordt bedreigd door de toestroom van vaak ongemotiveerde studenten. De keuze voor rechten is nogal eens een negatieve: studenten gaan naar de juridische faculteit omdat ze een vakkenpakket hebben dat hen weinig andere mogelijkheden laat, omdat ze uitgeloot zijn voor de studie van hun keuze, of omdat ze denken dat rechten een gemakkelijke studie is.
De rechtenopleidingen zouden het propedeutisch examen veel sterker moeten gebruiken als selectie-instrument, schrijft de visitatiecommissie die de kwaliteit van de tien juridische faculteiten beoordeelde. De commissie, onder voorzitterschap van prof. M. Storme, gaat ervan uit dat van de studenten die hun propedeuse gehaald hebben 90 procent uiteindelijk ook het doctoraal moet kunnen behalen.
Geen enkele opleiding voldoet aan dat criterium, maar sommige faculteiten scoren een zwaardere onvoldoende dan andere. Aan de Erasmus Universiteit, de Universiteit Maastricht en de Vrije Universiteit ligt het percentage op ruim 80, aan de Universiteit van Amsterdam haalt nog niet 60 procent van degenen met een propedeutisch diploma zijn doctoraalbul. Ook aan de Katholieke Universiteit Nijmegen, aan de Universiteit Utrecht en aan de Rijksuniversiteit Leiden is de propedeuse volgens de visitatiecommissie te weinig selectief.
Toch is het aantal studenten dat het propedeutisch examen haalt niet zo hoog. In de afgelopen vijf jaar varieerde dat van 22 procent (aan de Erasmus Universiteit) tot 45 procent (aan de Universiteit Maastricht). Overigens is het ook bij niet-juridische opleidingen gebruikelijk dat slechts eenderde van de eerstejaars de propedeuse haalt.
Behalve dat de propedeuse niet selectief genoeg is, veronachtzamen universiteiten de motiverende functie van het eerste jaar. In de propedeutische fase kunnen studenten voor wie rechten misschien niet de eerste keuze was, enthousiast worden gemaakt. 'Door inspirerende colleges, gegeven door uitstekende docenten kunnen propedeusestudenten wel degelijk gemotiveerd worden', meent de commissie en ze stelt meteen maar voor die uitstekende docenten, de performers van het hoorcollege, tussen de universiteiten te laten rouleren.
Zo'n roulatiesysteem past bij een andere aanbeveling van de commissie: de propedeuse aan de universiteiten zo gelijkvormig mogelijk te maken en de faculteiten zich pas in de doctoraalfase van elkaar te laten onderscheiden met de nadruk op verschillende specialisaties.
De beste rendementscijfers komen van de Universiteit Maastricht, die bekend staat om de inrichting van haar onderwijs, met veel werkgroepen en veel studiebegeleiding, zaken waarvoor de visitatiecommissie pleit. Meer aandacht voor de begeleiding van studenten heeft ook de Katholieke Universiteit Brabant succes gebracht. Het aantal studenten dat daar de propedeuse haalt is sinds invoering van een minder massale vorm van onderwijs gestegen van 26 naar 39 procent.
Het studieprogramma van de Universiteit van Amsterdam biedt te weinig structuur. Dat is ongunstig voor de studenten, omdat iedere nieuwe keuzemogelijkheid vertraging kan opleveren en de studieduur beperkt is. In een reactie meldt Amsterdam hiertegen al maatregelen te hebben genomen.

Foto
	GRAPHIC: Rechten

