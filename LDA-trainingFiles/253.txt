	WEEKBLADEN
	DE GROENE
Aruba als 'wasserij' (van drugsgeld), een dag op stap met Harry-Als-een-Mens-iets-wil en wordt Hans Hillen de nieuwe CDA-voorman? Deze politicus, ex-journalist en ex-voorlichter, vat de toestand in Den Haag bondig samen:
De situatie is al twee jaar lang stabiel. De PvdA blijft ver beneden het oude niveau, Bolkestein wil ook maar niet echt doorbreken. D66 staat zelfs op zes tot zeven zetels verlies. Er is geen partij die echt uit de modder komt, die echt tot de verbeelding spreekt. Kortom, maakt u zich over het CDA maar geen zorgen. Wij hoeven niet gered te worden.
VRIJ NEDERLAND
Het naderende einde van VPRO's fameuze radioprogramma Welingelichte Kringen vanwege, onder meer, het door de VPRO niet meer te hanteren wekelijkse honorarium dat presentator Joop van Tijn (tevens VN-hoofdredacteur, hoe pikant) opstrijkt: tweeduizend gulden. Zou Henk Kroes ('It giet oan') dan misschien de nieuwe CDA-leider kunnen worden? En een fotoserie, getiteld 'Kunst van de zaak' waarop captains of industry worden afgebeeld naast hét schilderij op hun kantoor. Met hun commentaar. Neem mr.drs.L.C.Brinkman, vroeger CDA, nu werkgeversvoorzitter in de bouw:
Dit kunstwerk hangt achter mijn bureau op mijn werkkamer. Zo'n door een ander uitgezocht werk dat je ook mooi vindt, verdient extra aandacht. Het haalt de werkelijkheid van bouwen in de open (blauwe) lucht in een papieren kantoor binnen. Maar het heeft voor mij ook betekenis vanwege de abstractie. Abstracties van de werkelijkheid zijn soms nog mooier dan de werkelijkheid zelf.
HP/DE TIJD
Waarom krijgen huizenbezitters zoveel cadeau van deze regering? Voorts een prachtig verhaal van een Armeense oppas die vol verbijstering ziet hoe 'haar' kind bijna ten onder gaat aan een Nederlandse echtscheiding. Een rare, late trap na van Ron Kaal naar zijn al geruime tijd dode collega Jan Bart Klaster (naar wie een prestigieuze prijs is genoemd) omdat die ooit iets van Kaal overschreef.
Jan Bart Klaster was de René Diekstra van de kunstkritiek. Niemand zal in ernst overwegen een prijs naar Diekstra te noemen. Maar zou het geen goed idee zijn? De Grote Prijs voor Plagiaat.
Ton van Duinhoven verzucht over Harry Mulisch en diens Ontdekking van de hemel:
Nee, heb ik niet uitgelezen. Wat zal ik ervan zeggen: ik werd er een beetje móe van. En, begrijp me goed, ik gun die jongen zijn succes in Amerika enorm, hij kan ook goed schrijven. Maar als ze hem met Homerus gaan vergelijken en je hoort om de haverklap termen als 'metafysisch' en 'filosofisch' vallen, dan denk ik: het zál wel.
En wie is Marco Borsato nou echt?
Ik ben technisch niet de beste zanger van Nederland -ik zeg wel eens: ik moet het hebben van 99 procent inzet en één procent talent- maar ik weet wel hoe ik de emotie van A naar B moet brengen. Mensen begrijpen mij. Ze proeven de oprechtheid.
HN-MAGAZINE
De teloorgang van het hoorspel wordt belicht, grensincidenten tussen Duitsland en Polen (de EU-buitengrens) en hoogleraar pedagogiek J.D. Imelman vindt dat in Nederland veel te weinig wordt nagedacht over de inhoud van het onderwijs:
Het onderwijs heeft te veel de oren laten hangen naar optimistische vernieuwers die zeggen dat kinderen al veel uit zichzelf kunnen en dat hun ontwikkeling alleen maar gevolgd hoeft te worden om de opvoeding goed vorm te geven. Nee, je krijgt kinderen pas geïnteresseerd als je hen kennis laat maken met iets op basis waarvan ze die interesse kunnen ontwikkelen. Dat hoor je nog weinig mensen zeggen. Interesses hebben kinderen uit zichzelf nauwelijks. Ze krijgen pas belangstelling voor iets door wat ze waarnemen of leren kennen
ELSEVIER
Repareren, daar hebben de meeste leveranciers een broertje dood aan. Piepkleine mankementjes betekenen jaarlijks voor miljoenen apparaten het einde. Dat komt door hoge loonkosten en ingewikkelde techniek. Waar moet dat naar toe? Een lijvig 'Dossier Kanker' probeert de stand van zaken rond deze ziekte te meten. De cardioloog Prof. dr. A.J. Dunning is met vut en geniet - met een niet te miskennen embonpoint - verder van het leven:
Een bosloop? Ik denk er niet aan. Lopen doe je als je het leuk vindt. De gezondheidswinst wordt je uitgekeerd aan het end. Ik weet niet of het een zegen is als ik straks, op mijn tachtigste, nog twee maanden bosloop cadeau krijg. Voor dat uitgestelde doel ga ik mij niet belachelijk maken in een joggingpak. Als we niet uitkijken zitten straks de tehuizen vol met boslopers met Alzheimer. Tel uit je winst.
Henk Strabbing

