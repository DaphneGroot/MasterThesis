	Akkoord over Hebron lijkt verder weg dan ooit
	AFP, AP, Reuter
JERUZALEM/GAZA
Een akkoord over de Israëlische overdracht van het grootste deel van de Westoever en de stad Hebron, leek woensdag verder weg dan ooit. De Palestijnse president Arafat verwierp gisteren woedend een Israëlisch compromis dat de Amerikaanse afgezant Ross aan hem overbracht. Het komt neer op een uitstel van de terugtrekking door Israël met 20 maanden tot mei 1999.
Volgens de vredesakkoorden van 1995 zou Israël daarmee al in september 1996 hebben moeten beginnen en die in september dit jaar hebben moeten voltooien. De Amerikaanse afgezant Ross, die het Israëlische compromis aan Arafat voorlegde tijdens een 'buitengewoon gespannen' bijeenkomst die vijfeneenhalf uur duurde, zei na afloop: 'We zijn er niet in geslaagd de meningsverschillen te overbruggen'.
Premier Netanyhu waarschuwde woensdag voor nieuwe terreuraanslagen die tot een nieuwe oorlog in het Midden-Oosten zouden kunnen leiden. Arafat weigerde elk commentaar, met name over een mogelijke ontmoeting met premier Netanyahu. De Israëli's hebben de VS opgeroepen druk op de Palestijnen uit te oefenen, terwijl Arafats adviseur Nabil Abu Rdainah erop aandrong dat de VS de Palestijnen garanderen dat Israël de vredesakkoord zal naleven.
De overdracht van Hebron waar behalve 120 duizend Palestijnen ook 450 religieuze joden wonen, is al tien maanden achter op schema vanwege Israëlische bezorgdheid over hun veiligheid en andere kwesties. Volgens het vredesakkoord van 1995 zou de overdracht van het platteland van de Westoever in september van dit jaar zijn beslag gekregen moeten hebben.
Nabil Amr, adviseur van Arafat bij de onderhandelingen, zei dat de huidige crisis het gevolg is van een 'gevaarlijke poging' van Netanyahu om de zogeheten interimfase te koppelen aan de kwesties die in drie fasen moeten leiden tot de zogeheten 'uiteindelijke status'. Die kwesties - de toekomst van Jeruzalem, het lot van de joodse kolonisten, de Palestijnse vluchtelingen en grenzen - moeten volgens de al getekende vredesakkoorden zijn geregeld in 1999.
Zowel Israël als de Palestijnse Autoriteit zei woensdag dat niet Hebron, als wel de overdracht van de Westoever aan de Palestijnen hét obstakel is. En de adviseur van Netanyahu, David Bar-Illan, heeft gezegd dat de besprekingen over Hebron niets zullen voorstellen in vergelijking tot de onderhandelingen over de 130 duizend joden die in de nederzettingen op de Westoever en de Gazastrook wonen.
Het beleid van de Israëlische regering is erop gericht een groot deel van de Westoever onder haar controle te houden om zodoende een troefkaart in handen te houden bij de onderhandelingen over het uiteindelijke vredesakkoord. Dinsdag nog zei premier Netanyahu dat de terugtrekking van Israëlische militairen in mei 1999 moet zijn voltooid, ofwel 20 maanden later dan 7 september 1997, zoals voorzien in de autonomie-akkoorden. Die datum valt samen met de uiterste datum voor voltooiing van het vredesakkoord.
Premier Netanyahu klaagde er opnieuw over dat hij een 'slecht' en 'poreus' akkoord had geërfd dat onvoldoende veiligheid verschaft. Die uitlating kwam hem te staan op kritiek van de Palestijnse onderhandelaar Hassan Aspour. Voorzitter van het Palestijnse parlement en mede-opsteller van de akkoord van 1995, Ahmed Khureia, waarschuwde gisteren: 'Er bestaan geen compromis-oplossingen. Het akkoord wordt waardeloos als het tijdschema of welk onderdeel ook wordt gewijzigd.' Netanyahu's topadviseur Bar-Illan zei geen commentaar te willen geven op de berichten dat de premier een compromisvoorstel had gedaan.

Foto
	Een Palestijn spreekt een groepje religieuze joodse jongemannen toe in Hebron, vlak bij de plaats waar vorige week een Israëlische soldaat het vuur opende en zes Palestijnen verwondde.FOTO REUTER

