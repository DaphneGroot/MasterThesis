Geel (kleur).
Geel is een primaire kleur bij de subtractieve kleurmenging. Bij de additieve kleurmenging is het een secundaire kleur die wordt verkregen door menging van rood en groen. Spectraal gezien zit de kleur geel tussen oranje en groen in. Geel is de complementaire kleur van blauw in technische zin, welk blauw overeenkomt met de oudere technische term (spectraal) violet. In het spectrum vindt men geel licht bij straling met golflengtes tussen 565 en 590 nanometer.
Gebruik en gevoelswaarde.
Geel is meestal de kleur voor de ambulance
Gevoelswaarde en symboliek van een kleur is voor een groot deel ervarings- en cultuurgebonden. Bovendien bepalen de omstandigheden de waardering.
Zo wordt geel veelal ervaren als zonnig en vrolijk, als het tenminste enigszins warm is gekleurd en wat naar het oranje neigt.
Vanuit de westerse Middeleeuwen werd geel gezien als de kleur van de haat, waar in AziÃ« geel juist een uiterst heilige kleur is.
Als lichaamskleur wordt geel weer gezien als ongezond. Deze negatieve bijklank van geel komt ook voor in de zegswijze: "zich groen en geel ergeren".
Veel bloemen die in de lage landen in het wild voorkomen, zijn geel. Waarschijnlijk komt dit doordat bijen een voorkeur hebben voor deze kleur, en er graag op afkomen. Dit geeft gele bloemen een evolutionair voordeel boven anders gekleurde bloemen.
In veel landen staat geel symbool voor het Paasfeest, eeuwenlang het Christelijk hoogfeest, met o.a. de gele pauselijke vlaggen. De associatie met gele kuikens is eerder toevallig. Geel was ook het symbool voor de Keizer van China en van de Chinese monarchie.
De verpakking van Oosterse gerechten is vaak geel gekleurd.
Geel kan met vrijwel alle kleuren goed gecombineerd worden. De combinatie geel met blauw komt echter wat goedkoop over. Dit effect wordt veelal, al dan niet bewust, uitgebuit door de commercie, als men de indruk wil wekken goedkoop te zijn. Een voorbeeld hiervan is de winkelketen Zeeman.
De combinatie geel met zwart staat voor gevaar. Deze combinatie komt bijvoorbeeld in de natuur voor bij bijen en wespen. Ook sommige gifslangen bezitten deze kleurcombinatie.
In de kleurcodering voor elektronica staat geel voor het cijfer 4.
Geel wordt als kleur in bijvoorbeeld de heraldiek aangeduid met goud. Goud is ook een liturgische kleur die op elk uitbundig gevierd feest gebruikt mag worden in plaats van wit.
Wordt geel als signaalkleur gebruikt, dan is er sprake van de noodzaak voor oplettendheid.
