IJsselmonde (stadsdeel).
Het "Cor Kieboomplein", hieraan bevinden zich onder andere een bioscoop en een politiebureau
IJsselmonde is een stadsdeel, voormalige gemeente en voormalige deelgemeente in de zuidoosthoek van de gemeente Rotterdam met 60.870 inwoners (2007). De naam verwijst naar de ligging bij de monding van de Hollandse IJssel.
Het stadsdeel wordt begrensd door de Nieuwe Maas in het noorden, het Dijkje, de Bolnesserkade en het Zevenbergsedijkje vormen de grens met Ridderkerk in het oosten en zuiden. Barendrecht grenst aan IJsselmonde in het zuiden; de grens bevindt zich in de buurt van de Wester Hordijk, de Kooiwalweg en de Maeterlinckweg. In het westen grenst IJsselmonde aan Charlois en stadsdeel Feijenoord; de grens wordt gevormd door de Vaanweg, de Smeetslandsedijk, Molenvliet en de spoorlijn Rotterdam - Dordrecht.
Het stadsdeel ligt op het noordoosten van het gelijknamige eiland, dat wordt omsloten door de Nieuwe Maas in het noorden, de Oude Maas in het zuiden en de Noord in het oosten.
Geschiedenis.
Al in 1072 komt de naam Islemunda voor, maar er zijn sporen gevonden van vissen, jagen en landbouw vanaf ongeveer 2500 v.Chr., die gerekend worden tot de Vlaardingencultuur. In 1778 was er een eigen raad en begin 19e eeuw omvatte het grondgebied van IJsselmonde een groot deel van het huidige Rotterdam-Zuid. Tot 1941 was IJsselmonde een zelfstandige gemeente.
IJsselmonde en het aan de overkant liggende Kralingseveer waren in de tweede helft van de 18e eeuw bekend in Rotterdam om hun zalmvisserij. Het visrecht was voorbehouden aan de familie Van Brienen die de rechten verpachtte. Tot 1876 werden de rechten gepacht door het visserijbedrijf 'De Merode' dat gevestigd was aan de Groeneplaat, het latere Eiland van Brienenoord. Na 1876 werden de rechten overgenomen door 'De Goede Verwachting' dat gevestigd was op de buitengorzen in het oosten van IJsselmonde. Aan het eind van de negentiende eeuw nam de vangst dramatisch af door watervervuiling als gevolg van de industriële revolutie en door overbevissing.
Een belangrijke ontwikkeling in de infrastructuur vond plaats in 1965, toen de Van Brienenoordbrug werd voltooid ten behoeve van de oostelijke ringweg om Rotterdam, waarvoor de A16 dwars door het dorp moest worden getrokken, met de zogenoemde 'Pierenpot' als wegenknooppunt.
Geografie, openbare voorzieningen en infrastructuur.
Wat betreft politie valt IJsselmonde in de politiedistrict Feijenoord-Ridderster van de politieregio 17 (Rotterdam-Rijnmond). Het politiebureau van het stadsdeel is te vinden tegenover De Kuip aan het Cor Kieboomplein, naast de Pathé bioscoop. Een voor publiek niet opengestelde wijkbureau is gevestigd aan de Beverwaardseweg 357.
Grofweg in het centrum van het stadsdeel bevindt zich winkelcentrum Keizerswaard. Daar nabij is een groot park genaamd de Twee Heuvels. In het noordwestelijk deel staat stadion De Kuip.
Wegverkeer.
Door de het stadsdeel loopt het deel van de A16 tussen knooppunt Ridderkerk en de Van Brienenoordbrug. Via de afrit Feijenoord komt men op de Stadionweg en de Adriaan Volkerlaan. Via de Adriaan Volkerlaan kom je op de overige doorgaande wegen: de Olympiaweg, Groenix van Zoelenlaan, Kreekhuizenlaan, Spinozaweg en IJsselmondse Randweg.
Openbaar vervoer.
In het stadsdeel ligt het NS-station Rotterdam Lombardijen. Tramlijnen 2, 20 en 23 lopen door de wijk. Lijn 2 loopt vanaf Charlois, via metrostation Maashaven en station Lombardijen door naar Keizerswaard, waar ook de gebiedscommissie in de nabijheid is gevestigd. Lijn 20 start bij Rotterdam Centraal en lijn 23 bij het Marconiplein. Lijn 20 loopt via de Beijerlandselaan, over de Molenvliet en station Lombardijen naar de voormalige IJsbaan Thialf. Lijn 23 loopt via de Stadionweg langs De Kuip ook naar Keizerswaard en rijdt vanaf daar verder naar de Beverwaard.
Politiek.
De deelgemeente IJsselmonde werd in 1980 opgericht en bestond aanvankelijk uit de wijken Groot-IJsselmonde en Oud-IJsselmonde. De Beverwaard was toentertijd nog volop in aanbouw. Als laatste werd in 1991 Lombardijen aan de deelgemeente toegevoegd.
Deelname aan het (dagelijks) bestuur van de voormalige deelgemeente is voor sommigen een opstap gebleken voor een verdere politiek carrière: Yvonne van Mastrigt (PvdA), lid van de deelraad sinds 1998 en de laatste jaren deelraadsvoorzitter van is per 1 oktober 2004 burgemeester geworden van de Groningse gemeente Winsum. Wim de Gelder, (GroenLinks; portefeuille kunst en cultuur, sociaal cultureel werk en het opzoomeren) is per 15 juni 2005 burgemeester geworden van Bloemendaal en Bram van Hemmen (CDA; portefeuille Welzijn, Maatschappelijke dienstverlening, Sport en Recreatie, Onderwijs, Communicatie) werd in november 2012 de burgemeester van Sliedrecht.
De deelgemeente is in 2014 opgeheven en de deelgemeenteraad is vervangen door een gebiedscommissie.
Zetelverdeling deelraad resp. gebiedscommissie.
De onderstreepte getallen vormen de hieruit onderhandelde bestuursmeerderheid.
