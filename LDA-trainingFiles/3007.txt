	Man achter Borsato nu in eigen schoenen
	Heel Nederland juicht dan wel om de fantastische, emotionele, éérlijke cd van Marco Borsato, maar is het duidelijk dat Han Kooreneef óók een nieuwe plaat heeft gemaakt?
Pardon, Han wie? Precies. Terwijl de sympathieke Italiaanse Nederlander uitverkochte zalen trekt en in volle vaart de toppen van de charts beklimt, kent niemand de belangrijkste man achter de teksten van Borsato's liedjes.
Dromen zijn bedrog, Waarom nou jij, Ik leef niet meer voor jou, al die hits komen wel uit de koker van Kooreneef. Op Borsato's nieuwe cd, die maandag uitkomt, staan negen nummers van zijn hand. Sinds een week is de tekstdichter zelf zanger. Kooreneef heeft een single gemaakt, Te mooi om waar te zijn, 24 februari gevolgd door het album: Vogelvrij.
Zwaar symbolische titels voor het getergde leven-achter-de-schermen van een thans vrijgevochten letterboer. Zou je denken. Niet dus. In de schaduw van Marco Borsato heeft Kooreneef niks te klagen. 'Ik hou daar juist wel van. Ik hoef niet op posters in meisjeskamers te hangen.'
Die gedachte heeft hem er een paar jaar van weerhouden om zelf te gaan zingen. Toch won bij hem 'de drang om jezélf uit te drukken'. Teksten schrijven voor derden is immers een beetje 'in andermans schoenen gaan staan'.
Dat is wel spannend, maar soms schrijft hij 'prachtige nummers' en dan weet hij niet voor wie die geschikt zijn. Kooreneef schrijft liefst 'kleinkunstige liedjes', die zijn 'niet zomaar bij anderen te plaatsen'.
Te mooi om waar te zijn zou anders niet misstaan op een cd van Borsato: Je kneedt met zachte handen/ je liefde in mijn huid/ en leeft met wat je in je hebt/ je lusten op me uit. Zo'n strofe is de Italiaan natuurlijk op het lijf geschreven.
Dat beaamt Kooreneef. 'Maar op het album staan verder erg persoonlijke nummers. Jouw ogen heb ik geschreven voor mijn vrouw en gaat over ons kind dat in maart hopelijk wordt geboren.'
Als die romantiek bij het grote publiek aanslaat is Borsato zijn succesvolle tekstschrijver natuurlijk kwijt. 'Absoluut niet', bezweert Kooreneef. 'In 99 van de honderd gevallen vertaalt hij met zijn stem precies het gevoel dat ik in de tekst leg. Het is een feest om voor Marco te schrijven.'

Foto
	Debuutsingle van Han Kooreneef.

