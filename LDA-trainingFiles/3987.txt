	Ongerepte landschappen onder Hollandse luchten.
	DE landschappen rondom de Zuiderzeekust waren voor de Amsterdamse onderwijzer Jac. P. Thijsse (1865-1945) 'une mer  boire'. In het Verkade-album Langs de Zuiderzee uit 1914 deed hij verslag van zijn wandel- en fietstochtjes langs die kust. De Vereniging tot Behoud van het IJsselmeer (VBIJ) heeft de originele aquarellen en pentekeningen uit de archieven van Verkade weten los te peuteren en opgehangen in het Edams Museum. Ze geven een prachtig beeld van de havenstadjes langs de oude Zuiderzee aan het begin van deze eeuw.
Romantische landschappen en vergezichten op havens geschilderd vanaf het water. Oude schepen van de 'bruine vloot' onder eeuwig Hollandse wolkenluchten, en stadsgezichten in fijne pentekeningen van L. Wenckebach. Door de gedetailleerde aandacht voor een doorkijkje op een enkel straatje of brugje wanen bezoekers van de tentoonstelling zich terug in de tijd. Bijna hoor je de klompen kletteren op de straatjes achter de dijken.
Verkade wilde al in 1900 met verzamelplaatjes reclame maken om de kooplust op te wekken. In het buitenland verliep dat enorm goed, maar in Nederland werd koek en beschuit nog los verkocht en het was erg onhandig om daar plaatjes bij te stoppen. Drie jaar later werd de koek verpakt en de beschuiten in papier gerold.
Eduard Verkade jr. begon toen meteen met de in Nederland ongebruikelijke reclame-actie met plaatjes voor sprookjesboeken, die werden ingesloten bij koek en beschuit. Het was de allereerste spaaractie in Nederland en direct een groot succes. De koekomzet van Verkade verdubbelde in tweenhalve maand.
In 1906 waren alle sprookjes uitverteld en wilde Verkade overgaan op de natuur als onderwerp. Verkade vroeg de Amsterdamse onderwijzer Jac. P. Thijsse om mee te werken aan de uitgave van nieuwe albums. Thijsse, toen al een bekend natuurvorser, wist de belangstelling voor de natuur in Nederland aan te wakkeren. Aanvankelijk aarzelde hij, maar vooral de mooie gekleurde plaatjes charmeerden hem.
Er zouden negentien albums van zijn hand verschijnen. Eerst schreef Thijsse een serie over de vier jaargetijden, daarna volgden boeken met streekbeschrijvingen en albums over de natuur. In 1914 verscheen zijn Langs de Zuiderzee.
In dit boek trachtte hij oud en jong te bewegen er zelf eens op uit te trekken. Hij begon zijn tocht met de veerboot van Enkhuizen naar Stavoren (nog altijd in de vaart) en trok met de klok mee langs de kust. Tijdens een tocht op een botter vanaf Harderwijk nam Thijsse eigenwijs het roer over en liet het schip in Muiden aan de grond lopen, waarna hij door de schipper weer aan wal werd gezet.
Het boek is in woord en beeld een uniek historisch verslag van de tocht die Thijsse maakte. Vierendertigduizend klanten van Verkade kochten het album voor de toenmalige prijs van vijftig cent. Op boekenbeurzen doet het tegenwoordig minstens het honderdvoudige. In 1984, zeventig jaar na de eerst uitgave, was er nog een herdruk, maar ook die is allang uitverkocht.
De illustraties werden gemaakt door drie kunstenaars: L. Wen
ckebach, J. Voerman en E. Koning. Het is nog een hele toer geweest om die illustraties het museum in te krijgen.  Vijf jaar geleden kreeg de VBIJ geen toestemming van Verkade, ondanks dat de achterkleinzoon van Eduard Verkade in het bestuur zit van de vereniging. De pas enkele jaren oude Stichting Behoud Cultureel Erfgoed van Verkade voert een soepeler beleid en wilde de originele pentekeningen, en een zestigtal aquarellen dit keer wel beschikbaar stellen.
Fotograaf Wil Tjoa van de VBIJ heeft een aantal van de in het boek voorkomende plekjes opgespoord en gefotografeerd. Het was meer dan tachtig jaar later soms moeilijk de afgebeelde landschappen terug te vinden, maar met behulp van plaatselijke bewoners lukte het vaak wel. De vergelijkingen tussen vroeger en nu vertonen een enkele keer weinig verschil, maar meestal moet je goed zoeken naar de overeenkomsten.
Een verzamelaar kan op de tentoonstelling in een oogopslag zien welk boek ontbreekt in zijn collectie. Op een lange rij hangen alle gellustreerde voorpagina's van de 32 uitgegeven Verkade-albums. Dankzij de spaarzin van Nederlanders waren de albums een groot succes. Het eerste uit 1903 had een oplage van 10 duizend exemplaren. Van het album Dierenleven in Artis uit 1939 werden er 150 duizend gedrukt.
Het persoonlijk contact met de klant was voor Verkade heel belangrijk. Verkade bood de spaarders de mogelijkheid tot het ruilen van plaatjes en had daartoe een kantoor ingericht waar tijdens de hoogtijdagen van de serie dertig kantoormeisjes werkten. Dagelijks ontvingen zij honderdvijftig tot tweehonderd brieven met verzoeken. Enkele daarvan liggen in de vitrines van het museum. Naast verzamelzakjes, drukplaten, een vloeimap, puzzels, brieven aan jarige spaardertjes, bonnen voor gratis plaatjes, en natuurlijk talloze plaatjes.
De langste spaaractie van Nederland hield de verzamelaars bijna veertig jaar in zijn greep. De Tweede Wereldoorlog maakte een einde aan de uitgave van de boeken. Plaatjes werden nog wel gespaard en geruild, maar nieuwe albums werden niet meer gemaakt. Herdrukken van sommige albums verschenen nog wel, maar daar werden de plaatjes bijgeleverd.
De afsluiting van het boek, getiteld De Zuiderzee-drooglegging, is geschreven door Eduard Verkade zelf. De gearceerde gebieden op de kaart met de droogleggingsplannen zijn nu bijna allemaal ingepolderd: de Wieringermeer, Noordoostpolder en de Flevopolder. Alleen de Markerwaard (nog) niet.
Thijsse schreef een ode aan het IJsselmeer en de natuur, maar hij bleef realistisch. 'De wijde natuur en de hoge ruime hemel, het is allemaal menselijk geluk en genoegen. Het is jammer genoeg, dat de zee hier later moet verdwijnen, maar daar is niets aan te doen en van die droogmaking verwachten we toch ook weer een boel dingen, maar we raken er heel wat moois door kwijt, bewaar dus dit album voor uw kleinkinderen.'
En voor wie het album Langs de Zuiderzee thuis niet heeft, zijn in het museum drie mapjes ansichtkaarten met reproducties van de aquarellen te koop, de Westkust, de Oostkust en de IJsselmeerschepen.
Langs de Zuiderzee 1914-1997, Edams Museum, tot en met 28 september. Di-za 10-16.30 uur. Zo 13.30-16.30 uur.

