	Elektronisch observeren bedreigt volgens Registratiekamer privacy steeds meer; Regels voor camerabewaking vaak overtreden
	Van onze verslaggeefster
AMSTERDAM
Het elektronisch oog rukt steeds verder op. Videocamera's waken op straat, op snelwegen, in banken, winkels, voetbalstadions, benzinestations, casino's, fietsenstallingen, parkeergarages. En dat gebeurt vaak niet volgens de regels die gelden voor de bescherming van de privacy. Het publiek wordt niet altijd attent gemaakt op de aanwezigheid van camera's en banden met persoonsregistraties worden soms langer bewaard dan strikt noodzakelijk is.
Dit blijkt uit het dinsdag gepubliceerde onderzoeksrapport In beeld gebracht van de Registratiekamer, het controle-orgaan dat toeziet op de naleving van de Wet op de Persoonsregistratie (WPR). Volgens de Registratiekamer bestaat er een 'algemeen gevoel van onbehagen over het gluren'. Big Brother is overal en lijkt de privacy steeds meer te schenden.
De Registratiekamer richtte het onderzoek op het gebruik van videocamera's voor beveiliging en toezicht. Dat was hoog nodig, omdat 'weinig regelgeving specifiek op dit onderwerp is toegesneden', terwijl videobewaking flink toeneemt.
Steeds meer bedrijven en overheidsinstellingen gebruiken de camera om klanten te observeren en registreren. Zo heeft het Okura-hotel, vooruitlopend op de verscherpte veiligheidseisen tijdens de Europese top in Amsterdam, onlangs een geavanceerd videobewakingssysteem aangeschaft met achttien 'discrete' camera's. Ook hotel The Grand, dat tijdens de top hoge gasten zal huisvesten, werkt met 'openlijke en verborgen camera's'. Een woordvoerster kan 'omwille van de veiligheid van de gasten uiteraard' geen gedetailleerde informatie geven over het bewakinssysteem en dus ook niet zeggen of het hotel voldoet aan de richtlijnen van de Registratiekamer.
Deze stelt dat het publiek 'zichtbaar, duidelijk en permanent' over videobewaking moet worden geïnformeerd, dat de identiteit van degene die opdracht geeft tot het elektronische spieden duidelijk moet worden gemaakt dat de geobserveerde in staat moet worden gesteld om informatie te verkrijgen over de werking van het systeem en de wijze waarop hij zijn rechten kan uitoefenen. Volgens de vereisten van de Registratiekamer dienen de beelden na 24 uur te worden gewist, tenzij - in geval van bijvoorbeeld een overval op een benzinestation of een bankfiliaal - de noodzaak van langer bewaren kan worden aangetoond. De integriteit en exclusiviteit van de beelden dienen te worden gewaarborgd. Ze mogen niet aan derden worden doorgespeeld.
'Wat we bedoelen met integriteit? Winkels mogen bijvoorbeeld geen klanten elektronisch observeren om hun koopgedrag te analyseren', verduidelijkt woordvoerster Marjolein Kisjes van de Registratiekamer. Ze weet overigens niet of dat ook daadwerkelijk gebeurt. 'Het is een theoretisch voorbeeld.' Onlangs, zegt ze, klopte een mevrouw aan bij de Registratiekamer die in Amerika een video-observeringssysteem bij EHBO-posten in werking had gezien. 'Ze was razend enthousiast en wilde dat het ook in Nederland zou worden ingevoerd. Ziekenhuizen in de VS gebruiken de beelden om hun personeel op correct gedrag te beoordelen en om ze eventueel te gebruiken bij het pareren van schadeclaims. Dat mag hier dus niet.'
De regels van de Registratiekamer staan ook de lancering in de weg van een nieuw systeem dat beveiligingsgroothandel Procam heeft ontworpen tegen 'proletarisch tanken'. Het Procam-systeem registreert de nummerborden van zowel binnenkomende als vertrekkende auto's, slaat de kentekens van doorrijders binnen enkele seconden op en stuurt deze door naar een centrale computer, die de gegevens weer doorspeelt naar andere pomphouders. Kisjes: 'Met het Procam-systeem komt de doorrijder op een soort zwarte lijst te staan. Een pomphouder mag in geval van niet-betalen de gegevens alleen doorgeven aan de politie, niet aan derden, dus ook niet aan zijn collega's.'
'Dat systeem is nog nergens in werking', haast directeur J. Mathot van Procam zich te zeggen. 'We hebben er alleen nog maar mee geexperimenteerd. Een groot probleem is nog de magere kwaliteit van de beelden. Opnamen worden gemaakt bij slecht licht, vaak in de regen. De nummerplaten glimmen en zijn slecht te lezen. Er zijn nu betere chips op de markt en de kwaliteit is wel te verbeteren. Dan rest nog wel het probleem van de privacyschending. Daar moeten we nog verder over praten.'
Nieuwe regels acht hij overigens niet nodig. 'Benzinestations geven al jaren aan dat ze de veiligheid van de cliënt bewaken met camera's. Tien jaar geleden al maakten we stickers voor op de deur. De meeste tankstations hebben zeven videobanden, voor elke dag een, die na een etmaal worden gewist. Er zal dus niets hoeven te veranderen.'
De Nederlandse Spoorwegen, die 'een honderdtal' camera's hebben geïnstalleerd op zeven stations (in Amsterdam, Rotterdam, Den Haag, Utrecht, Zwolle, Eindhoven en Haarlem), moeten het beleid wel enigszins wijzigen. De NS bewaren de opnamen gemiddeld een week. 'We zullen ze nu onmiddellijk na 24 uur gaan vernietigen', meldt M. Coers van de NS Beveiligingsservices.

