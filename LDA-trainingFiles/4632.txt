	Poetry International in Rotterdam geopend met lofzang op Leopold De avontuurlijke reis van de vork en de lepel
	Van onze verslaggever
Wim Brands

ROTTERDAM
Toen de Amerikaanse dichter Charles Simic op een namiddag door New York wandelde moest hij opeens aan de Griekse dichteres Sappho denken, al duizenden jaren dood. Als ze nu uit de doden herrees, zou de schrik haar om het hart slaan: het verkeer, die massa mensen. Maar, dacht Simic, wat nu als ik haar een paar van de dichtbundels laat zien die ik vanmiddag heb doorgebladerd? Dan zou ze zich heel even op vertrouwde bodem wanen.
Charles Simic opende zaterdagavond de 28ste editie van Poetry International in de Rotterdamse schouwburg met dit verhaal in zijn 'verdediging van de pozie', een rede die vanaf nu elk jaar door een andere dichter zal worden geschreven en uitgesproken. Het is niet de enige verandering die het festival heeft ondergaan. Zo besloot de nieuwe festivalleiding om de Doelen te verlaten en dat werd tijd: in dat logge gebouw met op de begane grond veel te veel glas leken dichters en bezoekers eigenlijk nog het meest op naar lucht happende vissen.
Ook de wijze van programmeren veranderde: de laatste jaren traden er op een gemiddelde avond te veel dichters te lang op. Waardoor het kon voorkomen dat tijdens een nachtprogramma het licht moest aanblijven omdat de avond ervoor enkele liefhebbers snurkend ten onder waren gegaan. Zaterdagavond duurde de lezing van Simic ongeveer een half uur, waarna meer dan tien dichters ruim een uur in vier rondes voorlazen. Zodat luisteren geen marteling werd. Bovendien doet het programma vermoeden dat Poetry dit jaar weleens een avontuurlijke reis zou kunnen worden: zo zal de Oostenrijkse dichter en dada-kenner Raoul Schrott twee lezingen over de uitvinding van de pozie houden, waarin hij vertelt hoe Ierse monniken in de marges van hun kopieerwerk kleine natuurgedichtjes schreven en hoe Sappho het woord 'ik' in de pozie introduceerde. Woensdagavond is zijn eerste lezing, een avond waarop tevens een discussie over de beat generation geprogrammeerd staat.
Ook de zaterdagavond had een thematisch karakter. Verschillende dichters lazen gedichten over voorwerpen voor, onder een aan J.H. Leopold ontleend motto: 'Voorwerpen, in mijn lied vereeuwig ik u.' 'Ik reis en reis', meldde Rene van Riessen, 'thuis staat het kopje.' Een regel van bijna niks, maar wel veelzeggend. Net als de regels van K. Schippers over het kijken: 'Kijken is optellen in goed vertrouwen: dit is de voorkant van een lepeltje, dan zal de achterkant er ook wel zijn.' Waarna de Zuid-Afrikaanse dichter Vincent Oliphant de lepel voor eens en voor altijd definieerde als de waardige opvolger van de tepel, en Charles Simic een vork nooit meer een vork liet zijn: 'Dit vreemde ding moet rechtstreeks / Uit de hel zijn gekropen. / Het lijkt op een vogelpoot / Hangend aan de nek van een kannibaal.'
De dichters werden gentroduceerd door Atte Jongstra en met hem is direct de enige storende factor van zaterdagavond benoemd: de man stond geheel tot eigen tevredenheid op het podium clichs te debiteren. Maar gelukkig stond daarna Charles Simic op het toneel met de introductie: hier sta ik dan in de stad van Erasmus, 'making a fool of myself'. Om vervolgens zijn verdediging van de pozie elegant en eenvoudig te eindigen met de woorden dat het leven toch tamelijk zinloos zou zijn als er geen dichters waren die keer op keer blijven vertellen dat al onze liefdes, ons lijden, onze mooie herinneringen wel degelijk zinvol zijn.

Foto
	De Amerikaanse dichter Charles Simic in de Rotterdamse Stadsschouwburg. FOTO MARCEL MOLLE - DE VOLKSKRANT

