	Koningin in ballingschap
	'DIT ZIJN de laatste concerten van Celia Cruz in Nederland. Mis haar dus niet' Het was 1988, Cruz was in voorgaande concerten niet meer zo goed bij stem gebleken, en menige fan vreesde dat de grote Cubaanse zangeres nu inderdaad aan haar afscheidstournee begonnen was.
De organisator blufte natuurlijk. De 'koningin van de guaracha', mocht dan een jaartje ouder worden, aan stoppen dacht ze nog allerminst. Drie jaar later was ze alweer terug in Nederland, ze bewees haar vitaliteit met nieuwe plaatopnamen en tournees (kriskras door de Verenigde Staten, Zuid-Amerika en Japan) en vanavond staat ze als vanouds met een groot gezelschap in Marcanti in Amsterdam. Van een afscheid wordt met geen woord gerept.
Niemand weet precies hoe oud Celia Cruz is. Ze werd geboren op 21 oktober, maar het jaar houdt ze geheim. Bekend is alleen dat 'La Reina' haar carrire eind jaren veertig in Havana begon, wat betekent dat ze nu ergens halverwege de zeventig moet zijn, al zijn er ook drieste rekenaars die haar op 'minstens 85' schatten. Maar wat zou het - wie Cruz op hoge hakken en in een extravagante jurk over het toneel ziet wervelen, vergeet vanzelf dat deze diva al overgrootmoeder is.
Hoewel Celia Cruz bijna uitsluitend in het Spaans zingt (ze had een klein Engels rolletje in de film The Mambo Kings), dringt de laatste jaren ook in anglofiele contreien het besef door dat zij tot de grote performers van deze eeuw behoort. Ze is aards en gretig als Tina Turner, improviseert net zo aanstekelijk als Ella Fitzgerald, en heeft het stemvolume van de blues-shouters van weleer: hard en schallend, zodat ze desnoods zonder microfoon de achterste rijen bereikt.
Al ruim 35 jaar woont Celia Cruz in New York City. Na Castro's revolutie keerde ze haar land als zovele artiesten de rug toe; een stap die Fidel haar nooit heeft vergeven. Toen haar vader en moeder overleden kreeg ze geen toestemming voor de begrafenis over te komen.
De keuze voor het exil was in 1959 snel gemaakt. Tijdens Castro's greep naar de macht toerde Cruz met de formatie La Sonora Matancera door Mexico. Dit befaamde, in de jaren twintig geformeerde gezelschap voelde weinig voor communistische avonturen en besloot uit te wijken naar de Verenigde Staten.
Cruz was op dat moment onbetwist de grootste vrouwelijke ster van Cuba. Bij haar debuut in 1950 was haar ruige voordracht nog slecht in de smaak gevallen, maar na een poosje raakte het publiek juist op die vurige zang gesteld. Halverwege de jaren vijftig haalde zij met La Sonora Matancera de eerste van een lange reeks gouden platen binnen.
In New York verbrak ze de band met de groep die haar beroemd had gemaakt. Ze smeedde plannen voor een solocarrire, begon een ambitieuze serie opnamen met de slagwerker en bandleider Tito Puente, maar merkte dat haar ster met de opkomst van de rockcultuur begon te verbleken. In het begin van de jaren zeventig keerden haar kansen weer, toen jonge Latino's in de Verenigde Staten genteresseerd raakten in hun roots, en latinmuziek onder de naam salsa een nieuw leven begon.
Celia Cruz groeide opnieuw uit tot de numero uno van het genre, zij het nu in ballingschap. Ze maakte furore in Carnegie Hall en Madison Square Gardens, zong minstens drie platen per jaar vol (haar oeuvre moet inmiddels zo'n 75 titels omvatten), trad op met popsterren als David Byrne, en beleefde in 1994 de definitieve bevesting van haar status, toen ze uit handen van Bill Clinton de National Medal of the Arts ontving.
Celia Cruz praat niet graag over politiek, maar soms laat ze iets doorschemeren van haar heimwee. Haar lijflied is Bemba Colora, een zelfportret waarin ze haar publiek uitnodigt haar aan te vuren en mee te zingen. Je hoeft geen schriftgeleerde te zijn om de potische beelden over gevangen duiven en lokkende havens in deze tekst te begrijpen. Maar zelfs als ze terugblikt op het 'gouden land' dat ze verloor, klinkt ze trots en levenslustig en niet melancholiek.
'Vergeet alsjeblieft niet de naam van deze arme zangeres - hoe heet ik ook weer?', vraagt ze quasi-onderdanig aan het eind van Bemba Colora. Als de zaal nog n keer uit alle macht haar naam brult, gloeit haar gezicht op in een stralende, meisjesachtige lach, waarin al haar rimpels verdwijnen.
Wie met Cruz wil kennismaken via de compact disc moet oppassen. Niet alleen omdat je die ontwapenende lach op de plaat moet missen, er is ook rommel op de markt. Het fraaie Azucar negra uit 1993 doet haar alle recht, maar hoed u voor het daarna verschenen Irresistible: deze liefdeloos in elkaar geflanste compilatie ruikt naar piratenwerk.
Erik van den Berg
Celia Cruz en Jose Alberto 'El Canario', vanavond in Marcanti, Amsterdam.
Recente cd's:
Azucar negra. RMM Records 66058025 (1993).
Irresistible. Orfeon CDL 11391 (1995).

Foto
	Celia CruzFOTO FRANS SCHELLEKENS

