 WELNA ZIET DUIDELIJK HOGERE JAARWINST. 
 OLDENZAAL, 28 aug (Reuter) - Kunststofproducent en technische handelsonderneming Welna NV verwacht voor 1996 een flink hogere jaarwinst. 
 "Ondanks de terugkeer naar een 'normale' belastingdruk verwachten wij, onvoorziene omstandigheden voorbehouden, een duidelijke verbetering van de netto winst over geheel 1996," aldus het bedrijf in het halfjaarbericht. 
 Welna zei eerder dit jaar een hogere winst te verwachten dan de 3,6 miljoen gulden die in heel 1995 werd verdiend. Toen was de belastingdruk erg laag door fiscale verrekeningen bij buitenlandse deelnemingen, aldus de directie. 
 In de eerste helft van het nu lopende jaar steeg de netto winst tot 2,3 miljoen gulden, bijna een verdrievoudiging vergeleken met de 0,8 miljoen in dezelfde periode van 1995. 
 De halfjaaromzet steeg met 29 procent tot 51 miljoen gulden en volgens Welna was 17 procent van de omzetgroei toe te schrijven aan de nu geconsolideerde deelnemingen in Polen. 
 Volgens Welna kon haar kunststoffendivisie zich door een goede orderportefeuille zowel qua resultaat als omzet positief ontwikkelen. 
 Ook de resultaten van Welna Handel ontwikkelden zich in het eerste halfjaar van 1996 positief waarbij er zowel in Nederland als Belgie sprake is van een goed gevulde orderportefeuille. 
 De Poolse handelsonderneming Welna Andren Poland draagt al bij tot de winst, aldus Welna. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
