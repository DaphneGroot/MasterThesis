	Rotterdamse politie pakt na invallen vijftig mensen op Marokkaanse drugsbende opgerold
	Van onze verslaggeefster
AMSTERDAM
 De politie in Rotterdam heeft het afgelopen weekeinde een internationaal opererende Marokkaanse drugsbende opgerold. In totaal zijn vijftig personen vastgezet, onder wie een 32-jarige politieagent van Marokkaanse afkomst. Die zou recherche-informatie naar de bende hebben doorgespeeld.

Bij tien invallen in de Rotterdamse wijk het Oude Noorden heeft de politie maandagochtend dertig mensen opgepakt en twee koffieshops gesloten waar hard drugs werd gedeald. Vrijdagavond hadden agenten in Rotterdam, Dordrecht en Utrecht al twintig mensen gearresteerd, onder wie de twee hoofdverdachten.
In totaal heeft de politie 24 invallen uitgevoerd. Er zijn tweehonderd XTC-pillen en vijf kilo drugs, voornamelijk heroïne, onderschept. 'Maar het gaat erom dat het netwerk is opgerold', zegt woordvoerder G. de Jong van de politie.
De organisatie voerde drugs door naar België en Frankrijk. Vanwege de internationale transacties is er intensief samengewerkt met de Franse politie. Die heeft het afgelopen weekeinde zes bendeleden, de bevoorraders van de Franse markt, kunnen arresteren.
Vanaf oktober hebben tien rechercheurs aan de zaak gewerkt. Het onderzoek heeft volgens De Jong geen noemenswaardige vertraging opgelopen door de agent die informatie lekte aan de bende.
De werkwijze van de bende vertoont sterke gelijkenis met de Ramola-bende. Deze bende, die twee jaar geleden is opgerold, voerde eveneens van uit Marokko drugs in en bracht het spul via een fijnmazig verkoopsysteem aan de man in onder meer Rotterdam. Van de grote dealers gaat de drugs naar steeds kleinere dealers, die weer in contact worden gebracht met hun klanten door zogehete runners. Dat zijn vaak jonge jongens.
Ouders in het Oude Noorden zijn bezorgd over het lot van hun kinderen volgens directeur R. van der Velden van de Stichting Samenwonen en Samenleven. 'We zijn heel gelukkig dat er ingegrepen is. Hier zijn zoveel panden en cafés waarvan iedereen wel weet dat er hard drugs gedeald wordt. We zijn eigenlijk al aan gewend aan de situatie. Dat is het ergste.'
Marokkaanse kinderen worden volgens Van der Velden snel aangetrokken door het grote geld van de straat, het vele uitgaan en de mooie meiden van het criminele circuit. 'Ze hebben meestal veel moeite met leren en weten dat ze nauwelijks perspectief hebben. Wij hebben ook niet voor niets een soort naschoolse opvang voor Marokkaanse middelbare scholieren opgezet.'
Naïma is twintig jaar, woont in het Oude Noorden en werkt bij de Stichting Tamo, een organisatie voor Marokkaanse vrouwen. Volgens haar had de actie van de politie nog wel groter gekund. 'De politie heeft maar twee koffieshops gesloten. Ook zijn lang niet alle jongens gepakt. Ik zie een aantal nog over straat lopen. Ze zijn wel een beetje op hun hoede. Maar ze gaan gewoon door.'
Volgens politiewoordvoerder De Jong zijn de jongeren waar Naïma het over heeft vooral de kleine dealers en de runners. 'Het gaat erom dat het netwerk is opgerold. Het grote overlastgevende gezwel is uit de wijk weggesneden.'

