	Sociaal bewogen scheldvirtuoos
	'Fimmen had net als ieder mens zijn fouten en tekortkomingen, maar zijn goede kwaliteiten waren zo overheersend dat er altijd een algemene bereidheid bestond onder degenen die hem kenden, om een oogje dicht te knijpen bij zijn activiteiten die kritiek opriepen.' Dit citaat is van de Zweed Charles Lindley, een van de oprichters van de Internationale Transportarbeiders Federatie (ITF), en staat in de kleine, beknopte biografie die Hans Schoots heeft geschreven van de in 1942 overleden Nederlandse vakbondsman Edo Fimmen.
Fimmen was tussen de twee wereldoorlogen secretaris van de ITF en bekleedde zo een 'zeer invloedrijke positie in de internationale arbeiderswereld'. In Edo Fimmen - De wereld als werkterrein (Jan Mets;  24,50) geeft Schoots een aardig overzicht van de vele activiteiten van deze bijzondere man.
De geciteerde woorden van Lindley geven de positie van Fimmen goed weer. Fimmen was een socialist met radicale standpunten, die hij in krachtige taal onder woorden bracht, wat hem al jong de bijnaam 'scheldvirtuoos' opleverde. Vooral zijn streven in de jaren twintig om te komen tot samenwerking met de communistische vakbonden viel bij het Internationaal Verbond van Vakvereenigingen (IVV), waarvan Fimmen ook een tijdje secretaris was, en het ITF niet in goede aarde. Bij het IVV moest Fimmen vertrekken; de ITF beloofde hij zijn standpunten te zullen matigen. Maar hij vroeg wel: 'Laat mij een man blijven en maak mij niet tot eunuch.'
Uit Schoots' portret blijkt dat Fimmen - 'een grote brede man met een dikke golvende haardos' - een diep sociaal bewogen man was. Zo organiseerde hij na de Eerste Wereldoorlog voedseltransporten naar Oostenrijk, waar de bevolking honger leed. Hij bezocht toen ook Wenen, waar hij deelnam aan een karig banket. Schoots: 'Toen hij gedachteloos wat balletjes zat te draaien van overgebleven brood, vroeg de secretaris-generaal van de Oostenrijkse vakbonden, die naast hem zat, of hij die balletjes mee naar huis mocht nemen voor zijn zoontje. Twintig jaar later noemde Fimmen dit het pijnlijkste moment uit zijn leven.'
Ook blijkt dat Fimmen, zeker voor die tijd, allerlei moderne ideen koesterde. Hij wilde dat vrouwen voor hetzelfde werk evenveel loon zouden ontvangen als mannen. Hij hanteerde in de internationale politieke strijd het wapen van de boycot en herkende vroeg dat het kapitaal geen grenzen kent en dat dus ook de arbeiders zich internationaal moeten organiseren.
Tot zijn belangrijkste daden behoort het organiseren van het verzet in Duitsland tegen Hitler. In 1933 probeerden de meeste Duitse bonden een akkoord te bereiken met de nazi's. Fimmen, die een algemene staking had willen organiseren: 'Je zou willen wegkruipen van schaamte.' Dat vonden ook Duitse vakbondsleden, en vanuit het ITF-kantoor aan de Amsterdamse Vondelstraat werden meer dan honderd verzetsgroepen in Duitsland georganiseerd. De gebroeders Thomas en Heinrich Mann steunden het streven Fimmen voor te dragen voor de Nobelprijs voor de Vrede. Maar Fimmen zelf, aldus Schoots, 'voelde er weinig voor op deze manier in de schijnwerpers te staan'. Edo Fimmen verdient het echter dat 55 jaar na zijn dood opnieuw licht op zijn leven en werk wordt geworpen.
Jan Luijten

Foto
	Edo Fimmen ILLUSTRATIE UIT  'EDO FIMMEN - DE WERELD ALS WERKTERREIN'

