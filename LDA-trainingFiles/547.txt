	Werkgroep beticht vooral jagers van slachting onder roofvogels
	Van onze verslaggever
AMSTERDAM
Het illegaal doden van roofvogels is sinds de tweede helft van het vorig jaar duidelijk toegenomen. De laatste weken is er zelfs sprake van een slachting. Uit heel het land komen meldingen van vooral vergiftigde roofvogels. Dat meldt M. Quist van de Werkgroep Roofvogels Nederland (WRN), die vooral in de noordelijke provincies actief is. De daders komen volgens haar vaak uit jagerskringen.

Er is volgens Quist in elk geval een duidelijk verband met de sterke beperking van de jacht, die is vastgelegd in de plannen voor een nieuwe Flora- en Faunawet. Die plannen werden medio 1996 gepubliceerd.
In 1995 lieten de WRN en de AID, de inspectiedienst van het ministerie van Landbouw, Natuurbeheer en Visserij (LNV), de kadavers van zeventig dode roofvogels onderzoeken bij het Instituut voor Diergeneeskundig Onderzoek in Lelystad. Vorig jaar waren dat er 142. Daarvan waren er 92 vergiftigd, 10 waarschijnlijk vergiftigd, 18 geschoten, 9 in een klem gevangen, 3 met een spies doorboord en 10 illegaal in bezit van mensen. Bovendien werd vorig jaar nog op 48 plaatsen vergiftigd aas gevonden, zonder kadavers in de buurt.
Op vrij grote schaal worden daarnaast ook nesten van roofvogels verstoord. Dat kan door nestbomen om te zagen, jongen de nek om te draaien en eieren kapot te gooien. Volgens de WRN gebeurde dat vorig jaar bij 135 broedende roofvogels, waaronder enkele zeldzame soorten: 1 wespendief, 9 bruine kiekendieven, 1 blauwe kiekendief, 44 haviken, 6 sperwers, 70 buizerds, 3 torenvalken en 1 boomvalk.
De laatste weken lijkt de vervolging van roofvogels nog toe te nemen, aldus Quist. Op diverse plaatsen in het noorden van het land zijn de afgelopen dagen aas en kadavers gevonden. 'Een jongen in Hoogeveen vond binnen een paar dagen zes dode buizerds en ééé havik. Een inspecteur van de AID belde vorige week met een hele lange lijst van dit soort gevallen, in Drenthe en de Achterhoek, maar ook in Limburg.'
Roofvogels zijn in Nederland al sinds 1936 beschermd, maar ze worden al vele jaren op grote schaal illegaal gedood. Wat er aan kadavers wordt gevonden is volgens de WRN slechts het topje van de ijsberg.
De jagersvereniging KNJV distantieert zich van dergelijke praktijken. Volgens de WRN is er echter een duidelijke relatie tussen scherpere jachtbepalingen en meer dode roofvogels. 'Jagers zien roofvogels en vossen als concurrent. Ze hebben er dus belang bij om concurrenten uit te schakelen', aldus Quist. 'Hier in het Noorden zie ik soms een duidelijk verband tussen het doden van vogels en berichten in plaatselijke bladen over de schade die ze aanrichten.'

