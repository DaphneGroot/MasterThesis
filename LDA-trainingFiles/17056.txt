Metro van Bangkok.
De metro van Bangkok (Thai: รถไฟฟ้ามหานคร) werd op 3 juli 2004 geopend. Vanaf 13 april, samenvallend met het begin van het Songkran-festival, werden echter al de eerste testritten gehouden voor genodigden, voornamelijk parlementsleden, ambassadeurs en hun familie en vrienden. De Bangkokse metro telde bij de opening slechts 1 lijn met 18 stations. Voor de toekomst staan verdere uitbreidingen gepland.
Bij de opening werd de hoop gekoesterd dat de metro ook een positieve impuls zou geven aan het aantal reizigers dat gebruikmaakt van de Skytrain. In tegenstelling tot deze Skytrain, een geheel bovengronds metrosysteem, rijdt de 'echte metro' geheel ondergronds.
Op 3 plaatsen is er een overstap mogelijk tussen de nieuwe metro en de Skytrain, namelijk: Chatuchak en Sukhumvit soi 21 (Asoke) op de Sukhumvit lijn, en Silom/Saladeang op de Silomlijn. De metrolijn doet onder andere het belangrijke station Hua Lamphong aan.
Opening.
Vanwege de toenemende verkeersdrukte op de wegen in Bangkok werd de metro een maand eerder geopend dan de geplande datum 12 augustus 2004 (de verjaardag van koningin Sirikit). Op 3 juli 2004 openden koning Rama IX en koningin Sirikit om 19.19 uur lokale tijd het systeem voor het publiek.
Ongeval.
Op 16 januari 2005 vond er een ongeval plaats tussen een stilstaande volle metro en een rijdende lege metro. Dit was tevens het eerste ongeval sinds de opening. Hierbij vielen meer dan 100 gewonden. Hierna is de metrolijn een tijd gesloten geweest, voor onderzoek naar de oorzaak van het ongeluk.
Uitbreidingsplannen.
De Thaise overheid, wil de wil de metrolijnen uitbreiden de komende 5 jaar (2004-2009).
Het plan is om de 3 nieuwe lijnen aan te leggen met een totale lengte van 91 km met een groter bereik in Bangkok.
