Koninklijke KPN.
Hoofdkantoor van KPN in Den Haag
KPN (voluit Koninklijke PTT Nederland N.V.) is leverancier van telecommunicatie- en ICT-diensten en biedt consumenten vaste en mobiele telefonie, internet en televisie. Voor zakelijke klanten verzorgt KPN complete telecommunicatie- en ICT-oplossingen. KPN biedt wereldwijd wholesale-netwerkdiensten aan andere operators.
Het bedrijf heette tot 1998 "Koninklijke PTT Nederland NV" en daarvoor "Staatsbedrijf der Posterijen, Telegrafie en Telefonie" (afgekort PTT) en bevatte tot de afsplitsing van TNT Post in 1998 ook het nationale postbedrijf.
Geschiedenis.
Het bedrijf is ontstaan halverwege de 19e eeuw toen de overheid nationale telegrafieverbindingen ging aanleggen en exploiteren. Ongeveer 20 jaar later werden de telegrafiediensten en de posterijen samengevoegd. Ze maakten eerst deel uit van het Ministerie van Financiën, later van het Ministerie van Waterstaat, Handel en Nijverheid.
In de jaren 80 van de 19e eeuw kwam ook de telefoon in opkomst. Oorspronkelijk waren de aanbieders van telefonie lokaal versnipperd, maar in de laatste jaren van de 19e eeuw, werd de telefonie steeds meer genationaliseerd. In 1940 kwamen de laatste lokale telefoonnetwerken in handen van de overheid.
In 1915 werd de "Administratie der Posterijen en Telegrafieën" omgezet in een staatsbedrijf, het "Staatsbedrijf der P&T", dat in de volksmond P&T genoemd werd. In 1928 werd de naam omgezet in "Staatsbedrijf der Posterijen, Telegrafie en Telefonie" (PTT). Tijdens de Duitse bezetting tijdens de Tweede Wereldoorlog werd de PTT tijdelijk een (op papier) zelfstandig bedrijf; deze status werd na de oorlog weer opgeheven.
De overheid bleef de volledige controle over het bedrijf houden. In de jaren zeventig werd vanwege de spreiding van rijksdiensten het bedrijf verplicht om grote delen van het hoofdkantoor van Den Haag te verplaatsen naar Groningen.
Uiteindelijk werd de PTT op 1 januari 1989 verzelfstandigd. De naam werd omgezet in de "Koninklijke PTT Nederland NV", oftewel KPN. In 1994 volgde de beursgang van KPN: in dat jaar kreeg KPN een beursnotering op de Amsterdamse effectenbeurs. Een jaar later kreeg KPN ook een notering in New York. Met de beursgang was de overheid niet langer de enige aandeelhouder. Wel had de overheid begin 2005 nog steeds een gouden aandeel in de telecomaanbieder KPN, waarmee het een beslissende invloed had op belangrijke besluiten. In december 2005 is ook dit aandeel verkocht. Daarna bezat het Ministerie van Financiën nog 8% van de KPN-aandelen, maar in september 2006 werd bekendgemaakt dat ook deze laatste 8% (167 miljoen aandelen) verkocht zou worden. Dit is in 2006 inderdaad gebeurd: de staat verkocht zijn KPN-belang, waarmee een einde kwam aan zijn langdurig aandeelhouderschap in KPN en was de liberalisering van de Nederlandse telecommarkt een feit.
In 1992 ging KPN, samen met de postbedrijven van Canada, Frankrijk, Duitsland en Zweden, een samenwerking aan met het Australische TNT (Thomas Nationwide Transport) en creëerde ze de joint-venture "GD Express Worldwide". Het hoofdkantoor kwam te liggen in Amsterdam. In 1995 nam KPN datzelfde TNT over en voegde ze de PTT Post, TNT en GD Express Worldwide. Dit deed men met het oog op de toekomstige liberalisering van de postmarkt in Europa. Men was bang dat de grote postbedrijven van Frankrijk, Duitsland of Groot-Brittanië al gauw het kleinere KPN zou overschaduwen. Daarnaast wilde men KPN minder afhankelijk maken van de Telecom divisie omdat die in een zeer concurrerende markt opereerde. KPN werd een holding van twee dochtermaatschappijen, PTT Post BV en PTT Telecom BV. In 1998 werden de postactiviteiten afgesplitst tot een zelfstandig bedrijf, TNT Post Groep NV (TPG). Sindsdien is KPN alleen een telecommunicatieleverancier en is de naam gewijzigd in "Koninklijke KPN NV". KPN bestond uit twee divisies, "vaste telefonie" en "mobiele telefonie".
Onder leiding van Wim Dik expandeerde KPN in hoog tempo. Zo werden er belangen gekocht in Oost-Europese landen (Pannon en Pantel in Hongarije, UMC in Oekraïne), België (Base) en Duitsland (E-Plus, voor 18,5 miljard Euro). De grote uitgaven hiervoor samen met de mega-investeringen in de UMTS-licenties, gaven KPN een schuld van tientallen miljarden euro's. In Nederland betaalde KPN in 2000 in de UMTS-Kurhausveiling 1,5 miljard gulden. In Duitsland betaalde dochter E-plus zelfs 18,5 miljard gulden voor de UMTS-licentie.Paul Smits kreeg te maken met het uiteenspatten van de internethype. Hierdoor daalde de aandelenkoers van KPN in anderhalf jaar van meer dan € 70 naar ruim € 2 en KPN bevond zich begin 21e eeuw aan de rand van een faillissement. De opvolger van Paul Smits, Ad Scheepbouwer, slaagde er door ingrijpende bezuinigingen en een aanpassing van de strategie in KPN te laten overleven. Op 6 april 2011 is Scheepbouwer opgevolgd door Eelco Blok.
Huidig bedrijf.
De "KPN-borg", het kantoor van KPN in Groningen (2012)
Datacentrum annex telefooncentrale van KPN in Groningen (2012)
Bij KPN lopen nog steeds ingrijpende personeelsreducties. Begin 2005 werd door toenmalig RvB-voorzitter Ad Scheepbouwer bekendgemaakt dat er tussen 2005 en 2009 in totaal 8000 arbeidsplaatsen zullen verdwijnen (voor een deel naar het buitenland, onder andere naar India). Op het dieptepunt van 2002 bedroeg de schuld ruim € 23 miljard. KPN heeft zijn schuld inmiddels teruggebracht tot € 12,4 miljard netto-schuld.
Per 6 april 2011 is Ad Scheepbouwer als CEO van KPN opgevolgd door Eelco Blok. Deze laatste kondigde eind april 2011 een massa-ontslag aan van circa 5000 medewerkers.
Telefonie.
Anno 2015 is KPN alleen actief op de Nederlandse telecommunicatiemarkt. In Nederland is KPN daarnaast eigenaar van het vaste telefonienetwerk en is het marktleider op het gebied van mobiele telefonie (KPN Mobile, met de merken KPN, Simyo, Telfort en Hi). Op de Europese markt van mobiele data communicatie is de KPN dochter Sympac werkzaam. Zij richten zich op multinationals die in meerdere landen werkzaam zijn.
Nederland.
Medio december 2012 heeft KPN frequentievergunningen voor de Nederlandse markt verworven voor een bedrag van € 1.352 miljoen. Deze vergunningen hebben een looptijd van 17 jaar en biedt KPN de mogelijkheid nieuwe diensten aan te bieden zoals de nieuwe generatie 4G LTE mobiele technologie. De 4G LTE-technologie zal al vanaf februari 2013 beschikbaar zijn en landelijke dekking is gerealiseerd in 2014.
Duitsland.
In Duitsland was KPN met dochter E-Plus, met 15 miljoen klanten, de op twee na grootste mobiele netwerk operator in Duitsland. Het was in 2006 en 2007 ook de snelst groeiende en best renderende mobiele aanbieder. In Duitsland worden (net als in Nederland en België) door KPN ook mobiele diensten aangeboden onder de merknamen Simyo en Telfort. Dit zijn mobile virtual network operators die gebruikmaken van het netwerk van resp. KPN, E-Plus en BASE.
Op 23 juli 2013 werd bekend dat alle aandelen van E-Plus overgaan van KPN naar Telefónica Deutschland. KPN ontvangt in ruil € 3,7 miljard in geld en een aandelenbelang van 24,9% in het grotere Telefónica Deutschland. KPN verkoopt direct 7,3% van de aandelen voor € 1,3 miljard aan moedermaatschappij Telefónica. Na deze transactie resteert voor KPN een belang van 17,6% in de Duitse activiteiten van Telefónica. E-plus was in 2000 gekocht om de Europese ambities van KPN gestalte te geven. KPN gaat de verkoopopbrengst gebruiken om haar financiële positie te versterken. In augustus 2013 werden na onderhandelingen de condities voor KPN nog verbeterd. In september 2014 werd de transactie afgerond. KPN kreeg € 5 miljard in contanten en een belang van 20,5% in Telefónica Deutschland. De verkoop zal naar verwachting meer dan € 5 miljard aan synergievoordelen opleveren, waarvan KPN zal profiteren middels dit minderheidsbelang. In 2013 heeft KPN een overeenkomst bereikt met de Nederlandse belastingdienst over het fiscale boekverlies van € 4,8 miljard dat wordt gerealiseerd bij verkoop van E-Plus. KPN kan dit verlies over een periode van enkele jaren met de belastbare winst in Nederland compenseren.
België.
In België is KPN (aanvankelijk KPN-Orange) met dochter BASE de derde aanbieder van mobiele telefonie. In 2014 had BASE in België een marktaandeel van 21% en een bijna volledig landelijke dekking. De omzet was zo'n 0,7 miljard euro met 3,3 miljoen mobiele klanten in 2014.
In april 2015 maakte KPN de verkoop bekend van BASE aan branchegenoot Telenet voor € 1,325 miljard. Telenet, dat geen eigen zendmasten in België heeft, kan na de overname gebruikmaken van de BASE zendmasten en hoeft dus geen masten meer te huren van Mobistar. KPN poogde in 2012 ook al BASE te verkopen, maar die mislukte omdat niemand bereid was de vraagprijs te betalen. Na toestemming van de toezichthouders is de transactie op 11 februari 2016 afgerond. Met deze verkoop heeft KPN geen buitenlandse telecom activiteiten meer.
Internet.
Op internetgebied was KPN onder andere actief als eigenaar van de Internetproviders XS4ALL, Planet Internet, KPN Internet, Het Net, Freeler, Tiscali, Telfort, Slim, en Speedlinq. Het bedrijf Speedlinq ging in 2007 samen met Tiscali onder de naam Telfort Internet. ADSL is een belangrijke bron van inkomsten voor KPN. XS4ALL is een zelfstandig dochterbedrijf van KPN en kan zelf beslissen over zijn beleid. Die zelfstandigheid uitte zich in het verleden bijvoorbeeld in het aanbieden van ADSL via BBned, concurrent van moederbedrijf KPN. XS4ALL nam Demon, Cistron en HCCnet over. In augustus 2007 kondigde KPN aan overeenstemming te hebben bereikt over de overname van Tele2/Versatel België. In juli 2008 voegde KPN Planet Internet met KPN Internet samen. Ook Het Net werd eind oktober 2009 samengevoegd met KPN Internet. In december 2010 werden Slim klanten overgezet naar KPN InternetPlusBellen. Van de overgenomen internetproviders bleven XS4ALL, Telfort en KPN Internet over.
Televisie.
KPN is grootaandeelhouder van Digitenne, een aanbieder van digitale televisie via de ether. Vanaf 2004 is KPN ook begonnen met het aanbieden onder eigen naam. Sinds 1 mei 2006 heeft KPN "MINE" geïntroduceerd, het nieuwe televisie kijken; "MINE" is KPN's versie van IPTV. MINE staat sinds augustus 2007 bekend als KPN i-TV ("interactieve TV") en KPN wil hiermee de grootste leverancier van digitale televisie worden in Nederland. Begin 2010 brak KPN door de grens van één miljoen digitale tv abonnees.
Van mei 2008 tot 1 juni 2011 bood KPN 10 televisiezenders aan op mobiele telefoons en/of PDA's via DVB-H (onderdeel van het Digitenne netwerk). Wegens tegenvallend succes staakte KPN de dienst na drie jaar. De vrijgekomen frequenties worden nu gebruikt voor extra kanalen voor Digitenne.
Op 11 november 2015 heeft KPN televisie zijn eigen digitaal televisiekanaal gelanceerd KPN Presenteert met programma's over muziek, sport en televisieseries, exclusief voor KPN-klanten. Onder de noemer "KPN Presenteert" is er vanaf 22 januari 2016 wekelijks het schaatsprogramma "IJstijd" voor KPN-klanten, gepresenteerd door Mark Tuitert en Nadia Palesa.
KPN Retail.
KPN bezit ook zijn eigen winkelketens. Dit zijn onder andere KPN-winkels en Telfortwinkels. Voor de zakelijke markt is er het Business Center dat wordt omgevormd tot KPN XL-winkel voor zakelijke- en consumentenmarkt. Tot de zomer van 2015 waren er ook Hi-winkels, toen verdween Hi als merknaam en ging verder onder KPN mobiel. Tot slot zijn er ook mulitbrand-winkels waarin meerdere merken van KPN zijn vertegenwoordigd, zoals KPN, Telfort, XS4ALL en voorheen Hi.
Begin 2008 is KPN begonnen met de ombouw van haar Primafoon winkels. Sinds februari 2010 is de naam Primafoon van de gevels verdwenen. Voortaan spreekt KPN over Dé winkel van KPN". Haarlem is als eerste omgebouwd en daarna Den Bosch. Gouda is als eerste kleine winkel omgebouwd.
Op augustus 2008 maakt KPN bekend de Belgische telecom keten Allo Telecom over te hebben genomen.
Op 14 juni 2010 maakt Dexcom bekend de winkelformule T for Telecom op te geven. KPN Retail maakt bekend 100 winkel locaties over te nemen en in te richten als KPN-, Hi- en Telfortwinkels.
ICT-dienstverlening.
Vanaf 2006 werd duidelijk dat KPN, naar aanleiding van het succes van BT, zich ook ging richten op IT oplossingen voor de grootzakelijke markt, onder andere op het gebied van werkplekbeheer, customer relations management en call center diensten. De centrale gedachte was dat de klant bij KPN niet alleen meer terechtkon voor min of meer traditionele communicatiediensten, maar ook voor IT-dienstverlening in de meer ruime zin van het woord. KPN nam in 2006 daartoe Newtel Essence, Nozema en CSS Telecom over. Ook ApplicationNet in Groningen werd (in 2008) eigendom van KPN.
In 2007 kondigde KPN aan een 51 % aandeel verworven te hebben in de Amerikaanse wholesale carrier IBasis. De overnamesom bedraagt KPN's Wholesale-divisie + 55 miljoen dollar in contanten. Na de integratie van KPN Wholesale-divisie, zal het nieuwe IBasis wereldwijd de nummer 3 zijn op het gebied van internationale telecomdiensten.
KPN is sinds oktober 2007 eigenaar van de internationale ICT-dienstverlener Getronics. Daar is € 766 miljoen voor neergeteld. Per 1 oktober 2011 is de naam Getronics in Nederland verdwenen en vervangen door KPN Corporate Market. Getronics blijft nog wel bestaan als bedrijfsnaam buiten Nederland.
Sedert 2008 behoort ICT-dienstverlening niet meer tot de kernactiviteit van KPN. Systematisch worden deze onderdelen verkocht. In de zomer 2008 werd het onderdeel Business Application Services verkocht aan Capgemini. Eerder op het jaar werd Getronics-dochter Everest aan Total Specific Solutions verkocht. In december 2008 werd het onderdeel Business Solutions verkocht aan Total Specific Solutions. Het onderdeel Document Services is gekocht door TNT Post.
Reclame.
KPN is erg actief op het gebied van televisiereclame. In de televisiecommercials van KPN hebben veel BN'ers gespeeld. Zo hebben Rijk de Gooyer en Maarten Spanjer als een duo in spotjes gespeeld. Meer recent waren spotjes te zien met o.a. Sven Kramer, Naomi van As, Johan Derksen en Willem van Hanegem. In 2007 won KPN met hun Goeiemoggelreclame de Gouden Loeki.
Aandeel.
In 1994 kwam het KPN-aandeel op de beurs. In 1998 werd een KPN-aandeel omgewisseld voor de nieuwe versie plus een TPG-aandeel (later: TNT, nu: PostNL). In juni 2000 werd het KPN-aandeel gesplitst in twee aandelen.
Bij de emissie van 1994 was de koers f 49,75 (€ 22,58; in termen van de huidige coupure: € 11,29), voor particulieren was er voor een beperkt aantal aandelen een korting van f 2,50 (€ 1,13) waardoor het f 47,25 (€ 21,44; in termen van de huidige coupure KPN: € 10,72) kostte. Dit was vóór de splitsing in KPN en TPG, dus inclusief TPG.
De hoogste koers was (na de splitsing in KPN en TPG, dus exclusief TPG, en omgerekend voor de huidige coupure, dus gedeeld door twee) ruim € 70 in maart 2000. De laagste koers was ongeveer € 1,38 in juni 2013.
In mei 2013 deed KPN een claimemissie om de vermogenspositie te versterken. Op één oud aandeel kreeg de aandeelhouder het recht twee nieuwe KPN aandelen te kopen tegen een koers van € 1,06. De totale emissie van 2,8 miljard nieuwe aandelen leverde KPN een bedrag op van circa € 3 miljard. Na afronding van de emissie op 17 mei staan in totaal 4,27 miljard gewone aandelen KPN uit.
América Móvil koopt KPN-aandelen.
Nadat in 2011 drie niet met name genoemde bedrijven interesse hadden getoond het bedrijf over te nemen, bracht op 8 mei 2012 América Móvil, het Mexicaanse telecombedrijf, eigendom van Carlos Slim, een bod uit van € 8 per aandeel KPN. Het bedrijf had reeds 4,8% van de aandelen in handen en wilde uitkomen op een belang in KPN van in totaal 28%. Als het belang boven de 30% zou uitkomen, dan zou de overnemende partij verplicht zijn een bod te doen op alle aandelen. América Móvil gaf aan de strategische plannen van KPN te steunen en van plan te zijn constructief samen te werken met het management.
Op 29 mei werd door América Móvil formeel het partiële bod gelanceerd. Op 1 juni riep het bestuur van KPN haar aandeelhouders op niet op het bod in te gaan. Het management van KPN was van mening dat de onderliggende motieven van América Móvil onduidelijk waren. Het bestuur kondigde aan de strategische opties voor E-Plus in Duitsland te onderzoeken om extra waarde voor de aandeelhouders te creëren. Op 20 juni moest het bestuur meedelen dat de gesprekken over een bundeling van de Duitse activiteiten niet tot het gewenste resultaten hadden geleid. Uiteindelijk kreeg, in de loop van 2012, América Móvil 27,7% van de KPN-aandelen in handen. De meeste van deze aandelen zijn op de beurs gekocht tegen een koers lager dan het bod.
Op 9 augustus 2013 maakte telecomconcern América Móvil een bod bekend op alle aandelen KPN. Het bedrijf biedt € 2,40 per aandeel, een premie van zo’n 35% op de gemiddelde beurskoers van KPN over de afgelopen 30 dagen. América Móvil heeft al (direct en indirect) 1.267 miljoen aandelen van KPN in bezit, ofwel een belang van 29,78%. Het bod impliceert een totale waarde voor KPN van € 10,3 miljard, América Móvil gaat dus nog ruim € 7 miljard uitgeven om de rest van de aandelen in bezit te krijgen. Op 15 oktober 2013 steeg het aandeel van KPN voor het eerst boven het overnamebod van América Móvil. Het aandeel KPN sloot toen op € 2,417.
Op 29 augustus 2013 heeft een stichting deze vijandige overname verijdeld door al hun preferente aandelen (bijna 50%) te verzilveren. Een dag later volgt een persconferentie. Minister Kamp kijkt de kat uit de boom en noemt het "niet onverstandig" van de stichting om een beschermingswal op te werpen. Op 16 oktober 2013 liet América Móvil nabeurs weten het overnamebod op KPN terug te trekken. América Móvil was van mening dat het bedrag dat KPN wilde krijgen te ver van het bod af lag.
In mei 2015 verkocht América Móvil voor 3 miljard euro aan converteerbare obligaties. De exchangeable obligaties zijn in te ruilen voor aandelen KPN. Het belang van América Móvil in KPN is inmiddels gedaald tot zo’n 21% en als de obligaties worden geconverteerd zal het belang verder scherp dalen. De obligaties hebben een looptijd van maximaal vijf jaar.
Interesse vanuit AT&T.
Op 17 januari 2013 verspreidde de Wall Street Journal het bericht dat AT&T belangstelling zou hebben om KPN in zijn geheel over te nemen.
Resultaten.
In 2002 leed KPN een zwaar verlies. KPN boekte in dat jaar ongeveer € 9 miljard af op UMTS-licenties en goodwill met betrekking tot het Duitse E-Plus en BASE in België. Op de 15%-deelname in het Britse Hutchinson 3G voor € 1,2 miljard afgeschreven. Ten slotte had het faillissement van KPNQwest ook een negatief effect op de resultaten.
In 2012 behaalde KPN matige resultaten en de onderneming moet hoge investeringen doen in nieuwe technologie. Geld ontbreekt en KPN wil zijn vermogen met € 4 miljard versterken door aandelen en schuldpapier uit te geven. De transactie zal de balans van KPN versterken, de netto schuld verlagen en ruimte geven om te investeren. Driekwart van dat bedrag wordt gedekt met een aandelenuitgifte en de rest met leningen die deels tot het eigen vermogen mogen worden gerekend. De aandelenkoers daalde op het nieuws met 8% die dag. Grootaandeelhouder América Móvil steunt de aandelenuitgifte. In ruil daarvoor krijgt het bedrijf twee posities in de raad van commissarissen. Eerder had KPN al gemeld dat KPN zal geen slotdividend over 2012 uitkeren en het dividend voor 2013 zal worden verlaagd naar € 0,03 per aandeel.
KPN heeft sinds 2003 goede financiële resultaten behaald. In 2007 werd Getronics overgenomen hetgeen leidde in een sprong in het aantal personeelsleden en de omzet. De hoge winst van dat jaar was ook het gevolg van een goede regeling met de belastingdienst; een overeenkomst resulteerde in een belastingteruggave aan KPN wat vertaald werd in een hogere nettowinst. De daling van het aantal werknemers over deze periode is het gevolg van maatregelen om de kosten te reduceren en de verkoop van diverse activiteiten waaronder onderdelen van Getronics.
In 2013 daalde de omzet en het aantal personeelsleden fors door de deconsolidatie van het Duitse E-Plus dat in de verkoop werd gedaan. In 2014 leed KPN verlies mede door een afboeking van ongeveer 1 miljard euro voor belastingen op de waarde van het belang van 20,5% in Telefónica Deutschland. Dit minderheidsbelang kreeg KPN door de verkoop van E-Plus.
