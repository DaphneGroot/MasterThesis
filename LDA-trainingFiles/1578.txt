	Ohra wil meerderheid Effectenbank Stroeve
	Van onze verslaggever
AMSTERDAM
Ohra aast op een meerderheid in Effectenbank Stroeve. Vrijdag heeft de verzekeraar al een belang van 35 procent in het Amsterdamse bankje verworven. Algemeen directeur B. Huesmann van Ohra verwacht die meerderheid te krijgen. 'Ja zeker', reageert hij enthousiast.
Directeur J.E. Stroeve zweert echter bij zelfstandigheid: 'We voeren geen gesprekken. De directie controleert een meerderheidsbelang'. Tot nu toe heeft Stroeve tal van financiële instellingen buiten de deur gehouden. 'We zijn primair een adviseur en daarom staat onafhankelijkheid bij ons hoog in het vaandel.'
Maar directeur Stroeve heeft het volgens Ohra-directeur Huesmann niet alleen voor het zeggen. In de directie heeft ook M. Slinkert zitting. 'Er zijn twee groepen', weet Huesmann. 'Die rond de familie Stroeve, maar ook die rond de familie Slinkert. En de aandeelhouders in die groep willen nog wel meer verkopen', zei de Ohra-baas zelfverzekerd. Ook het personeel heeft aandelen.
Directeur Stroeve wil de omvang van de verschillende participaties niet noemen, maar Huesmann weet ze wel ongeveer uit zijn hoofd. 'Stroeve is van ongeveer 40 naar 25 procent gegaan, Slinkert van 50 naar 35 procent en een oud-directeur heeft 5 procent aan ons afgestaan. Adjunct-directeur Jan Heerdeman heeft nog 5 procent.'
De participatie van Ohra houdt verband met de al bestaande samenwerking tussen de twee instellingen. Ohra kondigde in maart vorig jaar aan zijn vermogende klanten een compleet pakket diensten aan te gaan bieden, met onder meer beleggen, verzekeren en hypotheken. Daartoe richtte de Arnhemse verzekeraar een aparte dochter op, Capital Care. ,,Effectenbank Stroeve speelt hierin de rol van bewaarbank en van uitvoerende broker'', aldus Stroeve.
De uit 1818 daterende Stroeve is één van de vier nog zelfstandige effectenbankjes in Nederland. Andere zelfstandige bankjes van het kaliber van Stroeve zijn Bank Bangert Pontier, Effectenbank Ten Cate en de aan de beurs genoteerde Van der Hoop.
Stroeve, met slechts 36 werknemers, richt zich op de vermogende particulier met minimaal twee à drie ton op zak. Ook stichtingen en kleinere bedrijfspensioenfondsen komen bij de Amsterdamse bank over de vloer. In 1995 boekte Stroeve een nettowinst van ongeveer 1,2 miljoen gulden.

