	Onderhandelingen met weduwe Grundig zijn begonnen    Philips wil af van verliesmaker Grundig
	Van onze verslaggever
AMSTERDAM
Philips wil af van zijn blok-aan-het-been Grundig. Het Eindhovense bedrijf wil niet langer leiding geven aan het verlieslijdende Duitse elektronicaconcern. Verder wil Philips de verplichting afkopen om in 2004 alle aandelen van Grundig te kopen. Nu bezit het concern 32 procent van de aandelen; dat belang wordt verkocht zodra zich een gelegenheid voordoet.

Daarmee is het einde ingeluid van een moeizame relatie die zeventien jaar standhield en die Philips meer dan drie miljard gulden heeft gekost. Het Duitse bedrijf is inmiddels naarstig op zoek naar een nieuwe redder.
Philips wil van Grundig af omdat het verlies op verlies stapelt, en omdat Philips alleen haar eigen merknaam wil voeren. De merknaam Grundig is voor Philips niet langer van belang. De beslissing past in het beleid van Philips-topman Cor Boonstra om verlieslijdende of perspectiefloze concerndelen van de hand te doen. 'Grundig is vrij om te doen wat het goeddunkt. Philips is vanaf nu een volstrekt passieve minderheidsaandeelhouder', zegt een Philips-woordvoerder.
Voor het werkelijk zover is, moet Philips eerst zijn verplichtingen afkopen die het in 1984 op zich nam. Dat zijn er nogal wat. Philips beloofde tot en met 2004 ieder jaar 50 miljoen gulden te betalen, eerst aan oprichter Max Grundig en later aan diens weduwe Chantal. Het concern zit ook nog vast aan een optie in handen van de Max Grundig Stiftung. Die houdt in dat Philips in 2004 alle resterende Grundig-aandelen zal kopen die het op dat moment nog niet heeft. Dat moet 540 miljoen mark kosten.
Onderhandelingen over de afkoop van deze plichten zijn net gestart. Philips doet hierover geen mededelingen. Het bedrijf wil evenmin zeggen hoe zwaar Grundig dit jaar zal drukken op de winst. Wel heeft Philips een spaarpotje van 160 miljoen mark dat is opgebouwd sinds 1993 om aan de optieverplichting te kunnen voldoen.
Grundig wordt met ingang van dit jaar niet meer in de boeken van Philips geconsolideerd. Dat betekent dat de omzet van Grundig niet meer meetelt in de concern-omzet. Voor de winst maakt deze maatregel niet uit. In 1995 leed Grundig een recordverlies van 598 miljoen mark op een omzet van 3,2 miljard mark. Het elektronicabedrijf, dat tienduizend werknemers heeft, verwacht ook in 1996 een fors verlies.
Sinds 1984 verloor Grundig per saldo 1,3 miljard mark. Dat kwam voor rekening van Philips. Verder kost Grundig Philips 1 miljard aan contractueel vastgelegd dividend, 560 miljoen voor de aankoop in 2004 van de aandelen, naar schatting 250 miljoen voor het verlies van vorig jaar en een onbekend bedrag voor de aankoop van de aandelen in 1979 en 1984.
Vorig jaar kreeg Philips genoeg van zijn Duitse dochter die telkens beterschap beloofde, maar dat zelden waarmaakte. De relatie vertoonde zijn eerste barstjes in februari toen Philips zei dat het na 1996 niet meer zou opdraaien voor de verliezen van Grundig. Tot dan toe vulde Philips de verliezen automatisch aan. Het verlies dat in 1997 wordt verwacht zal Grundig zelf moeten betalen, en dat gaat ten koste gaan van het eigen vermogen. Het bedrag dat Philips indertijd heeft betaald voor de afkoop van deze verplichting wil het niet prijsgeven.
Ofschoon Philips een minderheid van de aandelen bezit maakt het sinds 1984 de dienst uit bij Grundig. Dat komt door een ingewikkelde constructie met een holdingsvehikel EMV&CO KG dat Grundig controleert. Via deze holding bezit Philips conversiecertificaten die eind maart 1997 het recht zouden geven om in totaal 50,5 procent van Grundig te bezitten. In 2004 zou de aandelenoverdracht worden voltooid.

