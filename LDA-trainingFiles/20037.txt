Koninklijke Luchtmacht.
De vlag van de Koninklijke Luchtmacht
Het Nederlandse roundel tijdens de Tweede Wereldoorlog
De Koninklijke Luchtmacht is een Nederlands krijgsmachtdeel, naast de Koninklijke Landmacht, Koninklijke Marine en de Koninklijke Marechaussee.
Sinds september 2005 is de Koninklijke Luchtmacht geen zelfstandige organisatie met een eigen bevelhebber meer. Het operationele deel van de luchtmacht is opgegaan in het Commando Luchtstrijdkrachten (CLSK) en met het Commando Zeestrijdkrachten (CZSK) en het Commando Landstrijdkrachten (CLAS) als deel van de Nederlandse krijgsmacht direct onder de Commandant der Strijdkrachten geplaatst. De overige onderdelen van de luchtmacht zijn samengevoegd met soortgelijke onderdelen van marine en landmacht in diverse ondersteunende defensieorganisaties.
De wapenspreuk van de Koninklijke Luchtmacht is: "Parvus numero, magnus merito" (Klein in aantal, groot in daden).
Het motto van het Commando Luchtstrijdkrachten is: "Waakzaam en Trefzeker".
De personele sterkte van het CLSK is 1042 burgers en 6572 militairen; het aantal voltijdsfuncties (VTE'n) bedraagt 949 voor de burgers en 6572 voor de militairen.
Inzetbaarheidsdoelstellingen van het CLSK .
1. Verdediging van het eigen en NATO grondgebied, inclusief de Caribische delen van het Koninkrijk, met alle beschikbare middelen. Dit wordt in bondgenootschappelijk verband uitgevoerd.
Of dit kan worden gehandhaafd ligt aan de personeelsvulling. Het CLSK heeft moeite met het vinden van nieuwe aanwas voor militaire vliegers. Dit komt door de selectieprocedure, de zwaarte van de 3 tot 4 jaar durende opleiding en het continu aanwezige risico van de opleiding te worden ontheven. Slechts 1 % rond de gehele opleiding af en wordt daadwerkelijk vlieger. Vanwege de opleidingsduur geldt het tekort vooral voor de langere termijn.
Deze werd na de Tweede Wereldoorlog grotendeels overgenomen van de RAF.
Korte geschiedenis.
De luchtmacht is voortgekomen uit de Luchtvaartafdeling (LVA) van de Koninklijke Landmacht, die op 1 juli 1913 op de vliegbasis Soesterberg werd opgericht. Op 1 juli 1939 werd de LVA omgevormd tot de Luchtvaartbrigade. Op 26 juli 1944 werd in Londen het Directoraat Nederlandse Luchtstrijdkrachten opgericht. In 1947 werd een Chef Luchtmachtstaf aangesteld en op 11 maart 1953 werd de luchtmacht erkend als zelfstandig krijgsmachtonderdeel.
Het begin in 1913.
De voorloper van het Nederlandse luchtwapen werd in juli 1913 opgericht in de vorm van de Luchtvaartafdeling (LVA) op het vliegveld Soesterberg. Bij de oprichting bestond het gehele luchtwapen uit 1 vliegtuig, de "Brik" van Marinus van Meel. Enkele maanden later werd de LVA al uitgebreid met 3 Franse Farman vliegtuigen, maar vanwege de snelle veroudering bestelde de regering ter vervanging diverse Nieuport en Caudron jacht- en verkenningsvliegtuigen.
Periode 1914-1918.
Nederland bleef tijdens de Eerste Wereldoorlog neutraal en de Luchtvaartafdeling bleef dus gevrijwaard van allerlei gevechtsacties. Omdat Nederland zich neutraal had verklaard, probeerden piloten die beschoten waren Nederlands grondgebied te bereiken, waardoor het een verzamelplaats werd voor allerhande typen vliegtuigen. Deze werden geconfisqueerd en aan de Luchtvaartafdeling overgedragen. Na 1918 werden de toestellen teruggegeven, of aangekocht indien het toestel in goede staat verkeerde. Ondanks een karig budget bleef de Luchtvaartafdeling zo op de hoogte van de vele technische ontwikkelingen.
De vliegeropleiding, oorspronkelijk alleen voorbestemd voor officieren, werd al snel vrijgegeven voor alle andere rangen. Ook werden diverse nieuwe aan de luchtvaart verwante dienstvakken gestart, zoals vliegtuigtechniek, luchtfotografie en cartografie, meteorologie en navigatie en er werden vliegvelden aangelegd bij Arnhem, Rijen, Venlo en Vlissingen.
Interbellum.
Na het einde van de Eerste Wereldoorlog werd door de Nederlandse regering meteen op defensie bezuinigd en de opgebouwde Luchtvaartafdeling werd bijna in zijn geheel opgeheven. Tijdens de opbouw van de politieke spanning in Europa in de jaren 1930 zag de regering te laat in dat het luchtwapen weer bijna geheel opgebouwd moest worden. Vanaf 1938 werden hiertoe alle mogelijke pogingen gedaan maar dit stuitte op structurele problemen. Er was niet alleen een groot tekort aan vliegerinstructeurs, navigatoren en vliegers om de nieuwe met meerdere motoren uitgeruste toestellen te bemannen. Er was een totaal gebrek aan standaardisatie en aan voorraden. Bovendien was Nederland niet het enige land dat zich in korte tijd wilde bewapenen. De internationale wapenindustrie kreeg van vele Europese landen zoveel orders binnen dat er een grote wachtlijst was ontstaan.
Slechts de Fokker D-XXI en G-I bleken hiervan enigszins tegen de Duitse overmacht te zijn opgewassen.
De operationele indeling van de Luchtvaartbrigade bestond uit 2 Regimenten en 1 opleidingseenheid (Luchtvaartbrigade).
Het 1e luchtvaartregiment (1 LVR) onder Commandant Luchtverdediging, generaal-majoor Best had zijn staf op Schiphol. De operationele onderdelen waren gelegerd op de vliegvelden de Kooy, Schiphol, Bergen (Noord-Holland) en vliegveld Waalhaven.
Het 2e luchtvaartregiment (2 LVR) onder Commandant Veldleger, generaal van Voorst tot Voorst, had de staf in Zeist. Operationele onderdelen waren gelegerd op de vliegvelden Hilversum, Ruigenhoek, Ypenburg en Gilze-Rijen. Tijdens de meidagen werd echter ook gebruikgemaakt van de (hulp)vliegvelden Haamstede, Buiksloot en De Zilk.
De Luchtvaartbrigade, waarvan het Depot Luchtstrijdkrachten (opleidingen) niet deelnam aan de gevechten; eenheden waren gelegerd op de vliegvelden Souburg (Zeeland) en De Vlijt (Texel).
Periode 1940-1945.
In mei 1940 viel nazi-Duitsland binnen in Nederland. In 5 dagen werd nagenoeg het gehele luchtwapen weggevaagd door de Luftwaffe. Dit was niet verwonderlijk want het luchtwapen was in mei 1940 nog in de opbouwfase en bestond grotendeels uit verouderde vliegtuigen. Tijdens de eerste oorlogsdagen voerde men slechts 171 operationele vluchten uit; op 10 mei 51, op 11 mei 31, op 12 mei 48, op 13 mei 23 en op 14 mei nog 18 vluchten. De enige toestellen die daadwerkelijk tegenstand boden bleken de Fokker D.XXI en de Fokker G1 te zijn. Deze leden op de eerste oorlogsdag na enkele opmerkelijke successen al snel grote verliezen tegen de Luftwaffe. De Fokker C-V en Fokker C-X bommenwerpers brachten met bombardementsvluchten bij Waalhaven, Ockenburg en Ypenburg de Duitse transportvloot schade toe. Van de ingedeelde vliegers sneuvelde 95% in de meidagen van 1940. Bij de bemanningen van de Fokker T.V bommenwerpers vielen de meeste slachtoffers.
Van alle gevechtsklare toestellen gingen er totaal 94 verloren. 34 Stuks werden op de grond bij Duitse luchtaanvallen vernietigd, 47 stuks werden tijdens luchtacties neergeschoten en 13 stuks gingen op een andere manier verloren. De overgebleven toestellen werden voor het grootste deel na de overgave aan de Duitsers in brand gestoken; de rest viel in Duitse handen.
Ondanks de numerieke minderheid boekte de Nederlandse krijgsmacht toch successen tegen de Luftwaffe. Meer dan 500 Duitse toestellen werden vernietigd; veel door luchtafweergeschut en door landingen op geïmproviseerde landingsplaatsen in Nederland. Als blijk van waardering voor hun acties verleende koningin Wilhelmina het luchtwapen collectief de hoogste militaire dapperheidsonderscheiding, de Militaire Willems-Orde (MWO).
In 1940 werden in Engeland de 320 en 321 Dutch squadrons onder commando van de RAF opgericht. Vanwege personeelsgebrek werd alles in 1941 samengetrokken tot 320 Sqn. Omdat het merendeel van de Nederlandse operationele vliegers in de strijd was omgekomen waren slechts enkelen erin geslaagd na de overgave naar Engeland te ontkomen; hierdoor bestonden de vliegers en bemanningen van 320 Dutch Squadron RAF hoofdzakelijk uit gevlucht marinepersoneel dat niet aan de strijd in Nederland had deelgenomen.
ML KNIL 1940-1941.
De Militaire Luchtvaart van het Koninklijk Nederlands Indisch Leger (ML-KNIL) maakte tot 1939 deel uit van de Nederlandse LVA. Bij de mobilisatie werd het echter een autonoom onderdeel. Op papier was de sterkte van de ML-KNIL vrij groot; van het totaal aantal vliegtuigen verkeerden echter weinig in optimale staat. Bij de Japanse aanval ontbraken voor een aantal toestellen de reservedelen en stonden veel nieuwe toestellen nog gedemonteerd in de kratten.
ML-KNIL bestond in 1939 uit de volgende onderdelen
Na de Nederlandse overgave in 1940 zette ML-KNIL de strijd in Nederlands-Indië voort tot de Japanse bezetting in 1941. Voor heldhaftig gedrag en plichtsuitoefening werden later hiervoor toegekend.
Veel personeel slaagde er na de Japanse aanval in te ontsnappen naar Australië en Ceylon waarna vanaf 1942 de strijd in geallieerd verband werd voortgezet.
Periode 1950-1960.
In 1951 werden de niet operationele functies bij het luchtwapen voor het eerst vrijgegeven voor vrouwelijke militairen.
In 1953 werd de Koninklijke Luchtmacht (KLu) officieel een autonoom krijgsmachtdeel en werd het Commando Luchtverdediging (CLV) opgericht. CLV bestond uit een commando voerings eenheid, 5 radarstations en 6 luchtverdedigingssquadrons. De radaruitrusting en de luchtverdedigingsjagers waren allen afkomstig uit overtollige RAF voorraden.
De Supermarine Spitfire Mk9 werd tot 1954 door 322 Sqn gebruikt maar toen meerdere nieuwe squadrons werden opgericht werd het toestel vervangen door de Gloster Meteor F Mk.4, die van 1948-1957 werd gebruikt door 322, 323, 324, 325, 326, 327 en 328 Sqn.
De opvolger van dit toestel, de Gloster Meteor F Mk.8 werd van 1951-1958 gebruikt door 322, 323, 324, 325, 326, 327 en 328 Sqn.
Na de Nederlandse deelname aan de NAVO werd een tweede commando opgericht; het Commando Tactische Luchtstrijdkrachten (CTL); dit commando bestond uit 7 aanvalssquadrons.
Deze squadrons waren 306, 311, 312, 313, 314, 315 en 316 Sqn die allen waren uitgerust met de Republic F-84G Thunderjet. De toestellen werden van 1952-1956 door de USAF geleverd in het kader van het "Mutual Defense Aid Program".
Vanaf 1955-1964 opereerden 322, 323, 324, 325, 326 en 327 Sqn met de Hawker Hunter F Mk.4. Vanaf 1957-1968 opereerden 322, 324, 325 en 326 Sqn met de Hawker Hunter F Mk.6.
Later werd CLV versterkt met 700, 701 en 702 Sqn die vanaf 1955-1964 met de North American F-86K Sabre “allweather” jager opereerden. Deze toestellen kregen van de vliegers de naam “Kaasjager’’.
Vanaf 1955-1970 gingen de operaties van 311, 312, 313, 314, 315 en 316 Sqn over naar de nieuwe Republic F-84F Thunderstreak en 306 sqn naar de fotoverkenner versie "RF-84F Thunderflash".
Nieuw-Guinea-conflict.
De Indonesische regering claimde Nieuw-Guinea al vanaf het einde van de Tweede Wereldoorlog. De Nederlandse regering bestreed dit en bleef het gebied als Nederlands beschouwen. Jarenlange onderhandelingen leverden geen oplossing aan en de politieke spanning nam steeds meer toe toen Indonesië aan het einde van de jaren ’50 alle diplomatieke betrekkingen verbrak.
Als antwoord ontplooide Nederland in 1958 militaire versterkingen in Nieuw-Guinea waaronder een luchtmachtdetachement dat belast werd met de luchtverdediging. Dit detachement werd gelegerd op Biak toen bleek dat Indonesische troepen hier infiltreerden ter voorbereiding van een grootschalige inval.
De eerste luchtmacht bijdrage werd een detachement van 37 man voor inrichting van 2 Marconi 15 Mk V waarschuwingsradars op (1°11'1"S 136°6'3"E) en op het nabijgelegen eilandje (1°14'53"S 136°22'5"E). Dit waren apparaten uit de Tweede Wereldoorlog die vanwege onbetrouwbaarheid later werden verwisseld voor een SGR 114 en SGR 109.
Toen de politieke situatie tussen Nederland en Indonesië steeds slechter werd besliste de Nederlandse regering in 1960 opnieuw tot het zenden van versterking. Onder de codenaam “"Plan Fidelio"” werd de luchtmacht belast met het inrichten van het Commando Luchtverdediging Nederlands Nieuw-Guinea (CLV NNG). Dit bestond uit
De vliegtuigen en SAR-helikopters werden met het vliegkampschip Karel Doorman naar Zuidoost-Azië gebracht en een jaar later vond nog een aanvulling plaats van 12 Hawker Hunter F Mk.6 toestellen die in staat waren tot het vervoeren van meer brandstof en een grotere reikwijdte hadden. De toestellen van 322 Sqn opereerden beurtelings vanaf (0°55'31"S 131°7'18"E) en (3°38'44"S 133°41'27"E).
In augustus 1962 was Indonesië gereed om Nieuw-Guinea aan te vallen en de geringe omvang van de Nederlandse versterkingen was onvoldoende om een grote aanval tot staan te brengen. Mede hierdoor en door politieke druk van alle landen in de Verenigde Naties werd de Nederlandse regering min of meer gedwongen tot de overdracht van Nieuw-Guinea aan Indonesië. De terugtrekking van de Nederlandse militairen uit het gebied onder achterlating van veel vliegtuigen en voorraden werden in Indonesië beschouwd als een grote overwinning.
Het ontstaan van het 336 (transport) squadron is nauw verbonden met de operaties in Nieuw-Guinea. Meteen na oprichting werd het squadron ingezet in Nieuw-Guinea om het luchttransport over te nemen van de marine. 336 Sqn nam 3 Dakota’s van de marine en 3 door de USAF geleverde toestellen over en opereerde vanaf de airstrip "Mokmer". Hierbij werden van september 1961 t/m september 1962 meer dan 5400 passagiers en de nodige vracht vervoerd. Op 6 juni 1962 stortte een van de Dakota's in zee en ging verloren. De bemanning werd gered.
Koude Oorlog vanaf 1960.
Bioscoopjournaal 1966. Oefeningen van de Koninklijke Luchtmacht in NAVO-verband in de sneeuw te Noorwegen.
En 105 Northrop NF-5 Freedom Fighters
Naar 213 stuks F-16 Fighting Falcons
En in 2019 37 stuks F-35 Lightning II
Tijdens de Koude Oorlog speelde de Koninklijke Luchtmacht in de NATO een belangrijke rol in de West-Europese luchtverdediging tegen het Warschaupact. De luchtmacht leverde 5 operationele raketgroepen (Groepen Geleide Wapens) in voormalig West-Duitsland en de jachtvliegtuigen en andere wapensystemen van het toenmalige CTL waren volledig geïntegreerd in de NATO-luchtverdediging. Zij namen door de jaren heen deel aan ontelbare internationale alarmeringen, stand-by diensten en oefeningen. Daarnaast werd de luchtmacht nationaal ingezet bij de beëindiging van de treinkaping bij De Punt in 1977.
306, 311, 312, 322 en 323 Sqn opereerden opnieuw in gewijzigde configuratie van 1962-1984 nadat de “dual role” F-104 Starfighter was geïntroduceerd.
313, 314, 315 en 316 Sqn schakelden over op de B in de periode van 1969-1991. De NF-5 was een in Canada in licentie gebouwde versie van de B.
Vanaf 1979 tot heden waren de negen genoemde squadrons uitgerust met de multirole F-16 Fighting Falcon. Per november 2014 zijn alleen 312, 313 en 322 Sqn hiermee operationeel.
Periode vanaf 1989 (einde Koude Oorlog).
Belangrijke operaties na 1989 waaraan door CLSK eenheden wereldwijd werd deelgenomen (bron: MinDef; HKCLSK Afd. Voorlichting)
Vanaf 2014 is een detachement van 3 Chinook en 4 Apache helikopters met 80 man personeel ingezet ter ondersteuning van de VN operatie MINUSMA in Mali. In 2015 is tijdens deze missie bij een schietoefening een AH-64D Apache neergestort, waarbij de crew is omgekomen.
Vliegtuigen.
Aanvankelijk kwam het meeste materieel nog uit Groot-Brittannië (Gloster Meteor, Hawker Hunter). Later voornamelijk uit de Verenigde Staten, mede omdat dit land in de jaren 1950 een groot deel van de vliegtuigen kosteloos leverde via MDAP. De banden met de Amerikaanse vlieguigfabrieken bleven daarna bestaan, want later volgden nog de Lockheed F-104 Starfighter, de Canadair NF-5 Freedom Fighter en uiteindelijk de General Dynamics F-16 Fighting Falcon. In de toekomst wordt de F-16 vervangen door de Joint Strike Fighter, de F-35.
Geleide wapens.
Vanaf het begin van de jaren zestig nam de luchtmacht ook deel aan de NAVO-luchtverdediging die in gordels van Noorwegen tot in Turkije werden ingericht. Dit gebeurde met de Nike Ajax, later vervangen door de Nike Hercules, tegen middelhoog- en hoogvliegende doelen en de HAWK luchtdoelraketten tegen laagvliegende doelen. Voor nabijverdediging waren de M-55 Vierling-mitrailleurs, Bofors 40L70-kanonnen en vanaf de jaren 1980 ook de FIM-92 Stinger beschikbaar.
Er werden 2 groepen met Nike Hercules-raketten, een Groep Techniek en Materieel en 3 groepen met HAWK-raketten uitgerust. Elke groep bestond uit 4 squadrons. De eenheden werden in West-Duitsland gelegerd.
Het uitrusten van 20 operationele en 4 logistieke squadrons kostte zoveel mankracht, dat men i.h.k.v. de defensienota 1974 een reorganisatie uitvoerde. De Groep Techniek en Materieel werd opgeheven. De beide Nike groepen (1 en 2 GGW) werden samengevoegd tot één groep (12 GGW) met 4 squadrons. Een deel van de raketten werd herverdeeld en een deel ging terug naar de Verenigde Staten. Eén HAWK-groep (4 GGW) werd opgeheven en het materieel werd verdeeld over 7 militaire vliegvelden ten behoeve van objectverdediging. Later kregen deze raketten aanvulling van het "Shorad/Flycatcher".-systeem
In de jaren 1980 was Nederland het eerste land, na de VS, dat de dure Patriot-luchtdoelraket aanschafte. De haast was ingegeven omdat men zo de nucleaire taak van de Nike Hercules kon afstoten. Met de komst van de Patriot werd de organisatie andermaal aangepast tot 2 groepen (3 GGW en 5 GGW) elk met 2 Patriot- en HAWK-squadrons.
Groep Lichte Vliegtuigen.
De "Groep Lichte Vliegtuigen (GpLV)" werd opgericht op 1 maart 1950 onder het "Commando Lucht Verdediging (CLV)." Het fungeerde als ondersteuning van de Koninklijke Landmacht en werd hiermee gezamenlijk geexploiteerd. De GPLV opereerde eerst met vliegtuigen Auster, Piper PA-18 Super Cub, de Havilland Canada DHC-2 Beaver en Hiller OH-23 Raven en Alouette II helicopters. Later uitsluitend met Aérospatiale Alouette III en Messerschmitt Bölkow-Blohm BO-105 helicopters. GPLV verzorgde de luchtwaarnemingen voor artillerie-eenheden van de landmacht. De bemanning bestond uit een vlieger van de luchtmacht en een waarnemer van de landmacht.
De naam GPLV werd in 1993 vervangen door "Groep Helicopters Koninklijke Luchtmacht" (GpHKLu). Dit omdat de lichte vliegtuigen Auster en Beaver al lang waren uitgefaseerd en de naam beter aansloot bij de uitrusting van de eenheid. Ook werd de eenheid een volledig luchtmachtonderdeel in plaats van een gedeelde eenheid.
Vanwege de aanschaf van nieuwe helikopters in combinatie met de totaal gewijzigde taakstelling werd de naam in 1995 opnieuw gewijzigd in "Tactische Helicopter Groep" (THG).
In juli 2008 werden de voormalige "Tactische Helicopter Groep (THG)" en voormalige "Marine Luchtvaartdienst (MLD)" geïntegreerd in het nieuwe Defensie Helikopter Commando (DHC) dat organiek in de luchtmacht organisatie werd ondergebracht.
AWACS.
Sinds 1983 levert de luchtmacht ook vliegers, gevechtsleidings en onderhoudspersoneel voor de Boeing E-3A Sentry AWACS-vliegtuigen die worden ingezet door de NAVO.
Huidige organisatie.
Het einde van de Koude Oorlog had voor de luchtmacht zeer ingrijpende gevolgen. Van de oorspronkelijke 9 jachtsquadrons werden diverse opgeheven of verkleind en uitsluitend bestemd voor opleidingen. Ondersteunende onderdelen werden opgeheven of kregen andere bestemmingen en wapensystemen werden uitgefaseerd en verkocht. Dit beperkte tevens de algehele strategie, sterkte en inzetmogelijkheden van het CLSK.
De resterende organisatie bestaat nu uit een Staf in Breda en enkele onderdelen in Nederland.
Luchtmacht in de Verenigde Staten.
Een aantal luchtmachtmilitairen werkt in de Verenigde Staten. Bij de Nederlandse ambassade (o.a. militair attaché), de USAF-staven (als liaison) en bedrijven (industrieel toezicht of onderhouds) en bij diverse opleidingseenheden op verschillende bases vanwege ongekende trainingsmogelijkheden vergeleken met Nederland (bv. gebiedsgrootte, schiet- en laagvliegfaciliteiten en geluidsrestricties). Zie onderstaand overzicht opleidingslocaties.
Sheppard (initiele jachtvliegeropleiding).
Het vaste detachement op Sheppard Air Force Base Texas bestaat uit 20 personen. In het "Euro-NATO Joint Jet Pilot Training Program" (ENJJPT) worden ca. 10 Nederlandse vliegers per cyclus initieel opgeleid tot jachtvlieger. Deze opleiding geschiedt in de T-6A Texan en daarna in T-38C Talon. Na het slagen voor de ENJJPT volgt de F-16-opleiding (zie Tucson).
Fort Rucker (helikopteropleiding).
Het vaste Nederlandse detachement op Army Aviation Base Fort Rucker Alabama bestaat uit 7 personen. Jaarlijks volgen 22 personen er een vliegopleiding in de "Initial Entry Rotary Wing" (IERW) dit is de 1e fase in opleiding tot helikoptervlieger met de TH-67-trainings-helikopter. Na de IERW stromen de cursisten door naar een van de vervolgopleidingen voor de Apache of de Chinook. Vliegers die in de Cougar of NH90 gaan vliegen volgen de Blackhawk-opleiding. Na slagen krijgen de cursisten zowel de Nederlandse vliegerwing als de US Army Aviation Wing.
Tevens volgen jaarlijks 2 operationele Apache-vliegers en 2 Chinook-vliegers de aanvullende opleiding tot Maintenance Test Pilot.
Fort Hood (Apache en Chinook training).
Het vaste detachement van het "Joint Netherlands Training Detachment" te Fort Hood Texas bestaat uit 6 personen. Deze verzorgen met 8 Nederlandse Apache- en 6 Chinook-helikopters de aanvullende typetrainingen voor deze helikopters. Na het behalen van de IERW (Fort Rucker) volgen jaarlijks 2 klassen van 4 cursisten in de Initiële Missie Kwalificatie Training waarbij getraind wordt op gevechtsmissies.
302 Sqn verzorgt ook jaarlijks 5 eenweekse trainingen voor operationele helikopterbemanningen samen met luchtmobiele eenheden.
Fort Sill (opleiding grondgebonden luchtverdediging).
Diverse opleidingen voor de "PAC-3 Patriot" grondgebonden luchtverdediging vinden sinds 2009 plaats bij de US Army Air Defense Artillery School en 6th Air Defense Artillery Brigade te Fort Sill Oklahoma. Hier onderhoudt 1 luchtmachtofficier de contacten met de US Army geleidewapencollega’s en coördineert trainingen en praktijkopleidingen voor het Nederlands geleidewapenpersoneel.
Eglin Air Force Base (F-35-opleiding), Edwards Air Force Base (F-35 test en evaluatie).
De eerste Nederlandse F-35-opleidingseenheid werd in 2014 op Eglin Air Force Base Florida opgericht en bestaat uit 25 militairen die een opleiding volgen voor de F-35 die de F-16 als jachtvliegtuig gaat vervangen. Het 323 squadron is voor de introductie van de F-35 verantwoordelijk voor de operationele test- en evaluatiefase (OT&E) en is geplaatst op Edwards Air Force Base Californië waar het toestel t/m 2018 door diverse luchtmachten wordt getest.
Huidige luchtvloot.
Ook beschikt het CLSK over een heteluchtballon voor werving en publiciteit.
Van de (oorspronkelijk) 213 F-16's werden er 138 op Mid-life-update-standaard gebracht. Na vredesverliezen en afstoting door bezuiniging blijven er nog 61 over. Afgestoten toestellen zijn verkocht aan Chili en Jordanië.
Benelux-samenwerking.
Op een bijeenkomst georganiseerd door de Vrije Universiteit Brussel in februari 2014 gaven de toenmalige Nederlandse Commandant Luchtstrijdkrachten en de Belgische Bevelhebber van de Luchtcomponent te kennen dat de drie Benelux-landen streven naar vergaande militaire samenwerking op het gebied van de luchtmachten van de drie landen. Hierbij werd aangegeven om eventueel binnen een decennium te komen tot een "volledig geïntegreerde Benelux-luchtmacht".
Jachtvliegtuigen.
Het Nederlandse bedrijfsleven nam vanaf 2002 deel in de ontwikkeling van de Joint Strike Fighter (JSF). Bij ondertekening van het contract werd nog gedacht dat (toen) 138 F-16's vervangen werden door 85 tot 100 JSF's. Vanwege de steeds hoger wordende stuksprijs werd dit later verminderd tot resp. 90, 68 en 30 stuks. Intussen werden - vanwege almaar verder doorgevoerde bezuinigingen - MLU F-16's aan Chili en Jordanië verkocht en zijn F-16’s afgestoten waardoor de operationele kracht tot slechts 68 stuks werd beperkt.
Met de defensiebegroting 2014 [7] werd gekozen voor de Lockheed-Martin F-35 "Lightning II" als jachtvliegtuig voor de Nederlandse krijgsmacht. O.g.v. de planning worden vanaf 2019 37 stuks ingevoerd. Vooruitlopend hierop is het aantal operationele F-16's per 1 januari 2014 opnieuw verminderd (nog 61 stuks). De 7 vrijgekomen toestellen worden gebruikt als logistieke reserve (kannibalisatie). I.v.m. de 35-jarige ouderdom van de toestellen is ook de inzetbaarheid verlaagd. Met de resterende F-16’s wordt een kleiner aantal vlieguren gegenereerd; dit zou leiden tot minder slijtage aan motoren en airframes. De reductie in het aantal F-16’s werkt door op het aantal vliegende squadrons (nog 1 op Vlb Leeuwarden en 2 op Vlb Volkel). De operationele Main Ops Base status van beide bases blijft ongewijzigd.
Transportvliegtuigen.
De twee in de jaren 90 verworven KDC-10-tankvliegtuigen en een in 2004 verworven DC-10 zijn vanaf 2006 door Stork-Fokker gemoderniseerd. De derde DC-10 werd aangeschaft om het tekort aan transportcapaciteit van de luchtmacht te verhelpen. Dit toestel werd na een uitgebreide en kostbare modernisering vanaf 2009 operationeel, maar leverde alleen vrachtcapaciteit. In de bezuinigingsronde van 2012 (€ 1 Miljard) werd deze DC-10 per april 2014 uitgefaseerd. Het toestel werd na de uitfasering direct overgevlogen naar het Verenigd Koninkrijk om daar te worden ontmanteld en verschroot.
Op 28 juli 2016 maakte minister van defensie Jeanine Hennis-Plasschaert bekend, door middel van een brief aan de Tweede Kamer, dat vanaf 2020 de twee bestaande KDC-10-tankvliegtuigen gefaseerd zullen worden vervangen door twee Airbus A330 MRTT tanker/transportvliegtuigen van de firma Airbus. Deze toestellen zullen gezamenlijk worden aangeschaft met Luxemburg. De nieuwe toestellen worden eigendom van de NAVO. Luxemburg en Nederland hebben exclusieve gebruiksrechten. Naast de aanschaf vallen ook instandhouding en operationele inzet onder het MRTT-project. Nederland is leidend in dit multinationale samenwerkingsproject. De nieuwe toestellen krijgen Vliegbasis Eindhoven als thuisbasis. Ook registreert Nederland de toestellen en is het verantwoordelijk voor het toezicht op de luchtwaardigheid. Onderzocht wordt of het hier gelegerde European Air Transport Command de pool kan aansturen. Kosten en personeel worden verdeeld op basis van het aantal vlieguren dat elk land nodig heeft.
Ter vervanging van de Fokker 60UTA-N transportvliegtuigen die in 2007 uit dienst genomen zijn in 2009 ter vervanging 2 ex-US Navy EC-130Q Hercules vliegtuigen afgeleverd die uit Amerikaanse conservatie zijn gekocht. Deze zijn op C-130H-standaard gebracht bij het Engelse bedrijf Marshalls Aerospace in Cambridge.
In 2006 werd bekend dat Nederland deelneemt aan een NAVO initiatief om 3 Boeing C-17 Globemaster III transportvliegtuigen aan te schaffen. De vliegtuigen voeren Hongaarse registraties en zijn gestationeerd op de vliegbasis Papa. Het contract heeft een looptijd van 30 jaar en kost jaarlijks tussen de € 50 en € 250 miljoen. In september 2008 werd door Nederland, de VS, Noorwegen, Polen, Slowakije, Slovenië, Hongarije, Bulgarije, Roemenië, Estland, Letland, Litouwen en de "Partnership for Peace"-landen Finland en Zweden een "memorandum of understanding" getekend voor de opzet van de "Strategische Airlift Capaciteit" (SAC) waarmee de komende 30 jaar in NAVO verband wordt geopereerd. Voor de SAC worden 3500 vlieguren per jaar beschikbaar gesteld en voor alle deelnemende landen wordt jaarlijks een aantal vlieguren vastgesteld. Voor Nederland is dit 400 vlieguren per jaar. De C-17's zijn uit het NAVO budget aangeschaft en ondergebracht in een nieuwe organisatie, de "NATO Airlift Management Agency" (NAMA) die ook verantwoordelijk is voor al het onderhoud. Het onderhoud wordt uitgevoerd door Boeing.
Operationeel zijn de toestellen ondergebracht in een multinationale "NAVO Heavy Airlift Wing" die binnen en buiten NAVO-grondgebied kan opereren. De standplaats van deze wing is Hongarije. De C-17's zijn in 2009 afgeleverd.
Helikopters.
De "Tactische Helikopter Groep (THG)" is omgevormd tot Defensie Helikopter Commando (DHC). De Marine Luchtvaartdienst is daarin opgenomen. Het DHC is op vliegbasis Gilze-Rijen ondergebracht. Twaalf helikopters blijven voor marinetaken beschikbaar vanaf vliegveld De Kooy bij Den Helder. De Kooy blijft ook als civiel vliegveld voor offshore-industrie en Search And Rescue bestaan.
Het DHC omvat alle toestellen van de Koninklijke Luchtmacht en van de voormalige Groep Maritieme Helikopters van de marine en is onder verantwoordelijkheid van de Commandant der Strijdkrachten ondergebracht in het Commando Luchtstrijdkrachten. Het DHC bestaat totaal uit 85 helikopters.
Er worden nog zes CH-47F transporthelikopters geleverd; twee hiervan dienen als vervanging van de Chinooks die in Afghanistan zijn verongelukt. De 11 CH-47D's die al in dienst zijn worden op termijn vervangen door 17 nieuwe CH-47F's. De Cougar helikopters kunnen nog tot 2017 de "light-utility" taken van de verkochte Bo-105's uitvoeren.
Aangekondigde plannen voor verkoop van zes van de 29 AH-64D Apache-helikopters gaan niet door. De toestellen blijven behouden vanwege noodzakelijkheid bij uitzendingen van de krijgsmacht in Afghanistan. Hiervoor zijn permanent zes Apaches uitgezonden die na roulatie compleet moeten worden gereviseerd.
In 1959 werd de Tactical Air Rescue - Search And Rescue vlucht opgericht met 6 Alouette II helikopters opererend van vliegveld Ypenburg en Terschelling (detachement). In de periode 1960-1962 werden hiervan 2 gedetacheerd in voormalig Nieuw Guinea.
In 1967 werden de TAR/SAR taken overgenomen door 5 nieuwe Alouette III helikopters. De vlucht werd in 1968 overgeplaatst naar Vlb Soesterberg en opereerde van daar uit tot 1977. In 1977 volgde overplaatsing naar vliegbasis Leeuwarden waar men opereerde met 3 Agusta Bell 412 SP helikopters; een gemoderniseerde en aangepaste versie van de bekende "Bell UH-1 Huey".
Vanwege personeelsaanwas (marine vliegers, redders, artsen, verpleegkundigen, lieroperators en onderhoudspersoneel) werd de eenheid in de jaren 1990 officieel hernoemd in 303 (SAR) Sqn. De laatste jaren maakte 303 Sqn deel uit van het Defensie Helikopter Commando. De Vlb Leeuwarden bleef echter de standplaats tot de opheffing. In 2013 scoorde de eenheid zijn 5000e reddingsvlucht (totaal medivacs, SAR en patiëntenvervoer van de Waddeneilanden). In januari 2015 volgde de uiteindelijke uitfasering van de AB-412’s en de opheffing van 303 Sqn. Het patiëntenvervoer van de Waddeneilanden wordt tijdelijk waargenomen door 300 Sqn met 2 Cougar helikopters en zal later door het DHC detachement op vliegveld De Kooy worden overgenomen met NH-90’s. De SAR taak, evacuaties van schepen/booreilanden is per januari 2015 een civiele taak geworden en overgenomen door Noordzee Helikopters Vlaanderen.
Luchtverdediging.
De luchtverdediging door middel van de luchtmachtcomponent geleide wapens is met die van de landmacht en van de mariniers geïntegreerd in het nieuwe Defensie Grondgebonden Luchtverdedigingscommando (DGLC) onder commando van het CLAS. Het CLSK personeel van de Patriot Sqns en eenheden van het Korps Mariniers met luchtverdedigingstaken zijn hierin administratief opgenomen maar blijven bij hun oude krijgsmachtdeel.
DGLC moet vanaf de grond Nederlandse objecten, eenheden en gebieden tegen vliegtuigen, helikopters, kruisvluchtwapens en ballistische raketten beschermen. Dit gebeurt zelfstanding en in NAVO samenwerkingsverband met krijgsmachten uit andere landen. Het DGLC bestaat uit 850 militairen uitgerust met MIM-104 Patriot, FIM-92 Stinger-raketsystemen en NASAMS II-lanceersystemen. Deze maken luchtverdediging op verschillende afstanden mogelijk.
Unmanned Aerial Vehicles.
Defensie beschikt al enige tijd over kleine onbewapende onbemande vliegtuigjes (UAV's) - de AeroVironment RQ-11 Raven (25 systemen met elk 3 vliegtuigjes) en de ScanEagle (1 systeem met 6 grotere verkenningsvliegtuigjes). Deze zorgen vanuit de lucht voor lokale informatie over een situatie en omgeving.
In november 2013 werd bekendgemaakt dat defensie vanaf eind 2017 ook gebruik gaat maken van de veel grotere MQ-9 Reaper; een onbemand vliegtuig dat 24 uur per dag, overal ter wereld, kan worden ingezet. Dit toestel kan via een satellietverbinding op afstand worden bestuurd waardoor slechts een deel van het personeel in een inzetgebied aanwezig hoeft te zijn.
Het is de bedoeling om de UAV capaciteit in de toekomst op Leeuwarden onder te brengen.
Commandovoering.
De geïntegreerde tactische commandovoering, de gevechts (CRC)- en verkeersleiding (MilATCC) van de luchtmacht worden nog uitgevoerd door het 711 Air Ops Sqn van het Air Operations Control Station Nieuw Milligen (AOCS NM).
De in 2010 op het AOCS NM (lucht-) mobiele snel inzetbare commandovoerings en radareenheid - Deployable Aircontrol centre Recognized airpicture centre S'"ensor fusion post ("DARS") - bemand met personeel uit diverse NATO-landen, is verplaatst naar Italië.
De tot op heden in gebruik zijnde ARES Medium Power Radars (AOCS NM en Wier) zijn na > 40jr op het eind van hun levensduur. Zij worden m.i.v. 2017 vervangen door 2 door Thales NL te leveren SMART-L GB radars.
I.v.m. de komende sluiting van het AOCS NM en overplaatsing van het personeel is de toekomstige operationele commandovoering van het CLSK in beraad.
Bezuinigingen onder het kabinet-Rutte.
In november 2010 gaf minister van Defensie Hans Hillen aan dat "Defensie €200 miljoen dient te bezuinigen" en dat rekening gehouden moest worden met een "verlies van 10.000 arbeidsplaatsen in de gehele krijgsmacht" waarbij gedwongen ontslagen niet waren uit te sluiten.
Alle krijgsmachtdelen kregen daarop met enorme inkrimpingsmaatregelen te maken.
Luchtmachtdagen.
De Luchtmachtdagen werden vroeger jaarlijks gehouden doch vanwege bezuinigingen geschieden deze nu periodiek. Hierbij valt jaarlijks telkens 1 krijgsmachtdeel af. Als de luchtmachtdagen plaatsvinden wordt gerouleerd tussen de bases Gilze-Rijen, Leeuwarden en volkel. Deze dagen staan i.h.k.v. werving van nieuw personeel en hierbij worden vliegshows en demonstraties gegeven waarbij het publiek gelegenheid heeft diverse vliegtuigen van dichtbij te bekijken.
Van stuntteam via demoteam naar aerobatic team.
The Grasshoppers in hun laatste kleurstelling
Ze maakten vaak gebruik van rook
Door de jaren heen was de grote publiekstrekker op open dagen altijd het optreden van een of meer stuntteams. Ook in het CLSK (toen KLu) hebben diverse stuntteams gevlogen. Het verschil met demoteams van andere luchtmachten was echter dat de Nederlandse teams allemaal door gewone vliegers waren bemand die de demo's naast hun normale werk erbij deden. Zij werden niet vrijgesteld van normale werkzaamheden zoals bij diverse teams van andere landen het geval is. Vanwege de vele ongevallen (diverse met fatale afloop) werd de term stuntteam later hernoemd tot respectievelijk demo en aerobatic team.
Ruiten 4 (1952-1955) was een stuntteam van de Vlb.Soesterberg dat vloog met 4 Gloster Meteors in rode kleuren met op beide motoren de kaart ruiten 4 geschilderd. In die tijd beschikte iedere vliegbasis wel over een lokaal stuntteam. Zoals de Jet Pipers (1954-1956) van het 328 Sqn van Vlb.Soesterberg; het 323 Sqn Stuntteam (1955-1956) van Vlb.Leeuwarden beiden vliegend met Gloster Meteors F Mk.8 en de Red Noses (1955-1957) van 314 Sqn Vlb.Eindhoven met F-84G Thunderjets en F-84F Thunderstreaks.
Een van de meest bekende teams was Whisky Four (1956 - 1965); een stuntteam geformeerd uit vlieger instructeurs van de jachtvlieg opleiding van Vlb.Woensdrecht. Het team vloog eerst met 5 Gloster Meteors maar schakelde daarna over op 4 Lockheed T-33’s. Het team vloog in binnen en buitenland en werd na een noodlottig ongeval waarbij 2 vliegers omkwamen in 1965 opgeheven. Whisky Four vloog in de kleuren zilver en beige-groen.
Dash Four (1956 – 1959) was een stuntteam bestaande uit vliegers van de Vlb.Volkel en vloog met F-84F Thunderstreaks. Dit team vloog alleen in Nederland met uitzondering van één optreden in de Verenigde Staten in 1958, waarbij 2 vliegers (niet fataal) crashten. Dash Four vloog in de kleuren rood/wit/ blauw; zilver; rood/wit en oranje.
Sandbag Diamond vloog alleen in 1963 en was een team van 315 Sqn gelegerd op Vlb.Eindhoven. Er werd gevlogen met 5 F-84F Thunderstreaks (4 in formatie en 1 solo). De toestellen hadden geen kleurenschema en vlogen gewoon in camouflagekleur.
Whisky Four ’67 was eveneens een stuntteam van de Vlb.Eindhoven dat met 7 F-84F Thunderstreaks zonder externe tiptanks in dezelfde beige/groen kleurencombinatie vloog als de oorspronkelijke Whisky Four. Na een fataal vliegongeval in 1967 werd het team opgeheven.
The Rascals (1970-1971) was een demoteam van 314 Sqn van Vlb.Eindhoven vliegend met 4 F-84F Thunderstreaks. Vanwege vervanging van de Thunderstreaks werd het team opgeheven.
The Grasshoppers (1973-1995) was een helikopterteam van 299 en later 300 Sqn van Vlb.Deelen. Ze kregen grote bekendheid nadat zij een officiële status als demonstratieteam hadden verworven. Het team vloog met de oerdegelijke Alouette III en trad op vele airshows shows in Europa op. De toestellen waren eerst voorzien van afwasbare gele strepen; daarna van gele vlakken; daarna van een wit zebrapatroon en ten slotte in een rood-wit-blauwe beschildering. Nadat in de jaren 90 besloten werd tot vervanging van gehele helikopter-vloot door modernere helikopters, werd het demonstratieteam opgeheven. Vier exemplaren zijn tot op heden (2014) behouden voor VIP en trainingsvluchten.
Naast de formele aerobatic teams, zijn er ook heden een aantal individuele "gelegenheids" aerobatic vliegers. Deze vliegen dan gedurende één seizoen een bepaald type vliegtuig of helikopter voor op (inter)nationale evenementen.
Vliegtuigen van de luchtmacht na de Tweede Wereldoorlog.
NB: De squadrons 18, 19, 120 en 121 waren ooit gestationeerd in het voormalig Nederlands-Indië en maakten deel uit van de Militaire Luchtvaart van het Koninklijk Nederlands-Indisch Leger.
Trivia.
Het luchtmachtuniform (Dagelijks Tenue en VeldTenue gladde stof) was na de Tweede Wereld Oorlog sterk gebaseerd op het RAF uniform. Het gewone werkpak was eerst groen maar werd in de 1970's vervangen door een grijze versie. In de 1980's volgde een lichtbruine versie die in de 1990's weer werd vervangen door het huidige camo-pak. Het typische luchtmachtblauw van het DT werd omstreeks 2013 vervangen door een donkere kleur blauw.
Voor de toekomst is samenwerking met andere luchtmachten zeer gewenst of essentieel. Sinds de invoering van de F-16 bestaat er al een vergaande samenwerking tussen de Noorse, Deense en Nederlandse Luchtmacht voor het, met grotendeels gesloten beurs, uitvoeren van het hoger onderhoud aan de belangrijke onderdelen van de avionica van de F-16 (het zogenaamde ATE-agreement).
