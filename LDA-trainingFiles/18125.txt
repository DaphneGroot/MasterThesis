 Kempen ziet verdere winstgroei in 1997. 
 AMSTERDAM, 20 feb (Reuter) - Merchant bank Kempen & Co NV verwacht in 1997 een verdere winstgroei nadat het netto resultaat in 1996 bijna verdubbelde tot 30,2 miljoen gulden. 
 "Hoewel financiele markten in toenemende mate een grillig karakter vertonen en de resultaten als gevolg hiervan kunnen fluctueren, verwachten wij in 1997 een verdere stijging van de winst per aandeel," aldus Kempen in een persbericht. 
 Kempen wijst er op dat de belangstelling voor het beleggen in aandelen al enkele jaren groeit bij particulieren en institutionele beleggers. 
 "Wij menen dat deze ontwikkeling van structurele aard is en zich de komende jaren zal voortzetten, voornamelijk op het gebied van vermogensbeheer," aldus de directie. 
 In 1996 steeg de winst per aandeel van 1,65 gulden tot 3,17 gulden en het dividend werd verhoogd van acht dubbeltjes tot 1,50 gulden. Het dividend over 1996 kan desgewenst in aandelen worden opgenomen, waarvan de details later bekend zullen worden gemaakt. 
 Kempens effectenbedrijf heeft het afgelopen jaar geprofiteerd van de recordomzetten om de Amsterdamse beurs maar ook de afdeling corporate finance kende zowel op de onderhandse als de openbare kapitaalmarkt een forse groei. 
 Mede door introductie van de beleggingsfondsen Orange Midcap Fund en Het Zonnestelsel en door de groei van het Orange Fund verdubbelde het voor particulieren en instituten beheerde vermogen tot ruim vier miljard gulden. 
 De totale baten stegen tot 87,7 miljoen gulden van 52,3 miljoen, waarbij de provisiebaten met 65 procent stegen tot 68,7 miljoen gulden. 
 Voornamelijk door het verhoogde activiteitenniveau namen de bedrijfslasten toe met 13,8 miljoen gulden tot 44 miljoen. 
 De voorziening voor de "stroppenpot" bleef onveranderd op een miljoen gulden. 
 Kempens eigen vermogen steeg, na winstdeling, met 20 procent tot 122,2 miljoen gulden. 
 De intrinsieke waarde per aandeel kwam op 12,52 gulden, vergeleken met 10,78 gulden een jaar eerder. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
