	'Alleen als je zwak bent, zie je Maborosi'
	Van onze medewerkster
Carolien Croon

ROTTERDAM
Het International Filmfestival Rotterdam 1996 prees zijn film Maborosi aan als 'meesterlijk debuut over een vrouw in een crisis, met referenties aan Ozu, Hou Hsiao-hsien en Antonioni'. Regisseur Hirokazu Kore-Eda (34) lijkt er verlegen van te worden. Het zal Japanse bescheidenheid zijn, want zolang je hem niet met zijn succes confronteert, kan hij ieder moment in de film motiveren. Zodra er lof zijn kant op komt, wimpelt Kore-Eda deze af, met een breed gebaar richting de 'zeer professionele crew', en lijkt het opeens of hij nauwelijks een aandeel had aan de film.
'Op de universiteit van Waseda in Tokyo heb ik creatief schrijven gestudeerd. Mijn medestudenten wilden romanschrijver worden, ik was dat nooit van plan. Ik heb me meer geconcentreerd op het schrijven van scenario's, maar ik moet bekennen dat ik tijdens mijn studie maar een paar scenario's heb geschreven. Eigenlijk heb ik niet zo veel gestudeerd. Onderweg van mijn huis naar de faculteit kwam ik langs een bioscoop waar ik vaak naar binnen ging en geregeld een hele dag bleef plakken. Een specifieke filmopleiding bestaat in Japan eigenlijk niet, de enige plek waar je het vak zou kunnen leren is in de bioscoop.'
Kore-Eda's andere leerschool was het werken met video. 'Ik heb voornamelijk televisiedocumentaires gemaakt, wat me heeft geleerd mensen te filmen. Want, hoewel de vorm die ik gebruik afwijkt, is de expressieve waarde, datgene wat ik wil uitdrukken, gelijk aan die van mijn documentaires.'
In zijn documentaires snijdt de Japanse regisseur vooral sociale onderwerpen aan, zoals vervuiling, minderhedenproblematiek en aids. Zijn programma's worden in Japan altijd na middernacht uitgezonden. 'Het zijn zware thema's die ik behandel. Maborosi, mijn eerste speelfilm, heeft ook een zwaar thema. Zelfmoord speelt een belangrijke rol in de film, en daarom wilde niemand geld in de film stoppen. De producent kreeg geen enkele omroep genteresseerd, en ook geen commercile sponsors. Zelfmoord is een beladen onderwerp in Japan. Het is uniek dat de film er gekomen is, de onafhankelijke producent TV Man Union heeft hem helemaal zelf gefinancierd. Pas toen de film in het buitenland in de prijzen was gevallen, is hij in Japan uitgebracht.'
De producent stelde voor het boek Maborosi te verfilmen. toen Hirokazu Kore-Eda bezig was met een documentaire over hetzelfde thema: het omgaan met en verwerken van verlies. 'Ik hoop dat mijn film mensen aan het denken zet, en dat dat niet ophoudt op het moment dat ze de bioscoop verlaten. Ik heb maar beperkte ruimte, in twee uur kan ik maar een stukje van mijn verhaal vertellen. Ik probeer kijkers aan te spreken op vergelijkbare ervaringen in hun eigen leven, over de dood, het leven, het gezin, man-vrouwrelaties. Ik wil elementen aanleveren waardoor ze daar bij stil kunnen staan.'
In Maborosi probeerde Kore-Eda de tijdloosheid uit te drukken. De gebeurtenissen in de film moesten niet gebonden zijn aan een bepaalde tijd of plek, maar een universele waarde krijgen. 'Wat ik zelf erg belangrijk vind in de film is het spel van licht en kleur. Er zitten veel symbolen in de film. De kleding moest een afspiegeling zijn van de gevoelens die spelen in het verhaal. In het begin is alles donker, ik gebruik donkere kleuren. Er zit een ontwikkeling in het kleurgebruik, een vloeiende lijn. Er komt steeds meer kleur en licht in. Hoofdrolspeelster Yumiko draagt in het begin van de film bijvoorbeeld een zwarte blouse, en op het eind een witte. Daarin heb ik geprobeerd uit te drukken dat er weer iets positiefs gebeurt. Niet dat het een ontrafeling is, het is geen conclusie, het zegt alleen dat er weer licht in haar leven komt.'
Maborosi gaat volgens Kore-Eda over controle. 'Accepteren dat je een blaadje in de wind bent, dat geen controle heeft over zijn vlucht. Je er bij neer kunnen leggen, dat is waar het om gaat. In hoeverre heb je zelf je eigen leven in de hand? Als regisseur heb ik geprobeerd zo weinig mogelijk te regisseren. Wat ik wilde bereiken was de acteurs met elkaar de ruimte te laten delen. Ik wilde hen zelf op een natuurlijke manier in de ruimte laten zijn, en vastleggen wat daaruit ontstond. De acteurs hebben veel hun eigen gang kunnen gaan. Als gezin, of als man en vrouw. Ze hebben veel tijd samen doorgebracht, ook samen veel leuke dingen gedaan. Iedereen was erg op zijn gemak. Op het moment dat we gingen draaien ging het eigenlijk vanzelf. De acteurs hebben vaak zelf de mise-en-scene vastgesteld.
'Het gebruik van flashbacks vind ik afgezaagd en flauw, die wilde ik in mijn film vermijden. Toch wilde ik elementen in de film brengen waardoor herkenning teweeg gebracht kon worden, zowel voor de kijker als voor Yumiko. Het zijn momenten waarop ze terugdenkt aan haar eerste man. Ik gebruik die elementen zowel in beeld als in geluid: de fiets en het belletje, dat aan het fietssleuteltje zit. Daar kom ik steeds op terug.'
Of Maborosi bestaat weet Hirokazu Kore-Eda niet, 'maar misschien zie ik eens het licht. Maborosi is een soort fata morgana waarin je wordt weggetrokken. Je ziet het alleen als je zwak bent, als je je krachten verliest. Het zou iedereen kunnen overkomen, het is iets wat je niet zelf in de hand hebt.'

Foto
	Hirokazu Kore-Eda. FOTO ANDR BAKKER

