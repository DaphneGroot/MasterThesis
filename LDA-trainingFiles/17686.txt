 ATAG VERWACHT FORS LAGER DERDE KWARTAAL. 
 ULFT, 10 okt (Reuter) - Industriele houdstermaatschappij Atag Holding NV heeft meegedeeld dat zij in het derde kwartaal van 1996 een aanmerkelijk lager resultaat verwacht dan in dezelfde periode van vorig jaar. 
 "Als gevolg van stagnatie in de Europese markten voor keukenapparatuur en de daardoor ontstane prijsdruk, is de winstmarge van keukenapparatuur in het derde kwartaal onder druk gekomen," aldus Atag. 
 Ook is volgens het bedrijf het resultaat van de verwarmingssector lager dan in het vergelijkbare kwartaal van 1995, omdat in het derde kwartaal, volgens plan, de aanloop van de produktie van de nieuwe CV-ketel plaatsvond. 
 "Dit heeft tot gevolg dat de resultaten van ATAG Holding als geheel over het derde kwartaal aanmerkelijk lager zullen zijn dan in het derde kwartaal van 1995," aldus het bedrijf dat zegt de kwartaalcijfers op 1 november te zullen publiceren. 
 Voor het hele jaar wordt geen verdere prognose gegeven. In juli zei Atag over heel 1996 een winst te verwachten die gelijk zou zijn aan de 28,4 miljoen gulden van 1995. 
 Voorafgaande aan de waarschuwing die Atag vandaag over haar kwartaalcijfers gaf werd de notering van het fonds op de Amsterdamse effectenbeurs onderbroken tot 11.50 uur. 
 Bij hervatting van de handel viel de koers terug tot 120 gulden, 7,50 gulden onder het slot van woensdag, en daarna viel de notering verder terug tot 119 gulden. Voorafgaand aan de handelsonderbreking bedroeg het koersverlies 2,50 gulden. 
 Woensdag steeg de notering van Atag nog met 6,10 gulden nadat enkele financiele analisten een koopadvies voor dit fonds hadden afgegeven. 
 - redactie Amsterdam, 020 504 5000. 
 (c) Reuters Limited 1996. 
