 SARAKREEK HERFINANCIERT U.S.-HYPOTHEEK. 
     AMSTERDAM, 8 jan (Reuter) - Sarakreek Holding NV zei op 
 woensdag dat het er in is geslaagd de hypotheek van $45,0 
 miljoen op het gebouw 250 Broadway in New York op gunstige 
 voorwaarden te herfinancieren. 
     De belangrijkste aspecten van de herfinanciering zijn: een 
 verlening van de looptijd van de lening tot maximaal vier jaar 
 na de oorspronkelijke aflossingsdatum in november 1997, het 
 recht om de lening achter te stellen bij de eventuele 
 financiering van huurverwervingskosten, en verder de 
 mogelijkheid om de lening onder bepaalde voorwaarden vervroegd 
 af te lossen met een aanzienlijke korting op de hoofdsom. 
     De middelen voor deze financiering zijn verschaft door de 
 Amerikaanse beleggingsgroep die in 1995 betrokken is geweest bij 
 de herkapitalisatie van Sarakreek. 
     Deze transactie creeert een stabiele basis voor het bestuur 
 van Sarakreek om de onderhandelingen voort te zetten met de 
 belangrijkste huurders die ongeveer 80 procent van het gebouw in 
 gebruik hebben en van wie de huurcontracten gedurende de komende 
 twee jaar aflopen. 
     Verwacht wordt dat deze onderhandelingen in de eerste helft 
 van 1997 tot een afronding kunnen komen. 
     Op dit moment kan echter nog geen duidelijkheid verschaft 
 worden over de uitkomsten van deze onderhandelingen en over het 
 mogelijke effect daarvan op Sarakreek's financiele situatie. 
     -- Redactie Amsterdam +020 - 504 5000. 
 (c) Reuters Limited 1997. 
