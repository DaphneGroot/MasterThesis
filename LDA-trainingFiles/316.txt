	Dode bij ongeluk met Nederlandse bus in Italie
	
ANP
BOLZANO
Een Nederlandse bus met 35 Belgische studenten en zeven leraren aan boord is maandag in Italië verongelukt. Daarbij is een dode gevallen. Eén zwaargewonde en twintig lichtgewonden zijn in een ziekenhuis opgenomen.
Het ongeluk gebeurde in de Aurina-vallei, vlakbij de grens met Oostenrijk. De bus van touringcarbedrijf J. Kuijpers uit Reusel slipte in een bocht op een met ijzel bedekt weggedeelte. Hij sloeg over de kop, rolde een helling af en kwam tien meter lager in de rivier Aurina terecht.
Meer dan honderd hulpverleners zijn in de weer en proberen de bus met hijskranen uit de rivier te halen. Volgens hulpverleners is het ongeluk mogelijk te wijten aan de slechte banden van de bus. Reddingswerkers houden de wacht om te voorkomen dat slachtoffers, die zich eventueel nog in de bus bevinden, door de stroming worden meegesleurd.
De leerlingen en hun begeleiders zijn afkomstig uit het Belgische Turnhout. De scholieren waren op wintersportvakantie naar Italie gegaan. Zij variëren in leeftijd van zestien tot negentien jaar.


