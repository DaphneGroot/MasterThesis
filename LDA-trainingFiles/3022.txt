	Conservatorenduo verzorgt inzending Biennale Venetie
	Van onze verslaggever
AMSTERDAM
Twee jonge tentoonstellingsmakers, Leontine Coelewij en Arno van Roosmalen, verzorgen dit jaar de Nederlandse bijdrage aan de Biënnale van Venetië. Het is voor het eerst dat een duo de Nederlandse inzending voor de prestigieuze internationale manifestatie voor beeldende kunst opzet en inricht.
Coelewij en Van Roosmalen zijn door de Mondriaan Stichting uitgekozen om hun 'affiniteit met de nieuwe ontwikkelingen in de Nederlandse beeldende kunst'. Coelewij (32) en Van Roosmalen (37) werkten eerder samen tijdens de KunstRai van 1995. Leontine Coelewij is stadsconservator in Amsterdam, Arno van Roosmalen doet hetzelfde in museum Boijmans van Beuningen in Rotterdam.
De tentoonstellingsmakers zullen binnen enkele weken een plan van aanpak aan de Mondriaan Stichting voorleggen, tegelijk worden dan de kunstenaars gepresenteerd, die Nederland in Venetië zullen vertegenwoordigen. De Biënnale begint op 15 juni.


