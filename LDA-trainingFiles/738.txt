	Amsterdam wordt volgens Patijn tijdens Eurotop niet 'opgepoetst'
	Van onze verslaggever
AMSTERDAM
Amsterdam zal zich tijdens de Eurotop in juni niet mooier voordoen dan het is. 'We zullen de stad aan eenieder laten zien zoals die is. Niet opgepoetst of gelikt gemaakt voor het moment.' Aldus gisteravond burgemeester Patijn tijdens de nieuwjaarsreceptie van het gemeentebestuur in het Amsterdamse Concertgebouw.
In juni komen de Europese regeringsleiders naar Amsterdam voor een topconferentie als sluitstuk van het Nederlandse voorzitterschap van de EU. Gevreesd wordt dat Amsterdam breed zal worden geÃ«taleerd als hoofdstad van vrije drugs en vrije seks. Zonder expliciet op deze verwachting in te gaan, maakte Patijn duidelijk dat hij niet gevoelig wil zijn voor beeldvorming.
De Amsterdamse burgemeester zei zich ervan bewust te zijn dat de stad het komend half jaar extra in de schijnwerpers staat. 'We zijn er trots op dat de Eurotop in onze stad wordt gehouden. Maar we zijn een vrije, onafhankelijke stad met een vrijheid die we ons door niemand zullen laten afnemen.'
Patijn maakte bekend dat voor de duur van het Nederlandse voorzitterschap van de Europese Unie Amsterdam zich zal tooien met een tijdelijk logo. Het is een Atlasfiguur die de wereldbol draagt waarop de twaalf sterren van Europa zijn afgebeeld. Daaronder staat de tekst: Amsterdam, capital of inspiration, hoofdstad van inspiratie.

