	Personeel van postkantoren dreigt met acties
	ANP
ZOETERMEER
Het personeel van Postkantoren BV dreigt met acties. De onderhandelingen over een omvangrijke reorganisatie verlopen niet naar tevredenheid. De vakbond AbvaKabo wil voor zijn leden aanvullingen op de sociale begeleidingsregeling die bij de verzelfstandiging van KPN in 1993 is afgesproken.
Bij Postkantoren raken de komende jaren ongeveer 280 mensen hun baan kwijt. Nog eens meer dan 700 werknemers moeten op een andere plek gaan werken. Postkantoren, een gezamenlijke onderneming van ING en KPN, wil de ondersteunende activiteiten van de elf regiokantoren en die van het hoofdkantoor in Den Haag gaan concentreren in Utrecht.
De reorganisatie bij Postkantoren is een van de vele aangekondigde reorganisaties bij KPN. Zo kondigde PTT Telecom vorige maand aan de organisatie drastisch te wijzigen. Hier krijgt de helft van de 30 duizend man personeel mee te maken. Hierdoor bestaat bij het personeel van Postkantoren de angst dat de mogelijkheden voor herplaatsing binnen KPN drastisch zijn beperkt.
De bond eist dat bij de reorganisaties geen gedwongen ontslagen vallen. Daarnaast wil zij van de directie van Postkantoren extra toezeggingen voor woon- en reiskosten voor werknemers die herplaatst worden, uitbreiding van de maximale periode dat werknemers overcompleet kunnen zijn en aanvullende afspraken voor om-, her- en bijscholing.
Vrijdag onderhandelen de bonden met de directie van Postkantoren. Eventueel zal de bond volgende week acties voorbereiden.

