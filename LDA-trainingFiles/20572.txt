Hunebedcentrum.
Het Hunebedcentrum is een archeologisch museum in het Drentse dorp Borger, op een steenworp afstand van het grootste hunebed van Nederland.
Het museum beschikt over een museumwinkel, een museumcafé en een kenniscentrum. Op het terrein van het Hunebedcentrum staat een reconstructie van een steentijdhuis met bijbehorende oertuin, de keientuin en een graanspieker.
Geschiedenis.
Het Hunebedcentrum maakt deel uit van de stichting "Borger, Prehistorisch Hart van Nederland", opgericht in 1959. Het museum begon in 1982 in het Armenwerkhuis aan de Bronnegerstraat in Borger. In 1984 kreeg het de naam "Nationaal Hunebedden Informatiecentrum". Op 27 mei 2005 werd een geheel nieuw Hunebedcentrum geopend door prinses Margriet. Het schetsontwerp van het nieuwe gebouw werd gemaakt door de architect Aldo van Eyck, bekend van onder meer het Burgerweeshuis in Amsterdam. Hij overleed in 1999. Zijn weduwe Hannie van Eyck-van Roojen heeft samen met architect Abel Blom het oorspronkelijke ontwerp gerealiseerd. Het restaurant is gemeubileerd met stoelen en tafels ontworpen door Alvar Aalto. In november 2015 werd bekend dat het centrum wederom een facelift zou ondergaan.
Oek.
Oek, beeld van Yvonne van Oorde
Om de prehistorie te doen leven voor kinderen heeft het Hunebedcentrum de verhalen bedacht van Oek, kind van hunebedbouwers. Zij worden geschreven door museumdirecteur Hein Klompmaker met tekeningen van Roelof Wijtsma.
Collectie.
Het Hunebedcentrum vertelt het verhaal over de hunebedden en de hunebedbouwers in vaste en tijdelijke tentoonstellingen. De inrichting van het museum is door een team van archeologen, ontwerpers en museumdeskundigen ontwikkeld. Een museumbezoek wordt ingeleid door de film "De Reis van de Steen" in het auditorium de Pingo. In deze film wordt de gletsjer-reis van een hunebedsteen, van de bergen in Scandinavië naar het grote hunebed in Borger, in film en geluid verbeeld. In de expositie zijn de leefomstandigheden van een familie hunebedbouwers te zien. Door een landschapsmaquette krijgt de bezoeker een beeld van een nederzetting in de nieuwe steentijd. Centraal in het Hunebedcentrum is een gedetailleerde reconstructie van het hunebed D26 opgebouwd, met de complete, in 1970 door archeoloog Jan Albert Bakker opgegraven inventaris ervan. Deze inventaris bevat meer dan 150 potten trechterbekeraardewerk. In het museum staat ook een kleiner type graf: de steenkist uit Heveskesklooster. Het hierbij behorende hunebed G5 is echter niet in Borger ondergebracht, maar in het Muzeeaquarium Delfzijl nabij de plek waar hunebed en steenkist in 1982 zijn opgegraven.
Naast de vaste collectie biedt het Hunebedcentrum plaats aan tijdelijke exposities van bijzondere nationale en internationale aspecten van de prehistorie.
