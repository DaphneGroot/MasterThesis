	Bloody Sunday is na 25 jaar nog steeds 'open wond die pas kan helen als waarheid bekend wordt'
	Van onze correspondent
Bert Wagendorp
 LONDEN
Een kwart eeuw duurt de langste zondag in de geschiedenis van Ierland nu al. De geest van Bloody Sunday, die op 30 januari 1972 op een mooie, maar koude winterzondag in Londonderry uit de fles kwam, is daarin nog steeds niet weergekeerd. Dertien doden vielen er die dag, en later nog één.
Niemand weet waarom precies, maar de roep om de waarheid klinkt nog even helder als 25 jaar geleden.
Het moet, als The Guardian van 1 februari 1972 geloofd mag worden, een gezellige boel zijn geweest, die zondag in Londonderry - Derry voor de roomskatholieke meerderheid van de stad in Noord-Ierland. 'De stemming was bijna uitgelaten', schreef de verslaggever en het leek wel 'alsof het carnaval van Derry was begonnen'.
In de katholieke wijk Creggan maakten duizenden mensen zich op voor een mars naar het centrum, uit protest tegen de zes maanden eerder door de Britten ingevoerde interneringswetten, die het mogelijk maakten mensen zonder vorm van protest gevangen te zetten.
De demonstratie was illegaal. Maar er waren die januarimaand in heel Noord-Ierland al elf van dergelijke demonstraties geweest, en die waren allemaal zonder extreme gewelddadigheden verlopen.
Niettemin had het Britse opperbevel extra troepen naar Derry laten komen, en niet de geringsten. Het Eerste Bataljon van het Regiment Parachutisten was vanuit Belfast naar de stad gehaald. De para's vormden in de hoofdstad een gevreesde eenheid; hun verschijning alleen al was meestal voldoende voor uitgestorven straten.
In de voorgaande maanden was het in Derry zeer onrustig geweest. Onder leiding van de jonge Martin McGuinness - nu met Gerry Adams een van de leiders van Sinn Fein - had de IRA Creggan en dat andere nationalistische bolwerk, Bogside, omgevormd tot no-go-area's, waar Britse militairen en de RUC niets hadden in te brengen. Met name een groep van zo'n vijfhonderd 'hooligans' maakte het de militairen lastig.
Maar vooralsnog leek er die zondagmiddag weinig aan de hand, zelfs niet toen de stoet in Williams Street voor een barricade moest halthouden: het centrum van de stad was afgesloten.
De leiders van de demonstratie keerden om, gevolgd door het merendeel van de anderen, om naar Free Derry Corner te gaan, in het hart van de Bogside. Daar zou onder anderen Bernadette Devlin de menigte toespreken.
Een kleine groep demonstranten wierp ondertussen de gebruikelijke stenen en andere projectielen naar de soldaten.
En toen, om zeventien over vier, ongeveer op het moment waarop Devlin even verderop haar speech zou beginnen, klonken er schoten. De Britse para's openden het vuur op de menigte die zich nog ophield ter hoogte van de flats in Rossville Street.
Er brak onmiddellijk hevige paniek uit. Een kwartier duurde het schieten, langer niet. Toen waren dertien mensen dodelijk gewond, van wie zeven jonger dan negentien jaar. Van de dertien zwaar gewonden overleed er later nog één. Bloody Sunday, tot dan een verwijzing naar de bloedige moord door de IRA op elf Britse politie-officieren, op zondag 21 november 1920 in Dublin, had er een nieuwe en gruwelijke betekenis bij.
Deze bloedige zondag zou een keerpunt worden. In de voorgaande drie jaar waren in Noord-Ierland bij ongeregeldheden tussen leger, katholieken en protestanten 250 doden gevallen. In de elf maanden na 30 januari 1972 alleen waren dat er 470. Bloody Sunday markeerde het begin van wat een echte burgeroorlog genoemd mag worden, die pas met de wapenstilstanden van 1994 (tijdelijk) eindigde.
De IRA kreeg opeens een toevloed van jonge recruten te verwerken, en in reactie daarop formeerden de protestanten hun eigen milities. Bloody Sunday was voor Noord-Ierland een fataal moment, dat een orgie van geweld tot gevolg had en voor lange tijd de relaties tussen Engeland en Ierland vergiftigde.
Onmiddellijk na het voorval in de Bogside brak een internationaal pandemonium los. De felste veroordelingen van het Britse geweld kwamen uit Ierland, waar de Taoiseach, Jack Lynch, het woord barbarisme in de mond nam. Op 2 februari staken demonstranten in Dublin de Britse ambassade in brand. Terwijl de politie toekeek, brandde die tot de grond toe af.
Om de verontwaardiging te dempen, stuurde de Britse regering even later haar hoogste juridische autoriteit, de Opperrechter voor Engeland en Wales Lord Widgery, naar Noord-Ierland om de gebeurtenissen te onderzoeken. Maar bijna vanaf het begin hing rond Widgery's naspeuringen een verdachte geur: was de rechter op zoek naar de waarheid, of trachtte hij die juist te verdoezelen?
Widgery's rapport was vaag en liet veel vragen open. Er zouden, schreef de rechter, geen doden zijn gevallen als er geen illegale mars was geweest. Maar aan de andere kant zou de situatie vermoedelijk niet zo uit de hand zijn gelopen, als het leger zich terughoudender had opgesteld.
De cruciale vraag was, waaróm de para's waren gaan schieten. Volgens het leger gebeurde dat nadat er vanuit de menigte op de soldaten was geschoten. En hoewel hij daarvoor geen aanwijzingen vond, ging Lord Widgery in die lezing mee. 'Anders zou er voor de soldaten geen reden zijn geweest het vuur te openen.'
De Nationalisten waren woedend over de conclusies in het Widgery-rapport. Bijna onmiddellijk werd een nieuw onderzoek geëist, nu door een internationale, onafhankelijke commissie. Maar dat verzoek werd 25 jaar lang herhaald, zonder dat de Britse regering erop inging. Verder dan John Majors verklaring uit 1993, 'dat aangenomen mocht worden dat de slachtoffers van Bloody Sunday onschuldig waren', wilde de regering niet gaan.
Twee onafhankelijk van elkaar uitgevoerde onderzoeken, wierpen de afgelopen dagen een nieuw licht op de gebeurtenissen. De televisiezender Channel Four en de Ierse schrijver en mensenrechtenactivist Don Mullan kwamen met bewijzen dat er op Bloody Sunday niet alleen vanuit de rangen van soldaten bij de barricades op de betogers werd geschoten, maar ook vanaf de hoge stadsmuren. Daarvandaan zouden minstens drie mensen zijn doodgeschoten.
En dat zou kunnen wijzen in de richting van een geplande actie van het leger, een poging om de nationalisten van Derry een lesje te leren, te intimideren. Mullan, die deze maand een boek publiceerde onder de titel Eyewitness Bloody Sunday, vond ook aanwijzingen dat wijlen Lord Widgery bewust feiten heeft achtergehouden, die wijzen op een andere rol van het leger dan een puur defensieve.
Zo achtte hij het niet nodig opnamen te beluisteren die een radio-amateur had gemaakt van radiocontact tussen legeronderdelen, en die zouden bevestigen dat ook vanaf de muren werd geschoten.
Het argument van Widgery: de opnamen waren illegaal. Widgery had de beschikking over zevenhonderd getuigenverklaringen, maar de verklaringen over beschieting van bovenaf werden stelselmatig uit de rapportage gehouden.
Vandaag komen in Derry weer duizenden mensen bijeen om Bloody Sunday te herdenken. De roep om een nieuw onderzoek zal andermaal klinken. Want, zoals McGuinness het zaterdag tijdens een herinneringsmars in Londen uitdrukte: 'Bloody Sunday is een open wond, die pas kan helen als de waarheid bekend wordt.'

Foto
	Een van de slachtoffers op Bloody Sunday in Londonderry, 30 januari 1972. Tijdens de rellen werden dertien burgers gedood. FOTO GILLES PERESS/MAGNUM/ABC

