Olen (BelgiÃ«).
Olen is een gemeente in de Belgische provincie Antwerpen, gelegen langs het Albertkanaal en de snelweg E313. De Kempense gemeente telde op 1 januari 2017 12.381 inwoners. Ze behoort tot het gerechtelijk kanton en kieskanton Herentals.
Geschiedenis.
In Olen zijn prehistorische vondsten gevonden die wijzen op een vroege bewoning van het gebied. Olen wordt voor het eerst vernoemd rond het begin van de 11e eeuw als het Sint-Salvatorkapittel te Utrecht de rechten van het gebied van Olen (destijds aangeduid als "Odlo") en Westerlo verkreeg van de graaf Ansfridus, bisschop van Utrecht. Olen en Westerlo waren daarna eeuwenlang aan elkaar gekoppeld.
Ten noorden van het centrum van Olen ontstonden in de loop van de tijd een aantal kleinere kernen, agrarische gehuchtjes. Deze werden uiteindelijk tezamen Achter-Olen genoemd. Thans is het de tweede kern van Olen, aan de andere kant van het Albertkanaal en draagt het de naam O.-L.-V.-Olen, al spreekt men in de volksmond nog vaak van Achter-Olen. De tweede woonkern van Olen wordt onder meer door de Brug bij Olen-Hoogbuul verbonden met het centrum van Olen.
Door de industrialisatie vanaf de 19e eeuw van het agrarische noorden van de gemeente Olen ontstond naast de samenvloeiende gehuchtjes er in het begin van de 20e eeuw ten noorden van Achter-Olen een geheel nieuwe kern. Dat werd in 1912 ook een eigen parochie, St.-Jozef-Olen.
Kernen.
De gemeente bestaat uit drie woonkernen (en parochies); Olen (Olen-Centrum / Sint-Martinus-Olen), Onze-Lieve-Vrouw-Olen (Achter-Olen) en Sint-Jozef-Olen (Olen-fabriek).
Structuur.
De gemeente Olen maakt deel uit van het kieskanton Herentals, gelegen in het provinciedistrict Herentals, het kiesarrondissement Mechelen-Turnhout en ten slotte de kieskring Antwerpen.
Legislatuur 2007 - 2012.
De Olense Gemeentebelangen (OGB-VLD) en Groen! trokken in kartel naar de stembus met de kieslijst O1. Burgemeester was Marcel Bellens (CD&V), hij kreeg 1470 voorkeurstemmen. Hij leidde een coalitie met O1.
Legislatuur 2013 - 2018.
Burgemeester was Marcel Bellens (CD&V), in 2015 opgevolgd door Seppe Bouquillon (CD&V). Hij leidt een coalitie bestaande uit CD&V en O1. Samen vormen ze de meerderheid met 12 op 21 zetels.
Resultaten gemeenteraadsverkiezingen sinds 1976.
De zetels van de gevormde coalitie staan vetjes afgedrukt
Volksverhaal.
Olen is bekend door de sage van de pot met drie oren.
Strips.
Het Suske en Wiske-verhaal "De pottenproever" speelt zich af in Olen. De pot met drie oren speelt een belangrijke rol, maar ook onderdelen uit andere volksverhalen over Olen komen voorbij.
In 2014 verscheen er een reeks bierviltjes met cartoons van Olens legendes.
Katholicisme.
De parochies van de gemeente Olen vormen samen met die van Herentals de federatie Herentals-Olen die op haar beurt deel uitmaakt van het dekenaat Zuiderkempen en het Bisdom Antwerpen. De gemeente omvat 3 parochies: Sint-Martinus-Olen, Onze-Lieve-Vrouw-Olen en Sint-Jozef-Olen.
Economie.
Een belangrijk bedrijf in de Olense economie is Umicore Olen, vestiging van Umicore.
