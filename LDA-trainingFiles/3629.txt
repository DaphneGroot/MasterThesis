	Speelse prins in magische wereld van goed en kwaad
	Danstheater Arena met Prins van Oranje. Choreografie: Suzy Blok. 12 Oktober, De Brakke Grond, Amsterdam. Tournee. Vanaf 4 jaar.
Goed en kwaad, liefde en haat, spanning en een vleugje magie. Dat gaat er bij kinderen altijd goed in, of het nou een soap of een dansvoorstelling betreft. Dat heeft Suzy Blok begrepen. Doorgaans maakt zij (samen met Christopher Steel) hele stoere, acrobatische, moderne dans. Maar voor Prins van Oranje dat ze als gastchoreografe bij Kim van der Boons Danstheater Arena maakte, bedacht ze een bijna traditioneel scenario.
In een ver vreemd land is het altijd donker. Elders bestaat een droomland waar de zon altijd schijnt en waar volop oranje fruit groeit. De prins is een aantrekkelijke jongeman die op zoek is naar een prinses. Moedig beschermt hij zijn zon, in de voorstelling een oranje lichtgevende bol, en trotseert hij tal van gevaren.
Behendig bestrijdt hij onzichtbare vijanden. Maar tegen de bedrieglijke charmes van de prinses van het duistere land is hij amper bestand. Ze wil hem de stralende bol afnemen. Als haar verleidingstruc niet langer werkt, verdooft ze hem met een ander geheim wapen. Ware liefde triomfeert tot slot, het kwaad wordt overwonnen.
Dit romantische gegeven werkt Blok evengoed met verbluffende eenvoud en ook speels uit. Daarbij helpt het sobere, fraaie decor van Vincent Sturkenboom, een halfronde houten wand waarin een intiem speelvlak wordt gecreerd. Twee openingen zijn er, en in het midden is een vierkant uitgespaard waarachter de 'droomscnes' zich afspelen.
Met een minimum aan attributen, een zwaard, een lichtbol, zetten de dansers hun personages neer: Renato Bertolino een edele prins, Iris Reyes een veile prinses, Annemarie de Ruiter een innemend meisje, en Patricia van Nugteren haar rivale die toch ook trouw blijkt te zijn.
De scnes zijn afwisselend, het tempo is vlot en de handeling is logisch, voor kinderen goed te volgen. En anders is er nog genoeg te zien, zoals de grappige gebarentaal, een mix tussen 'hints' en 'balletpantomime', waarmee de danseressen elkaar een verhaal 'vertellen'. Blok past haar acrobatische dansstijl gelukkig selectief toe. En dan werkt die optimaal bij enkele duetten en een trio: enerverend, helemaal in het deel dat is gezet op percussie van Jan Dries Groenendijk.
Enigszins geforceerd echter, zijn de videofilmpjes die Blok met Steel maakte. De beelden lopen simultaan met de handeling en breken er soms op in. Functioneel is dat multi-media gedoe voor peuters niet. Die kijken dan alleen nog naar wat voor hen stomweg de tv is. Dat haalt ze juist weg van de magie die Blok in Prins van Oranje weet op te roepen.
Isabella Lanz

