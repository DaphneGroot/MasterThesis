Nieuw-Vennep.
Nieuw-Vennep is een plaats in de gemeente Haarlemmermeer gelegen in de provincie Noord-Holland met 31.212 inwoners (1 januari 2014).
Geschiedenis.
Nieuw-Vennep is een van de twee plaatsen die officieel gesticht werden na de drooglegging van de Haarlemmermeer. Het andere dorp was Hoofddorp. Tot 1868 heette Nieuw-Vennep "Venneperdorp", daarna is tot in de jaren zestig van de vorige eeuw de naam gewijzigd in De Vennep. Ten noordwesten van het huidige Nieuw-Vennep lagen in de middeleeuwen twee eilandjes "Vennip" of "Vennep", waar Nieuw-Vennep zijn naam aan te danken heeft. Bij de drooglegging van de Haarlemmermeer waren die eilandjes overigens allang verdwenen. Het tweetal ontleende zijn naam aan een veenriviertje: in een tiende-eeuws document staat de ‘flumen Fennepa’ vermeld (fen = ‘weide’, apa = ‘water’, dus ‘weidewater’).
De eerste bewoners waren landarbeiders die onder moeilijke omstandigheden moesten leven. Door de zware omstandigheden kreeg het dorp als bijnaam "De Krim", afgeleid van de Krimoorlog die tussen 1853 en 1856 woedde. Doordat Hoofddorp het bestuurlijk en economische centrum van de gemeente werd, bleef de ontwikkeling van Nieuw-Vennep achter. Op 2 november 1862 werd de Nederlands-hervormde kerk (de Witte Kerk) in gebruik genomen.
Ontwikkeling.
Na de Tweede Wereldoorlog maakte Nieuw-Vennep een snelle groei door. Van nog geen 3000 inwoners in 1958, groeide het in 1975 naar zo'n 14.000 inwoners en in 2003 naar 23.000 en naar 30.000 in 2006. De ligging in de Randstad en de uitbreiding van de bedrijvigheid hebben bijgedragen aan de groei. Belangrijke bedrijven waren de Vicon, producent van landbouwwerktuigen die overgenomen is door Kverneland, een Noors bedrijf, en distilleerderij Bols. Deze laatste verplaatste de productie eind jaren 60 van Amsterdam naar Nieuw-Vennep waar het eind jaren 90 uit verdween richting Zoetermeer. Het pand werd het laatst door Stork Fokker gebruikt. Nu staat het pand te huur.
Wijken en gebieden.
Het dorp bestaat uit de volgende wijken en gebieden: Oost, Welgelegen, West, Linquenda, Welgelegen-Noord, Centrum, Getsewoud-Zuid, Getsewoud-Noord, Industrieterrein Spoorzicht, Bedrijvenpark Nieuw-Vennep Zuid en Industrieterrein Pionier. In 1998 werd begonnen met de bouw van Getsewoud-Zuid en in 1999 met Getsewoud-Noord. De bouw van Getsewoud zou voor een verdubbeling van het aantal inwoners van 1997 zorgen. In 2003 werd het geheel vernieuwde winkelcentrum De Symfonie geopend. In 2008 werd ook het project Nieuwe Kom, een vernieuwing en uitbreiding van het centrum van Nieuw-Vennep-Centrum, gelanceerd, maar dit is grotendeels stil komen te liggen. Aan de zuidrand is in 2008 begonnen met de ontwikkeling van een wandelpark, Venneperhout genaamd. Dit park loopt vanaf de Hoofdvaart tot de IJweg.
Ook zijn er vier smalle, lang gerekte, parken ontstaan in de wijk Getsewoud-Zuid, Getsewoud-Noord. Dit betreft het lentepark, zomerpark, herfstpark en winterpark. Deze parken zijn aaneengesloten en een scheiding tussen de verschillende wijken in Getsewoud met een fietspad, wandelpad en een waterpartij met bruggen.
Verkeer en vervoer.
Nieuw-Vennep ligt aan het kruispunt van de Venneperweg en Hoofdweg. De eerste loopt van Beinsdorp naar Burgerveen, de tweede van Buitenkaag naar Lijnden. Het kruispunt vormt het centrum van het dorp. Ten oosten van Nieuw-Vennep loopt de A4 met het knooppunt Burgerveen. Ten zuiden van Nieuw-Vennep loopt de N207 die is verbreed tussen Nieuw Vennep, Valutaweg, en de aansluiting van de A4 en A44. De verbreding van de N207 tussen de Valutaweg Nieuw-Vennep en Hillegom werd in 2015 gerealiseerd. Ten westen ligt de N205 (Drie Merenweg).
Nieuw-Vennep heeft een NS-station aan de Schiphollijn. In beide richtingen stopt viermaal per uur een stoptrein.
Sinds 2008 heeft Nieuw-Vennep een aansluiting op de Zuidtangent, de snelle busverbinding (310) naar Amsterdam (Zuid - WTC) via Hoofddorp/ Schiphol. Op station Hoofddorp kan een snelle overstap gemaakt worden naar Amstelveen en Amsterdam Zuidoost (300) of naar Haarlem (300). Verder rijden er diverse streekbus(en) door het dorp naar Hoofddorp, Lisserbroek, Lisse, Hillegom, Buitenkaag, Sassenheim, Oegstgeest, Noordwijkerhout, Noordwijk, Katwijk, Wassenaar en Den Haag.
Nieuw-Vennep heeft ook een P&R locatie ten zuidoosten van de wijk Getsewoud-Zuid.
Sport.
Nieuw-Vennep kent twee voetbalverenigingen: FC VVC en SV DIOS, gelegen in de oude dorpskern. Midden in het dorp ligt het complex van korfbalvereniging KV KIOS. Aan de rand van Getsewoud-Noord is hockeyclub MHC De Kikkers gevestigd, aan de Fandango 19. Aan de Oosterdreef is honk- en softbalclub Vennep Flyers gevestigd. Ook is er een scoutingterrein gevestigd, Scouting Kagiwepi. Volleybalvereniging Haarlemmermeer Zuid (VHZ) speelt in de sporthal de Estafette. Daarnaast heeft Nieuw-Vennep een eigen wielerronde; de Wielerronde van Nieuw-Vennep.
