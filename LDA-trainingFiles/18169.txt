 GEVEKE VERWACHT VERDERE GROEI VAN HET RESULTAAT IN 1997. 
 AMSTERDAM, 3 maart (Reuter) - Technische handelsonderneming Geveke NV verwacht dat het resultaat in 1997 verder zal toenemen. 
 "Mede gezien de eind 1996 aanwezige orderportefeuille van 203 miljoen gulden (1995: 157 miljoen gulden) rekenen wij voor 1997 op een verdere groei van het resultaat," aldus Geveke in een bericht. 
 In 1996 werd een netto winst geboekt van 23,2 miljoen gulden, vergeleken met 19,7 miljoen in 1995. In juli zei Geveke een minstens gelijk tweede halfjaar te verwachten nadat in het eerste halfjaar een winstgroei van 25 procent was gerealiseerd. 
 "Wij gaan ervan uit dat onze markten ook in 1997 weinig groei zullen kennen. Onder deze omstandigheden zal de winstgroei naar verwachting vooral worden bereikt door verdere efficiencyverbeteringen en een voortgaande uitbouw van de product support-activiteiten (after sales service)," aldus Geveke in een bericht. 
 "Deze winstgroei kan nog worden versterkt door mogelijke acquisities in het kader van de beoogde uitbouw van bestaande kernactiviteiten," aldus Geveke. 
 - Redactie Amsterdam +020 - 504 5000. 
 (c) Reuters Limited 1997. 
