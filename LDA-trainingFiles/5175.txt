	Atletiekunie trekt cassatie zaak-Krabbe in
	DPA
NEUBRANDENBURG
De Internationale Amateur Atletiek Federatie (IAAF) heeft de cassatie voor het Duitse Hooggerechtshof in de zaak tegen de vroegere atlete Katrin Krabbe-Zimmermann ingetrokken. Dat bevestigden de advocaat van Krabbe, Thomas Summerer, en de juridisch adviseur van de Duitse Atletiek Bond, Clemens Prokop, dinsdag.
Door deze stap van de IAAF wordt de uitspraak van het Hof van Beroep in München van 28 maart vorig jaar rechtsgeldig. Daarbij werd de nu 27-jarige oud-wereldkampioene op de 100 en de 200 m, die schadevergoeding van de federatie eiste na een schorsing, gedeeltelijk in het gelijk gesteld. Volgens Summerer zal Krabbe zeker een bedrag van een miljoen mark (1,13 miljoen gulden) verlangen. 'Dat is het minste. We hebben een gesprek met de IAAF aangevraagd en zijn vast van plan dat door te zetten.'
De IAAF heeft van cassatie afgezien omdat men absoluut niet bang is een schadevergoeding op tafel te moeten leggen. 'Alle deskundigen, die wij hebben geraadpleegd, hebben ons verzekerd dat we geen risico lopen', aldus secretaris Istvan Gyulai. 'We twijfelen geen moment aan hun oordeel.'
Krabbe had de IAAF en de Duitse bond (DLV) destijds voor de rechter gedaagd wegens een onrechtmatige schorsing voor het gebruik van het verboden middel clenbuterol. Ze was met Grit Breuer en Manuela Derr in juli 1992 tijdens een trainingskamp in Zuid-Afrika gecontroleerd. De DLV schorste de atlete hetzelfde jaar nog wegens onsportief gedrag voor een jaar. Clenbuterol stond niet op de lijst van verboden middelen van de bond. Deze maatregel achtte de rechtbank van München wel legaal. De IAAF zette Krabbe echter twee keer twee jaar buitenspel. De herhaalde schorsing vond geen genade in de ogen van de rechters.
Prokop acht de kans dat Krabbe daadwerkelijk ruim een miljoen gulden smartengeld zal ontvangen uiterst klein. 'Ze moet elke mark die ze kan krijgen met beide handen aangrijpen', zei hij.''
Hoewel volgens de regels bij de IAAF officieel nog wel een maximum straf van vier jaar geldt, zijn dopingzondaars de laatste tijd zonder uitzondering voor twee jaar geschorst. Prokop: 'De IAAF geeft nu min of meer toe dat twee jaar het maximale is.' Volgens Gyulai wordt inderdaad aan een wijziging van de tuchtreglementen gewerkt. 'Met als voornaamste doel meer evenwicht te bereiken in de strafmaten.'
Als de advocaat van Krabbe met de IAAF niet tot overeenstemming kan komen, dreigt een nieuwe juridische haarkloverij. 'Ik ga door tot het einde', heeft Katrin Krabbe, die tegenwoordig een autosportmagazine uitgeeft in haar woonplaats Neubrandenburg, al laten weten.

