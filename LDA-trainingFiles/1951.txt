	'Ik begrijp agenten die bang zijn'
	'Drie weken geleden, tijdens het jaarlijkse jazzweekend in Gouda, had ik nachtdienst en surveilleerde ik in burger in de binnenstad. Ik was alleen. Rond middernacht kwam ik op de Markt tegenover een jongen te staan. Het was net als in een smalle gang: passeren we links of passeren we rechts? Hij vroeg: wat mot-je? Ik antwoordde: wat wil je nou? En voor ik het wist had ik een kopstoot en twee vuistslagen te pakken.
'Ik heb die jongen vastgepakt en ben een caf ingelopen. Maar een maat van hem kwam tussenbeide en ik heb hem losgelaten omdat ik vreesde nog meer klappen te krijgen. Mijn collega's hebben me naar het ziekenhuis gebracht. Ik had een zwelling op mijn jukbeen en twee gekneusde ribben.
'Een uur na de vechtpartij is die jongen opgepakt. Hij zegt dat hij te veel drank op had, maar ik heb niet gemerkt dat hij stomdronken was.
'In het caf waar ik me verschanste, namen de bezoekers nauwelijks de moeite om even om te kijken. Ik had pijn in mijn lijf, dat moet wel duidelijk zijn geweest. En ik was herkenbaar als politieagent: mijn pistool was zichtbaar en via mijn portofoon heb ik om ''assistentie collega'' verzocht. Aan de barkeeper heb ik nog gevraagd in welk caf ik mij bevond. Maar iedereen dronk gewoon door en niemand vroeg: gaat het wel?
'Ik ben daar niet verbitterd over, ik ken het verschijnsel. Als de politie gebeld is, denken burgers vaak dat ze zelf niets meer hoeven te doen. Ik verwacht ook weinig van een ander. Ik denk altijd: ik moet actie ondernemen want ik ben agent. Maar het heeft me wel verbaasd. Ik zou zelf gereageerd hebben, maar dat komt misschien door mijn vak.
'Na het incident ben ik onmiddellijk weer aan het werk gegaan. Ik ben niet bang, maar dat beschouw ik niet als een verdienste. Misschien scheelt het dat ik veel binnen zit. Ik ben commissaris, hoofd politiezaken en ik ben verantwoordelijk voor alle groepen van de basispolitiezorg en de recherche.
'Maar ik heb begrip voor collega's die wel bang zijn. Ons Bedrijfs Opvang Team wordt na iedere ingrijpende gebeurtenis ingeschakeld om agenten op te vangen. Collega's die vaak worden geconfronteerd met geweld tegen burgers en dan ook nog zelf worden belaagd, haken soms af. Ze gaan op straat terughoudender optreden of ze rijden bij een vervelende melding een blokje om. Soms willen ze alleen nog maar een bureaufunctie of ze stoppen helemaal met het werk. Toch heeft mijn vechtpartij nog enige zin gehad. Binnenkort gaan we met een aantal horeca-ondernemers om de tafel zitten om te bekijken wat we samen kunnen doen om het geweld terug te dringen. In de binnenstad vinden vooral in het weekeinde regelmatig incidenten plaats. En de problematiek kan niet alleen op het bordje van de politie worden geschoven. Er was tijdens het jazzweekend voldoende politie , maar dat is blijkbaar volstrekt geen garantie dat er niks gebeurt.
'De oorzaak van de problemen moet worden aangepakt. In Gouda hebben we veel overlast van Marokkaanse jongeren. De jongen die mij aanviel, was ook een Marokkaan. Hun houding heeft te maken met een generatieconflict, met gebrekkige integratie, met werkloosheid, met onvoldoende scholing. Allemaal bekende thema's. Ik heb het al vaker gezegd, en dan wordt onmiddellijk je kop eraf gehakt, want het is blijkbaar een geruststellend idee. Maar de misdaad los je niet op met een paar extra agenten op straat.'
Ellen de Visser

