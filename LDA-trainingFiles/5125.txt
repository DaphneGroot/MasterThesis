	Het laatste kunstje van Miss Bettine
	Van onze verslaggever
Bart Jungmann
EINDHOVEN
Bettine Vriesekoop zat donderdagmiddag in Eindhoven een beetje te pingpongen met woorden. Ja, de Top-12 is haar laatste toernooi. Nee, de Top-12 is niet haar afscheidstoernooi.
De 35-jarige tafeltennisster zal enige plichtplegingen omtrent haar vertrek niet uit de weg gaan. Maar het mag over twee weken niet een soort gala worden, waarin haar tegenstandsters de bal met een boogje retourneren, opdat ze de tafel na enkele machtige smashes de rug toekeert.
Vriesekoop neemt de tafeltennissport sinds haar tienerjaren serieus en er mag veel veranderd zijn in haar leven, maar dat niet. Ze doet mee om te winnen. 'Maar ik moest voor mezelf gewoon een keer een streep trekken. Anders blijf ik aan de gang.'
Vriesekoop en Trinko Keen, de twee Nederlandse deelnemers in het Indoor-Sportcentrum in Eindhoven, verrichtten donderdag de loting voor het jaarlijkse toernooi waarvoor de twaalf beste tafeltennissers van Europa zijn uitgenodigd. Het is voor de tweede keer in de 26-jarige geschiedenis van de Top-12 dat het toernooi in Nederland wordt gehouden.
In 1991 was Den Bosch het strijdtoneel en Mirjam Hooman winnares. Ze is nu niet van de partij, tenzij een van de deelneemsters zich afmeldt.
Miss Bettine, zoals de Joegoslavische official haar gisteren noemde, zal in Eindhoven haar imponerende loopbaan afsluiten. Dertien keer werd ze nationaal kampioene, twee keer Europees kampioene en twee keer was ze de beste op de Top-12.
Die krachtmeting vertelt ook goed het verhaal van haar loopbaan. Blijdschap en teleurstelling hebben elkaar voortdurend afgewisseld. Achttien keer was Vriesekoop van de partij - de meest succesvolle deelnemer ooit. In 1978 verraste ze als zeventienjarige debutante met een tweede plek. In 1996 werd ze als 34-jarige in de halve finale vernederd door Csilla BÃ¡torfi.
Vriesekoop: 'De Top-12 is een dramatisch toernooi. Helemaal in de oude opzet, waarin je tegen iedereen moest spelen. Dat was een slijtageslag. Met de indeling in de twee poules is dat er een beetje van af, maar het is toch altijd een beetje mijn toernooi geweest. Het is daarom een mooi moment om afscheid te nemen, zeker nu het toernooi in eigen land wordt gehouden.'
Door haar studie Chinees heeft Vriesekoop nog niet al te veel kunnen nadenken over een leven zonder tafeltennis. Ook de training schoot er een beetje bij in. Maar de laatste weken waren vrij van colleges, dus die schade is weer enigszins ingehaald. 'Ik ben ook altijd snel weer op niveau.'
De teleurstellende ervaringen op de Olympische Spelen hebben Vriesekoop bovendien geleerd dat te veel training averechts werkt. 'Toen was ik onnatuurlijk bezig.' Dat gold ook voor de Spelen zelf. 'Ik heb in Atlanta niet waardig gespeeld en me niet waardig gedragen.' Dat moet begin februari in Eindhoven anders zijn. 'Ik wil op een waardige manier afscheid nemen met in elk geval een paar mooie partijen voor het publiek.'
De door Keen verrichte loting was niet helemaal naar haar zin. 'Ik had liever in de andere poule gezeten. Daarin is toch iets meer duidelijk wie er gaan afvallen. Poule A is homogener.'
Trinko Keen was op zijn beurt best te spreken over Vriesekoops greep naar de balletjes. 'Maar alles hangt af van de vorm van de dag. Zoveel verschillen de twee poules ook niet in sterkte.'
Vorig jaar werd Keen door een afzegging pas op het laatste moment aan de Top-12 toegevoegd. Omdat het organiserende land bij reglement een deelnemer mag afvaardigen, is de voorbereiding dit jaar beter. 'Vorig jaar speelde ik goed, maar kon ik het niet volhouden. Nu hoop ik uitgerust aan de start verschijnen.'

