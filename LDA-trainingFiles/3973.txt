	Hoe ervaringen worden verwerkt tot uitspraken
	ER IS EEN FOTO van Hans Faverey waarop hij poseert in een verlaten muziekkapel. Zijn vrouw, die de foto maakte in 1990 (het jaar waarin de dichter stierf), had geen betere plaats kunnen kiezen. Het stille, afwezige orkest, het welluidende zwijgen; het zijn bij uitstek de paradoxen, die de kern vormen van Faverey's pozie.
De foto staat in de essaybundel Die zo rijk zijn aan zichzelf. In de inleiding bij deze reeks opstellen wijst Hans Groenewegen erop hoe constant Faverey in zijn pozie-opvatting was. Het allereerste gedicht uit 1968 begint met de regels: 'Stilstand// in aanbouw', en met die paradoxale regels gaf de dichter de kortste samenvatting van het programma, dat hij twintig jaar lang hardnekkig zou blijven uitvoeren.
Terecht wijst Groenewegen het idee af dat er sprake zou zijn van een breuk in het werk van Faverey, zoals wel is geopperd. Het feit dat de waardering voor Faverey's pozie pas na de derde bundel op gang begon te komen, duidt volgens Groenewegen alleen op een veranderde houding van de critici: 'Een breuk in de receptie hoeft geen breuk in het werk te betekenen.'
Arjen Mulder geeft in zijn bijdrage een elegante oplossing voor dit probleem en daarmee is het laatste woord er voorlopig wel over gezegd. Hij stelt dat de eerste twee bundels van Faverey 'de lege vorm' weergaven, en vanaf de derde bundel 'begint deze vorm, deze lege vorm, vol te lopen met inhoud, dat wil zeggen: met iets anders dan zichzelf'.
Hier blijken de andere essayisten het grotendeels mee eens te zijn. De pozie van Faverey is meer dan alleen taalspel; dat heeft iedereen inmiddels wel begrepen. En voor wie nog niet overtuigd was, zijn er aantekeningen van de dichter zelf in de bundel opgenomen. Veel is het niet (naast de notities nog een paar foto's en brieven), maar het vormt een welkome aanvulling op de schaarse uitspraken die we van hem hadden.
Uit die aantekeningen blijkt dat het Faverey niet alleen te doen is om taal, maar om 'hoe ervaringen worden verwerkt tot uitspraken'. De werkelijkheid is geenszins afwezig, ze is alleen geabstraheerd tot een ervaring in taal. Onder het kopje 'Intentie' staat een aantal opmerkingen waaruit blijkt hoezeer Faverey zijn werk zag als een manier om met het leven om te gaan. Allerminst alleen taalproces, maar een existentieel ruggensteuntje:
'1. Demonstratie van ontstaan t/m verdwijnen: ''zo gaat dat nu eenmaal, er is niets aan te doen, door dit te lezen leer je eraan wennen''.
2. Leer je met verdwijning &c te verzoenen, doe afstand van illusie.'
In het licht van deze levensbeschouwelijke pozie-opvatting is het niet meer dan terecht dat er in Die zo rijk zijn aan zichzelf zoveel aandacht is voor de religieuze thematiek. Werden in het verleden vooral Faverey's verwijzingen naar de filosofie en de Griekse mythologie benadrukt, nu blijkt pas hoeveel bijbelcitaten hij in zijn werk vervlocht.
Boeiender dan dit intertekstuele gepuzzel is zijn persoonlijke mystiek. Hoewel de essayisten zijn godsbeeld op verschillende manieren benaderen, wijzen hun conclusies in dezelfde richting. In het werk van Faverey vertegenwoordigt God de ideale leegte, en daarmee ook de schoonheid 'waarin leegte zich meedeelt'. Hij is perfectie, de 'beweging van niets naar niets', zoals Maria van Daalen het uitdrukt.
Deze God kan zich overal schuilhouden, ook in onszelf, maar de mens kan alleen proberen hem te bereiken in taal. Het doel is, om met Huub Beurskens te spreken, de 'op zichzelf teruggetrokken God uit zijn tent te lokken'.
Het stuk van Beurskens is opgenomen in een tweede bundel over Faverey, die onlangs het licht zag: Door geen pozie meer uitgewist. Voor dit boekje, ook al onder redactie van Hans Groenewegen, werden dertien dichters gevraagd naar 'hun' Faverey-gedicht. Een aantal van hen grijpt de gelegenheid aan om het eigen programma te verhelderen, of te verdedigen. Faverey doet dienst, zoals Robert Anker het noemt, als 'dichterlijk geweten' en 'steen des aanstoots'.
Eens te meer valt daarbij op hoe zich een paar klassieke gedichten in zijn werk beginnen af te tekenen. Een vijftal gedichten is niet alleen in de kritiek, maar ook bij deze dertien lezende dichters favoriet. Zeer populair is bijvoorbeeld 'De chrysanten,/ die in de vaas op de tafel/ bij het raam staan'.
Hoewel je van dichters iets meer originaliteit zou verwachten, is het nauwelijks storend dat de verschillende bijdragen veelal over dezelfde gedichten gaan. Het illustreert hoe verschillend ze gelezen kunnen worden, van droge analyse tot vrije associatie.
Sommige stukjes zijn zelf haast weer pozie, zoals dat van Eva Gerlach. Tastend gaat zij na waarom een Faverey-gedicht haar zo raakt. De bliksem slaat bij haar in: 'Serieus gesnak naar adem. Waarom, vanwege iets met plaats. Wat dan. (. . .) Welke. Hoezo.' Deze persoonlijke en potische stukjes maken dit boek tot iets heel anders dan Die zo rijk zijn aan zichzelf.
Ondanks het feit dat in beide bundels soms dezelfde auteurs aan het woord komen, zitten de boeken elkaar niet in de weg. Het is alleen jammer dat we er nog steeds geen degelijke introductie tot het werk van Hans Faverey mee in handen hebben. Daarvoor zijn deze bundels niet geschikt, niet alleen omdat kennis van Faverey's pozie wordt verondersteld, maar eigenlijk ook de liefde ervoor.
Vooral de veteraan van de Faverey-kritiek, Rein Bloem, slaat in zijn bijdrage aan Die zo rijk zijn aan zichzelf een toon aan van 'wij Faverianen onder elkaar'. Ondanks de pertinente hekel die Faverey had aan het verstrekken van biografische gegevens, kan Bloem het niet laten ons wat van zijn 'inside-information' door te spelen. De lezer gaat zich haast een medeplichtige voelen, en de vraag is wat we opschieten met dergelijke wetenswaardigheden. Lezen we een gedicht waarin twee koeien figureren anders, nu we weten dat die beesten 'echt te zien waren'?
Bovendien vertoont Bloem de neiging al te particuliere associaties in zijn stuk onder te brengen. Daarin staat hij niet alleen; er zijn meer bijdragen aan Die zo rijk zijn aan zichzelf, die wel erg vrijblijvend door de wereldliteratuur meanderen. Om nog maar te zwijgen van de verwijzingen naar de muziek en de schilderkunst.
Een mogelijke reactie hierop is het boek te lezen als een verzameling speurtochten. De lezer krijgt geen sluitende interpretaties voorgeschoteld, maar een aantal beschouwingen waarin pogingen tot begrip worden blootgelegd. Het voordeel daarvan is dat Faverey zo moeilijk blijft als hij is, het nadeel dat hij soms moeilijker lijkt dan strikt noodzakelijk.
Yra van Dijk
Hans Groenewegen (redactie): Door geen pozie meer uitgewist - Dichters over hun gedicht van Faverey.
Herik; 66 pagina's;  22,90.
ISBN 90 7303 660 7.
Hans Groenewegen (redactie): Die zo rijk zijn aan zichzelf - Over Hans Faverey.
Historische uitgeverij; 277 pagina's;  45,-.
ISBN 90 6554 373 2.

Foto
	Hans Faverey in Zagreb, april 1990. FOTO LELA ZECKOVIC

