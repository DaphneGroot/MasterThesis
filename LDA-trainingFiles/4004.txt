	Let op de architectuur van de Wallen
	BANG WAS ZE. Toen Jennifer Cox van uitgeverij Lonely Planet op het Centraal Station van Amsterdam uit de trein stapte, was haar eerste gedachte: 'Ik heb een bodyguard nodig om mijn bezoek aan deze stad te overleven.' Ze verkeerde in de veronderstelling dat op elke hoek drugs werden verkocht, dat overal hoeren zouden staan. 'Kortom, ik had het idee een verloederde stad binnen te wandelen, waar het slecht met me zou aflopen.'
Cox m¢est vorig jaar een paar keer naar Amsterdam, omdat Lonely Planet van plan was een reisgids over de Nederlandse hoofdstad uit te geven. Zij had de taak het manuscript, geschreven door de Australische Nederlander Rob van Driesum, na te lopen.
Wat een gruwelijke tijd leek te worden, werd een aangenaam verblijf. Een jaar later presenteert Cox met groot enthousiasme de nieuwe reisgids. 'Het is onze 29ste stedengids en de vierde van Europa na Dublin, Veneti en Parijs.'
Haar angst voor Amsterdam smolt als sneeuw voor de zon. 'Wooh, dacht ik, toen ik hier wat rondwandelde. Dit is mooi. Wat een inspirerende stad, wat een vriendelijke ambiance.' Sindsdien is ze niet alleen pleitbezorger voor de reisgidsen, maar maakt ze ook reclame voor Amsterdam. 'Ik vertel aan vrienden in Australi, waar Lonely Planet is gevestigd, hoe mooi het hier is. Ze kijken me echter meewarig aan.'
Het verhaal van Cox is illustratief voor veel bezoekers aan de stad. Amsterdam heeft nog steeds een uitermate slecht imago als de sex- and drugscapital van Europa, zo niet de wereld. De wethouder van Economische Zaken en Toerisme, Pauline Krikke, die vorige week het eerste exemplaar van de LP-gids in ontvangst nam, is er zich terdege van bewust.
'Voordat mensen onze stad hebben bezocht, geven ze Amsterdam een laag cijfer. Maar als ze er eenmaal zijn geweest, roemen ze de stad, de winkels, de vriendelijkheid, de talenkennis, kortom alles waarop we trots zijn.'
Cox wil niet gezegd hebben dat de gids een spreekbuis is voor gemeente en VVV. 'We gaan ons niet op zaken zoals de drugs of de seks focussen. We schrijven er over. Net als over de hondenpoep, de grachten, de fietsen en het autoverkeer. Als redactie van de reisgids zijn we onafhankelijk. We schrijven op wat we willen en laten ons aan niemand iets gelegen liggen.'
Daarvan staan fraaie staaltjes in het boek. Het Anne Frankhuis staat onder het kopje 'Dingen die je moet vermijden'. Te druk, schrijft de gids. Het Joods Historisch Museum is beter. Ook vallen af: Madame Tussaud (die in Londen is beter) en het casino op het Leidseplein (waarom zou je naar Amsterdam komen voor een casino?). Taxi's zijn taboe. 'Onbeschofte chauffeurs en te duur.'
De gids is ook niet zo enthousiast over een rondvaart, hoe mooi ook. Te vaak schreeuwen te veel schoolkinderen door het commentaar heen. Op zaterdag moet je niet door de Kalverstraat lopen en je moet je auto niet binnen de grachtengordel parkeren. 'Je komt er niet door en als het lukt om een lege plek te vinden, wordt er geheid ingebroken.' De auteur, die in Amsterdam is geboren, weet de valkuil van clichs niet altijd te omzeilen.
Soms is de reisgids opvallend braaf. Het hippie-verleden van de Australische uitgeverij lijkt voltooid verleden tijd: geen drugs kopen op straat. Maar degenen die toch hasj willen proberen, of het topproduct van vaderlandse bodem, Nederwiet, adviseert Van Driesum naar de Bulldog te gaan, met vijf vestigingen in de stad. 'Pas op met space-cake.'
De politie is aardig en hulpvaardig. Tijdens een wandeling over de Wallen moet je aandacht besteden aan de architectuur 'als je zo'n excuus nodig hebt om er te wandelen'. Ga niet naar het erotisch museum op de Wallen, want de Venustempel op het Damrak is veel amusanter.
De LP-gids is opgesierd met grappige observaties van de auteur, die soms het clichbeeld van een chaotische stad onbedoeld dichterbij halen. 'Er stopt een heer op de fiets voor het rode licht. Achterop komende fietsers willen verder en weten met moeite een botsing te voorkomen. Idioot! Klootzak! Kun je niet doorrijden? Je ben een gevaar voor de weg. De heer die dit overkwam? De burgemeester van Amsterdam, Schelto Patijn.'
WETHOUDER KRIKKE is na lezing van de gids (iets meer dan tweehonderd bladzijden) bijna net zo enthousiast als Cox. 'Het is een geestig en adequaat boekje. Alles wat je over de stad zou willen weten, staat er in. Het onterechte imago wordt niet versterkt. Integendeel.'
Ze is te spreken over de vergelijking tussen Amsterdam (90 eilanden, 160 grachten en 1281 bruggen) en Veneti (117 eilanden, 150 grachten en 400 bruggen). 'Het is waar wat de schrijver zegt. Als de toeristen uit Veneti zijn weggetrokken, is het een dode stad. Amsterdam niet. De toerist is op bezoek in een levende stad.'
Krikke is tevreden dat niet alleen de bekende dingen binnen de grachtengordel worden behandeld. Er staan beschrijvingen in over de Pijp en zelfs een wandeling naar Amsterdam-Noord, op de Bijlmer na voor velen het meest verguisde deel van de stad. 'De wijken, met huizen gebouwd in de stijl van de Amsterdamse school, zijn de moeite waard.'
De wethouder heeft het boek als een soort test gelezen. 'Alles wat er in staat, wist ik al. Ik heb niets nieuws gelezen. Dat is jammer, want dan had ik nog wat te ontdekken. Maar het is ook goed, want als wethouder toerisme moet je de stad toch terdege kennen.'
Echt gergerd heeft Krikke zich nergens. Het oordeel over het Anne Frankhuis: 'Goed, het is er druk. Maar om dan niet te gaan! Je moet vroeg gaan.' Ook het zinnetje over de taxi's vond ze niet leuk. 'Mijn ervaringen zijn anders, maar de kwalificatie van Lonely Planet is niet iets om je druk over te maken.'
Onvermoeid gaat ze door met het bijstellen van het negatieve imago. Zo begint in september een campagne om de Nederlander over te halen een dagje Amsterdam te doen. Dan brengt de gemeente de onbekende aspecten van de stad onder de aandacht zoals de postzegelmarkt, de kartbaan en nog een aantal minder bekende aanbevelingen uit de nieuwe reisgids van Amsterdam.

Rob van Driesum: Amsterdam (Lonely Planet, import Nilsson & Lamm;  37,25).

Foto
	FOTO WIM RUIGROK - DE VOLKSKRANT

