	Rechter handhaaft ontslag van korpschefs Aruba
	Van onze verslaggever
AMSTERDAM
Het ontslag van de korpschefs van de politie op Aruba blijft gehandhaafd. Hoofdcommissaris L. Rasmijn en zijn plaatsvervanger S. Zaandam verloren woensdag het kort geding tegen de regering, waarin ze eisten dat hun ontslag ongedaan zou worden gemaakt.
De korpsleiding moest weg na hoog oplopende conflicten met het Openbaar Ministerie op het eiland. Inmiddels zijn de opvolgers, Alwyn Nectar en Hugo Kock, aan het werk.
De Rijksministerraad bepaalde eind vorige maand dat voor het herstel van de gezagsverhoudingen de top van de politie uiterlijk op 1 maart moest zijn vervangen. Procureur-generaal mr. J. Zwinkels moet uiterlijk die datum terug naar Nederland.
De rechtbank in Oranjestad oordeelde gisteren dat mogelijke frustratie van de besluitvorming in de ministerraad 'niet in het algemeen belang zal worden geacht'. Het belang van de rechts- en ordehandhaving op Aruba weegt zo zwaar, dat van terugdraaien van het ontslag geen sprake kan zijn, zo valt uit het vonnis op te maken. Een poging van de Arubaanse regering om Rasmijn en Zaandam ertoe te bewegen vrijwillig ontslag te nemen, werkte niet.

