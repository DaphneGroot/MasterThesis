Amstelveen.
Topografische gemeentekaart van Amstelveen, december 2016
Tramlijn 5 van het centrum van Amstelveen naar het centrum van Amsterdam
Amstelveen () is een plaats en gemeente in de Nederlandse provincie Noord-Holland. De bebouwde kom grenst in het noorden aan de stad Amsterdam en ligt niet ver van Schiphol.
Geschiedenis.
Tot 1964 heette de gemeente Nieuwer-Amstel. Het Amstelland werd in de Middeleeuwen opgedeeld in Ouder-Amstel (ten oosten van de Amstel) en Nieuwer-Amstel (merendeels ten westen van de rivier). In dit laatste gebied ontstond Amstelveen als een dorp in het turfwinningsgebied ten westen van de rivier. In de 17e en 18e eeuw trokken welgestelde Amsterdammers naar het gebied, op zoek naar rust en ruimte. De grens tussen Nieuwer-Amstel en Amsterdam liep toen dwars door het huidige Amsterdam-Zuid, ten zuiden van de Singelgracht, onder andere ter hoogte van de huidige Van Baerlestraat en Ceintuurbaan. Aan de Amsteldijk bij de Amsterdamse Tolstraat staat nog het voormalige Raadhuis van Nieuwer-Amstel, gebouwd in 1890. Na annexatie van het noordelijke deel van de gemeente werd hier het Amsterdamse Gemeentearchief gehuisvest. In 1896 werd een nieuw gemeentehuis gebouwd aan de Dorpsstraat in het oude dorp.
In 1896 en 1921 annexeerde Amsterdam het noordelijke (en dichtstbevolkte) deel van de gemeente; Nieuwer-Amstel werd gereduceerd tot het nog kleine oude dorp van Amstelveen en een groot landelijk gebied met enkele kleine dorpen. De gemeentegrens kwam te liggen bij de Kalfjeslaan. Haar aantrekkingskracht voor welgestelde Amsterdammers bleef echter bestaan, dit is zichtbaar in de met name vanaf 1930 aangelegde aantrekkelijke woonwijken in het noordwesten van de gemeente. Met name aan deze wijken ontleent Amstelveen nog altijd een reputatie als woonplaats voor welgestelden.
In 1915 werd Amstelveen op het spoorwegnet van de Haarlemmermeerspoorlijnen aangesloten en kreeg een Station Amstelveen in het oude dorp en enkele kleinere halteplaatsen. Er waren spoorlijnen in drie richtingen: Aalsmeer, Amsterdam en Uithoorn. Het stationsgebouw uit 1915 is nog aanwezig en in gebruik als winkel. Het personenverkeer werd hier gestaakt in 1950. De laatste goederentreinen van en naar Uithoorn reden in 1972. Tot 1981 vond nog vervoer van en naar de Schiphollijn plaats. Vanaf 1983 is de oude spoorlijn in gebruik genomen door de Electrische Museumtramlijn Amsterdam.
Na de Tweede Wereldoorlog werd Nieuwer-Amstel een overloopgemeente voor Amsterdam en werd ook vestigingsplaats voor mensen die op Schiphol werkten. Uitbreidingswijken werden in snel tempo uit de grond gestampt; in de jaren zestig was Amstelveen enige tijd de snelstgroeiende stad van Nederland. Woonkwaliteit en groenvoorziening werden hierbij echter niet uit het oog verloren. Vanaf 1964 werd de naam van het inmiddels tot voorstad uitgegroeide dorp aan de gehele gemeente gegeven.
Sinds eind jaren negentig verloopt de groei geleidelijker en zijn geen grote uitbreidingen meer gepland. De meest recente uitbreiding is Westwijk in het zuidwesten van Amstelveen. De komende jaren wordt deze wijk voltooid door in het zuidwesten 800 en in het zuidoosten 700 woningen te bouwen. Daarmee zal de laatste uitbreiding van Amstelveen zijn voltooid. Om in de behoeften van de snel gegroeide bevolking te voorzien werd een nieuw centrum, het Stadshart Amstelveen, gecreëerd. Hier bevinden zich een groot winkelcentrum, de centrale bibliotheek, alsmede culturele voorzieningen, horeca en kantoren. Het winkelgebied in het Stadshart is het grootste in het deel van de regio dat ten zuiden van Amsterdam ligt.
In 2003 werd Amstelveen verkozen tot de meest aantrekkelijke grote stad van Nederland om in te wonen. Dat stelde het economisch onderzoeksbureau Nyfer in Breukelen in de 'Atlas voor gemeenten 2003'. Als positieve punten van Amstelveen werden genoemd: goed bereikbaar, veilig, rijk aan cultuur en dicht bij Amsterdam.
Oppervlakte.
De gemeente heeft na een grenscorrectie met Aalsmeer van 2002 een oppervlakte van 44,08 km². Het wateroppervlak is binnen de gemeentegrens op 3,96 km², dit is zonder de kavelsloten in het buitengebied. Amstelveen ligt voor het grootste gedeelte in laagliggende polders, deels drooggemaakte veenplassen.
Het merendeel van het Amsterdamse Bos ligt in de gemeente (ten westen van de stad). In het Amsterdamse Bos bevindt zich het Wagener-stadion, waarin vele nationale en internationale hockeywedstrijden en -toernooien gespeeld worden.
Overige kernen.
Bovenkerk is een voormalig dorp en nu een wijk van de kern Amstelveen. De gemeente heeft beslist dat het hele grondgebied één woonplaats, genaamd Amstelveen, is. Dat betekent dat voor alle (voormalige) kernen in het adres de plaatsnaam Amstelveen, en dus niet Bovenkerk of Nes, wordt gebruikt.
Bevolking.
In november 2008 schreef de gemeente de 80.000-ste inwoner in. Volgens de bevolkingsprognose (2008-2038) groeit Amstelveen de komende jaren met enkele honderden per jaar. In 2019 wordt de bevolkingspiek bereikt met 84.949 inwoners. Daarna daalt het inwonersaantal weer.
Amstelveen is een relatief vergrijsde gemeente. 19% van de bevolking is ouder dan 65 jaar, terwijl het landelijk gemiddelde 15% is. Het aantal ouderen zal komende jaren blijven toenemen, maar schuift steeds meer naar het landelijk gemiddelde op. Ook het aantal Amstelveense jongeren is lager dan landelijk: 28% versus 30%. Komende jaren stijgt het aantal jongeren, om naar verwachting in 2030 weer te stabiliseren op het huidige niveau.
Op 1 januari 2008 woonden in Amstelveen ruim 8.600 mensen met een niet Nederlandse nationaliteit. Dat is 11% van de totale Amstelveense bevolking. Japanners vormen daarvan al jaren de grootste groep (1.719) vanwege de aanwezigheid van hoofdkantoren van grote Japanse bedrijven in Amstelveen. De aanwezigheid van de Japanse gemeenschap heeft ook tot gevolg dat er enkele specifiek Japanse winkels in Amstelveen zijn. In 2009 was er al sprake van verdubbeling van het aantal personen van Indiase en Chinese afkomst. Nieuwe Indiase bewoners vertegenwoordigen de grootste stijging (58%) sinds begin 2008. Na de Japanners vormen zij de grootste groep met een niet-Nederlandse nationaliteit.
Werk.
Amstelveen is een voorstad van Amsterdam en geldt voornamelijk als slaapstad voor werknemers die in Amsterdam en op Schiphol werken. In de loop der jaren hebben zich echter kantoren van meerdere (internationale) ondernemingen in de stad gevestigd, waaronder de hoofdkantoren van de KLM, Zwitserleven en KPMG. Hierdoor telt de gemeente zelf ook veel arbeidsplaatsen. Amstelveen probeert de kantorenmarkt verder te ontwikkelen maar stuit hierbij op hevige concurrentie uit de regio.
Het aantal niet-werkende werkzoekenden is volgens eind 2012 toegenomen richting de 2.000 en leek in de eerste helft van 2013 redelijk stabiel rond dat aantal. Het aantal vacatures bij het UWV was in 2012 afgenomen. Het aantal WWB uitkeringen was in 2012 iets toegenomen. Met name het aantal WW-uitkeringen nam verder toe.
Het aantal bedrijfsvestigingen in Amstelveen neemt nog steeds toe (met name door zzp'ers) en ook het aantal werkzame personen nam, na een lichte daling in 2011, in 2012 weer toe.
Verkeer en vervoer.
De A9, die van oost naar west door de gemeente loopt biedt automobilisten toegang tot Amstelveen via de afslagen 4 (Ouderkerk) en 5 (Amstelveen). Tevens is de A10, alhoewel deze buiten de gemeente ligt, een belangrijke verkeersader voor het noordelijke deel van de gemeente. De belangrijkste noord-zuid-as is de Beneluxbaan.
De stad is sinds 1990 verbonden met Amsterdam via een sneltram (metrolijn 51) en tramlijn 5.
De rode bussen van het R-net (van 2002 tot 2011 "Zuidtangent") verbinden Amstelveen met Amsterdam Zuidoost en met Schiphol, Hoofddorp en Haarlem. Daarnaast zijn er nog meer dan tien andere busverbindingen die geëxploiteerd worden door Connexxion. Bijna alle lijnen komen samen in en bij het Busstation Amstelveen in het Stadshart bij de Keizer Karelweg.
De gemeente heeft sinds 1950 geen eigen spoorwegstation meer, maar is wel goed bereikbaar vanaf de stations Amsterdam Zuid, Amsterdam RAI, Amsterdam Bijlmer ArenA en Schiphol via de genoemde bus-, tram- en metroverbindingen. Amstelveen is de grootste Nederlandse plaats zonder NS-station (de grootste Nederlandse "gemeente" zonder NS-station, voorheen eveneens Amstelveen, werd in 2004 de nieuwe gemeente Westland).
Van begin april tot eind september vaart de fiets- en voetgangerspont De Fuut ter hoogte van de Nesserlaan tussen Amstelveen en polder De Ronde Hoep
College van B&W 2014-2018.
Het college van burgemeester en wethouders van Amstelveen bestaat sinds 22 april 2014 uit wethouders van VVD, D66, Burgerbelangen Amstelveen en PvdA. De partijen in dit college bezitten gezamenlijk op 24 van de 37 zetels in de gemeenteraad.
Groengebieden en parken.
Amstelveen is een zeer groene gemeente en kent naast het Amsterdamse Bos, dat grotendeels in Amstelveen ligt, en Groengebied Amstelland, ook een aantal bijzondere (heem)parken.
Cultuur.
Het eerste museum binnen de gemeente dat zich richt op moderne en hedendaagse kunst is het Museum Jan van der Togt, met een bijzondere collectie glaskunst, dat zich bevindt aan de Dorpsstraat in het oude dorp van Amstelveen.
Nabij het winkelcentrum Stadshart Amstelveen is het Cobra Museum gevestigd. In de binnentuin van het museum is een Japanse kiezeltuin ingericht door Tajiri.
Verder is er de openbare bibliotheek aan het Stadsplein, in hetzelfde gebouw is ook een galerie met kunstuitleen gevestigd.
Ook voert de Electrische Museumtramlijn Amsterdam zijn tramdienst in deze gemeente uit op zondagen tussen Pasen en eind oktober.
Behalve musea zijn er andere culturele instellingen te vinden, de meeste hiervan zijn gesitueerd aan de "cultuurstrip" van het Stadshart, zoals Schouwburg Amstelveen en popzaal P60.
Monumenten.
In de gemeente zijn er een aantal rijksmonumenten en gemeentelijke monumenten.
Tot de rijksmonumenten behoren: de buitenplaats Wester-Amstel, de molen De Dikkert en het kantoorgebouw Van Leer.
Speciaal Basis onderwijs.
Dit is onderwijs voor kinderen met leerproblemen en moeilijk opvoedbare kinderen.
Aangrenzende gemeenten.
De gemeente Amstelveen maakt deel uit van de plusregio Stadsregio Amsterdam.
