	De portefeuille van Hedy d'Ancona
	'Of ik als europarlementariër wel eens voor zakkenvuller ben uitgemaakt? Nou nee, niet rechtstreeks tenminste. Ach, mensen die zulke dingen zeggen, denken hetzelfde over de politici in Den Haag. Maar helaas heeft ons imago onlangs inderdaad weer een enorme deuk opgelopen. Parlementsleden die hun handtekening op de presentielijst zetten om de dagvergoeding van 473 gulden te kunnen incasseren en meteen weer vertrekken; schandalig en onacceptabel. De controle is inmiddels verbeterd, in afwachting van een statutenwijziging.
'Het stelsel van onkostenvergoedingen moet snel op de helling. Dat geldt ook voor de salarissen van de leden van het Europees Parlement. Die dienen gelijk te worden getrokken. Nu verdient een afgevaardigde evenveel als zijn collega in de nationale volksvertegenwoordiging. De verschillen zijn daardoor enorm. Een Portugees krijgt vijf maal minder dan een Italiaan. Ons salaris, zo'n 120 duizend gulden exclusief onkostenvergoedingen, is een mooi gemiddelde en een reëel bedrag. Het voorstel voor een eigen statuut voor europarlementariërs waarin de salarissen voor ons allen gelijk zijn, ligt al twaalf jaar bij de Europese ministerraad, maar is er nog steeds niet door. Tijdens het Nederlandse voorzitterschap van de EU moet het er van komen, vind ik. Ons land moet het voortouw nemen.
'Ik zelf ga vrij achteloos om met geld. Slordig zelfs. Dat zal iedereen die me kent bevestigen. Een spaarzaam type ben ik niet. Ik geef uit wat ik binnenkrijg. Goed, ik heb een spaarbankboekje en een pensioenregeling via de overheid. Maar soms hoor ik van anderen hoeveel profitabeler het kan. Zij beleggen hun geld, en meestal met succes. Dan neem ik me voor onmiddellijk iets soortgelijks te gaan doen. Maar na een paar uur ben in het al weer vergeten. Zo gaat het al jaren. Dat getuur naar de kleine lettertjes van de beurskoersen is ook niks voor mij, denk ik. Aandelen, gokken, loterijen - ik houd me er verre van.
'Geld interesseert me niet. Die houding beschouw ik als een luxe, want het betekent dat ik genoeg heb. Na mijn studie sociale geografie werkte ik lange tijd als wetenschappelijk medewerker aan de Universiteit van Amsterdam. Verder ben ik journaliste, eerste-kamerlid en minister geweest. Van mijn werk kon ik altijd prima leven.
'Mijn enige prijzige hobby is m'n huis aan de Amstel. Het is een monument en erg duur in onderhoud. Er zit ook nog een stevige hypotheek op. Per maand ben ik er enkele duizenden guldens aan kwijt. Daarnaast ga ik regelmatig naar het theater en koop ik boeken. Maar dat kost geen kapitalen. Een totaaloverzicht van mijn inkomsten en uitgaven heb ik eigenlijk niet. Mijn administratie draag ik elk jaar over aan een professional die mijn belastingpapieren invult. Dan ben ik er van af. Heus, alles is leuker dan bezig zijn met geld.'
Boudewijn Geels

