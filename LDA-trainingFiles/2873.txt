	Topscorer Jan Bruin moet het van werkvoetbal hebben Een Amelandse Braziliaan in Zwolle
	Van onze verslaggever
ZWOLLE
Jan Bruin is bekender als Amelander dan als maker van doelpunten. De trefzekere spits van FC Zwolle is de enige voetbalprof van het waddeneiland en op dat feit wordt hij vaker aangesproken dan op zijn productiviteit. Maar met een totaal van tien doelpunten staat hij hoog op de schutterslijst en heeft hij bovendien FC Zwolle aan een riante klassering geholpen.
Vorig jaar kwam de 28-jarige aanvaller over het gehele seizoen tot een totaal van veertien doelpunten. 'Spitsen als Van der Laan van Cambuur of Van Oostrum van Emmen schieten ze er makkelijker in; die staan op het juiste moment op de juiste plek om de bal in te tikken. Dat soort kansen wacht ik niet af, ik moet het van werkvoetbal hebben.'
Alleen Van der Laan is na tien wedstrijden (twaalf doelpunten) schotvaardiger dan 'het kanon van Zwolle.' Vanavond treffen ze elkaar in Zwolle als Cambuur op bezoek komt. Voor Bruin betekent het een weerzien met zijn oude club en een ontmoeting met zijn grootste rivaal op de topscorerslijst.
Bruin kwam vorig jaar van Cambuur naar Zwolle. 'Ik had het wel gezien in Leeuwarden', zegt hij nu. Bruin voetbalde acht seizoenen voor de Friese club. Na een proeftraining op zijn negentiende mocht hij meteen in Leeuwarden blijven. De eerste jaren speelde hij uitsluitend in het tweede elftal. 'Aanvankelijk op amateurbasis. Overdag werkte ik op kantoor bij de Postbank, 's avonds trainden we.'
Voor die tijd speelde Bruin bij Amelandia, een van de twee clubs op het eiland. 'Bij uitwedstrijden gingen we met de boot naar het vasteland. Dan was je een dag van huis. In die tijd keken we erg op tegen Rudi Metz, de enige prof van Ameland. Hij was ook spits . Mijn grote voorbeeld wil ik hem niet noemen, maar als hij scoorde deed me dat wel wat. Als je zelf op een profcarrire vlast en je ziet dat iemand van het eiland doorbreken dan is dat natuurlijk een geweldige stimulans.
'Als je van het eiland komt, heb je een grote achterstand op de jongens van het vasteland. Die stromen makkelijker door naar de betere clubs. Amelandia speelde in de laagste klasse. Ik ben te lang op dat niveau blijven hangen. Vandaar dat ik bij Cambuur nog heel veel moest leren. Het kaatsen, het aannemen: het heeft lang geduurd voordat ik het onder de knie had.'
Bruin kreeg in zijn eerste jaar meteen een grote tegenslag te verwerken. Net toen hij een plaats in het eerste elftal leek te krijgen, brak hij zijn been op twee plaatsen. 'Ik lag er anderhalf jaar uit. Daarna kon ik weer van voren af aan beginnen.'
Pas in 1992 debuteerde Bruin in het eerste elftal van Cambuur. Trainer Rob Baan liet hem vijf wedstrijden voor het einde van de competitie invallen. Het volgende jaar speelde Bruin negentien keer. Maar vaker dan n keer scoorde hij toen niet; de jaren daarop speelde en scoorde hij steeds vaker.
Toen Cambuur vorig jaar versterking kocht voor de voorhoede, bleef er voor Bruin alleen een plaats op de tribune over. 'Ze zeiden dat ik kon vertrekken. Maar het liep anders. Door blessures bij de anderen viel ik vaak in. Ik was, met tien treffers, een echte pinchhitter. Toen ze me uiteindelijk wilden behouden, heb ik voor de eer bedankt.'
Eerst was er nog even sprake van een transfer naar Hong Kong. Maar toen die om duistere redenen niet doorging, tekende hij bij de eerste club die zich aandiende: FC Zwolle. Hij maakte midden in het seizoen de overstap.
De Overijsselse club had grote ambities. Trainer Everse kocht voor het nieuwe seizoen negen nieuwe spelers. Bruin kreeg een plek in de basis, als centrumspits. Evers gaf de fysieke en kopsterke Bruin de voorkeur boven Alfred Knippenberg, die het van zijn techniek moet hebben. Het elftal ging slecht van start. Vooral tegen de wat mindere ploegen hadden ze het moeilijk. 'Dat kwam door gebrek aan scherpte', weet Bruin nu. 'Tegen goede ploegen konden we wel iets extra's omdat we dan beter gemotiveerd waren. Dit seizoen zijn we wat beter op elkaar ingespeeld.'
Met Zwolle gaat het goed, met Bruin gaat het beter. De supporters dragen de Braziliaan van Ameland op handen, en vorige week kreeg hij zelfs fanmail. 'Ach, het is wel lachen', reageert Bruin wat onwennig. Om daarna meteen weer te relativeren: 'Nu gaat het nog goed, maar je weet nooit hoe het verder gaat. Voor hetzelfde geld scoor ik de komende tien wedstrijden helemaal niet meer. Ik heb tot nu toe geluk gehad, wie zegt me dat het niet kan omslaan?'

Foto
	Jan Bruin in het materiaalhok van FC Zwolle. FOTO HARRY COCK

