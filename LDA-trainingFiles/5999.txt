Ministerie van Algemene Zaken.
Het Nederlandse ministerie van Algemene Zaken (afgekort tot AZ) is het ministerie van de minister-president van Nederland. Het is met ongeveer 400 medewerkers veruit het kleinste ministerie.
Sinds zijn aantreden in 2010 is Mark Rutte minister-president en leidt hij dus het ministerie voor Algemene Zaken. Ambtelijk leider is sinds 18 augustus 2014 secretaris-generaal Paul Huijts.
Taken.
De belangrijkste taken zijn ondersteuning van de minister-president bij de coördinatie van het algemene regeringsbeleid en woordvoering daarover, alsmede de coördinatie van het algemene communicatiebeleid.
Tot het ministerie van Algemene Zaken behoren onder andere het kabinet van de Minister-President, de Rijksvoorlichtingsdienst (RVD) en de Dienst Publiek en Communicatie. Daarnaast regelt het ministerie zaken voor het bureau van de Wetenschappelijke Raad voor het Regeringsbeleid (WRR) en de Commissie van Toezicht op de Inlichtingen- en Veiligheidsdiensten, en is het verantwoordelijk voor het Kabinet van de Koning.
Geschiedenis.
Het ministerie werd ingesteld in 1937. Tot dan bestierde de minister-president een vakministerie, zoals Binnenlandse Zaken. Het nieuwe departement was bedoeld om de premier vrij te maken voor algemene regeringszaken.
De eerste minister van Algemene Zaken was Hendrik Colijn, die de functie kreeg bij het aantreden van het kabinet-Colijn IV (1937-1939).
Tussen 1945 en 1947 was er geen ministerie van Algemene Zaken. De premier leidde toen het ministerie van Algemene Oorlogvoering van het Koninkrijk, een in 1942 in Londen ingesteld departement. Premier Beel hief dat ministerie in 1946 op en werd minister van Binnenlandse Zaken. De combinatie bleek te zwaar, waarop in 1947 het ministerie van Algemene Zaken toch werd hersteld.
Huisvesting.
Het ministerie heeft twee locaties. De Rijksvoorlichtingsdienst en het Kabinet van de Minister-President bevinden zich sinds 1977 aan het Binnenhof. De Dienst Publiek en Communicatie is gevestigd op Buitenhof 34.
