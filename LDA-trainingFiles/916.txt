	Duitse justitie beschuldigt minister Turkije
	AP, AFP
FRANKFURT
De Duitse justitie heeft aanwijzingen dat de Turkse minister van Buitenlandse Zaken Çiller een internationaal opererende bende drugssmokkelaars protectie verleent. Dat hebben twee Duitse rechters woensdag in Frankfurt verklaard. De bende wordt door twee bekende misdaadfamilies uit Istanbul geleid en geniet 'tot op het hoogste niveau bescherming', aldus de magistraten.
De Turkse ambassadeur in Bonn heeft gisteren bij de Duitse minister van Buitenlandse Zaken Kinkel om opheldering gevraagd. De Turkse persattaché sprak van een 'ernstige beschuldiging' aan het adres van oud-premier Çiller.
De Frankfurtse justitie stuitte op de naam van Çiller tijdens een onderzoek naar de smokkel van heroïne bestemd voor de Benelux en Duitsland. De rechtbank in Frankfurt veroordeelde gisteren een Turk, een Italiaan en een Belg tot straffen van vijf tot negen jaar vanwege hun rol in het smokkelnetwerk. Het proces tegen de drie was in oktober vorig jaar begonnen.
Volgens de rechtbank laat het onderzoek geen twijfel over de betrokkenheid van de Turkse regering en de banden tussen Çiller en de mafiose families Baybaschin en Schenoglu. Gevraagd naar mogelijke politieke consequenties zei rechter Dox Neveling dat die zich kunnen voordoen. 'Wij hoeven niets te vrezen.'

