Suikerfeest.
Het Suikerfeest of het Kleine Feest Arabisch: عيد الفطر, "`id-al-fitr") is een islamitisch feest waarop het einde van de maand ramadan gevierd wordt. Het Arabische "id-oel-fitr" betekent "feestdag ter gelegenheid van het breken (van het vasten)".
"Id" of "eid" betekent in het Arabisch "een dag die vaak terugkomt". Het woord is afgeleid van "aud" (terugkeren). "Fitr" (beginnen) en "iftar" staan in relatie tot het verbreken van het vasten. Hieraan zou "id-oel-fitr" te herleiden zijn.
De naam Suikerfeest is afkomstig uit het Turks, waar het "Şeker Bayramı" genoemd wordt. In het Turks gebruikt men soms ook de benaming "Ramadanfeest" (Ramazan Bayramı), omdat de term 'Suikerfeest' te veel de nadruk zou leggen op de zoete spijzen die tijdens het feest veel gegeten worden. Arabische moslims gebruiken de term "Kleine Feest" voor het feest in relatie met het Offerfeest dat ook wel het "Grote Feest" wordt genoemd. De term "Suikerfeest" is in zowel België als Nederland de meest gehanteerde benaming voor het feest aan het einde van de ramadanperiode.
Het vieren van het Suikerfeest.
Turks fruit, een typische lekkernij bij het Suikerfeest
De eerste ochtend van het Suikerfeest bezoeken mannen en vrouwen de moskee voor het gezamenlijke speciale gebed voor deze feestdag. Iedereen gaat mee.
De rest van de dag gaat men zo mogelijk bij familie op bezoek. Ter gelegenheid van het Suikerfeest worden zoete gerechten en lekkernijen zoals lokum gegeten en geeft men elkaar en de armen cadeautjes. Veel vrouwen versieren hun handen met henna. Zowel de mannen als de vrouwen trekken meestal nieuwe kleren aan en het huis wordt extra netjes gemaakt voor deze feestdag.
Daarna gaan de mensen naar de ontmoetingsplaats, een moskee of een zaal, en in warme landen een stuk open terrein, om daar naar de preek van de imam te luisteren, waarmee de Ramadan echt afgesloten wordt. Ook de vrouwen en kinderen zijn daarbij meestal aanwezig, zoals de profeet heeft aanbevolen. Dan omhelzen de mensen elkaar, en vergeven zij elkaar eventuele fouten uit het afgelopen jaar. Ze wensen elkaar een gezegend feest.
Minder bedeelden krijgen vaak voedsel en soms kleding van rijkeren, voor wie het een plicht is voor de armen te zorgen.
Vaststelling van het begin van het Suikerfeest.
Het einde van de ramadan na 29 of 30 dagen betekent het begin van het Suikerfeest. Dit is afhankelijk van de zichtbaarheid van de jonge maansikkel, direct na de astronomische nieuwe maan. Het Suikerfeest begint op de eerste dag van de tiende maand van de islamitische jaartelling, sjawwal (of "sjawwaal").
Het Suikerfeest wordt meestal niet door alle moslims op hetzelfde moment gevierd. Concreet voor België en Nederland betekent dit dat de twee grootste groepen moslims, Marokkanen en Turken, het feest niet altijd tegelijkertijd laten beginnen. Dit komt doordat zij meestal vasthouden aan de methode van het land van oorspronkelijke herkomst, die qua madhhab van elkaar verschillen. Wel zien alle madhabbs het moment waarop de nieuwe maan te zien is als einde van de ramadan.
Ook is er vaak één dag verschil tussen de soennieten en sjiieten, waarbij de sjiieten meestal een dag later beginnen met het Suikerfeest.
Turken (doorgaans hanafieten) gaan daarbij vaak uit van berekeningen, iets dat voornamelijk in de huidige maatschappij voordelen heeft. Het Suikerfeest kan ruim van tevoren worden aangekondigd en er kan een vrije dag worden opgenomen. Marokkanen (doorgaans malikieten) in Nederland gaan doorgaans uit van het moment dat in Saoedi-Arabië daadwerkelijk de maansikkel na de nieuwe maan gezien werd; sommigen houden vast aan de Marokkaanse gewoonte om uit te gaan van de zichtbaarheid in Marokko. Pas de avond voorafgaand aan het Suikerfeest wordt vastgesteld of de nieuwe maand begonnen is en het vasten gebroken kan worden.
Het Suikerfeest duurt officieel drie dagen.
Suikerfeest in de gregoriaanse kalender.
Alhoewel het Suikerfeest altijd op dezelfde dag is in de islamitische kalender, 1 shawwal, is de datum op de gregoriaanse kalender elk jaar anders. Dit komt doordat de islamitische kalender een maankalender is en de gregoriaanse kalender een zonnekalender. Daarnaast kunnen er verschillen zijn tussen verschillende landen en/of bevolkingsgroepen.
