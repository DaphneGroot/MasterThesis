	'Doorgraven van beelden' levert leerling profijt op
	Het vrouwelijke schoonheidsideaal belachelijk maken. Dat was volgens Jort Bijleveld (18) het juiste antwoord op de vraag wat Salvador Dali bewoog de Venus van Milo te kopiÂ‰ren en het beeld te voorzien van laden met pluizen.
Havo-leerlingen met tekenen, handenarbeid of textiele werkvormen in hun pakket deden woensdag het examen kunstbeschouwing/kunstgeschiedenis. De examenkandidaten moesten eerst allemaal hetzelfde algemene gedeelte doorwerken. Daarna kregen ze vragen voorgeschoteld over hun eigen vak.
'Een prachtig examen', vond docent tekenen Joop de Jong. 'Leuke vragen, maar ze waren wel van een hoog niveau en de antwoorden lagen niet altijd voor de hand.' De opdracht over het gebruik van spiegels in schilderijen was wat hem betreft op het randje van wat van leerlingen verwacht kan worden. Bij een schilderij van Manet moest aangegeven worden waar een toeschouwer moet staan om de vrouw op het schilderij zo weerspiegeld te zien als het schilderij aangeeft.
'Het was niet echt moeilijk, maar wel veel', vond Sander Balk (17). Volgens de leerling van de RSG in Sneek kwam het bij de meeste vragen neer op het goed bekijken van de afbeeldingen en het beschrijven van wat je zag. 'Zo vielen er heel wat punten binnen te slepen.'
De Jong beaamt dat. 'Het leren van begrippen is niet het belangrijkst. Het gaat erom of je kunt doorzien hoe kunst is gemaakt. Leerlingen kunnen de avond voor hun examen nog alle begrippen erin rammen, die kunnen ze dan wel 24 uur onthouden. Maar daar gaat het niet om', meent de docent.
De leerlingen hebben in de lessen van De Jong al veel getraind in het 'doorgraven van beelden', zoals de docent het noemt. En daar is Sander Balk wel blij mee, want veel tijd om te studeren had hij niet. 'Ik werk de weekeinden bij een kindercircus. Hoogstwaarschijnlijk mag ik binnenkort een jongleurnummer doen', vertelt hij trots. 'Dat is geen tekenen of kunstgeschiedenis, maar wel creatief.'
JW

Foto
	Salvador Dali's versie van Venus van Milo (links) en het origineel.

