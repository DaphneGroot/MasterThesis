	Stilstand is dodelijk voor 'jonge honden'
	EXEDRA
Stilstand is dodelijk
voor 'jonge honden'
Op een sokkel staat een broeikasje waarvan het glas ontbreekt. Lemen vormpjes staan er dicht opeengepakt, blootgesteld aan de elementen. David Bade koestert zijn beelden niet als kasplantjes. Op de vormen van piepschuim, leem en hout is flink ingebeukt. In de grote ruimte van Exedra in Hilversum staan ze kriskras door elkaar. In het midden van de ruimte hangen enigszins verscholen drie grote schilderijen van Erik van Lieshout. Tussen het werk van Bade hebben ze het effect van een open plek in het bos. Maar de rust die ervan uitgaat duurt niet lang.
'Uw kenmerk' heet de expositie van David Bade (1970) en Erik van Lieshout (1968) in de nog jonge galerie Exedra, waar sinds een half jaar zowel beeldende kunst, als architectuur en vormgeving wordt gepresenteerd. De kunstenaars kennen elkaar van hun werkperiode aan De Ateliers. Sindsdien hebben zij meerdere keren gezamenlijk gexposeerd. Als jonge honden werden zij door Rudi Fuchs in 1994 binnengehaald in het Stedelijk Museum bij twee Couplet-tentoonstellingen. Vaak worden zij in n adem genoemd omdat hun werk de hand zou lichten met wat esthetisch aangenaam en politiek correct is. Frdrique Bergholtz van Exedra vroeg de kunstenaars hun veronderstelde geestverwantschap niet langer voor lief te nemen en voor de dag te komen met hun eigen kenmerk.
Bade maakt zijn beelden en tekeningen alsof hij door een knoet wordt opgejaagd. Hij declameert zijn gedachten op de beat van rapmuziek, die klinkt onder een piepschuimen rots. Wat door zijn hoofd raast, komt niet tot bedaren, integendeel; elk beeld is een versnelling op weg naar het volgende. Stilstand is dodelijk en 'Sleep is the cousin of death'. Dat staat genoteerd op de tekening van een man in een auto. Zijn voortrazende vehikel is een krakkemikkige doodkist.
Hoewel Bade zichzelf en zijn beelden geen moment rust gunt, maakt zijn werk geen jakkerige indruk. Zijn rappende stem klinkt gehaast, maar je wordt wl uitgenodigd op het rotsblok te gaan zitten om eens rustig te luisteren. De beelden zijn bizar van vorm, maar de meeste staan netjes op sokkels. Ze bewerken een kalmte die zich van je meester kan maken bij het luisteren naar een sonore beat.
Erik van Lieshout bewandelt een andere weg. Ook bij hem gonst het van de ideen, maar hij perst ze in een enkel schilderij. Hij maakt gebruik van stereotypen en clichs, waardoor de voorstelling eenduidig lijkt. De video van de gewelddadige arrestatie van Rodney King is wereldwijd uitgegroeid tot een clich. Van Lieshout heeft het videobeeld getrouw nageschilderd in een prachtige compositie van geel en zwart. Maar hij heeft de figuren zo stereotiep afgebeeld, dat de voorstelling een moderne versie is van de strips waarin blanke kolonialen in Afrikaanse kookpotten belanden. Alleen zijn hier de rollen omgedraaid. Geruststellend is dat niet. De speren zijn veranderd in revolvers en net zoals de koloniaal is Rodney King verre van onschuldig. De voorstelling geeft aanleiding tot allerminst comfortabele gedachten.
Het werk van Erik van Lieshout en David Bade biedt tijdelijk onderdak aan gedachten. Andere kunstenaars gebruiken daarvoor een nieuw medium als Internet. Maar Van Lieshout blijft schilderen en Bade blijft beelden op sokkels maken. Het gaat hun niet om de vluchtigheid, maar om de ernst van de gedachten. Daarvoor gebruiken zij klassieke technieken die ze perfect beheersen, zonder ze te koesteren.
Erik Hagoort
David Bade en Erik van Lieshout. T/m 18 januari. Exedra, Langestraat 52, Hilversum. Woensdag tot en met zaterdag 12-17 uur, zondag 14-17 uur.

Foto
	Bade en Van Lieshout: Onder n hoedje.

