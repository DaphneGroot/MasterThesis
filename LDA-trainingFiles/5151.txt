	Herstel van Belg Porte duurt zeker drie weken
Het wil nog niet vlotten met het herstel van Krist Porte. De speler van Eendracht Aalst werd vlak voor de kerstdagen tijdens de voetbalwedstrijd tegen Anderlecht neergeslagen door Gilles de Bilde, voor wie Feyenoord belangstelling heeft. Porte liep een kaakbreuk op en oogletsel.
Omdat hij ook last bleef houden van hoofdpijn bracht de middenvelder van Aalst gisteren een bezoek aan een neuroloog. Die stelde vast dat Porte door de klap ook een hersenschudding heeft opgelopen. Hij schreef de voetballer drie weken bedrust voor. In die periode zou ook het gezichtsvermogen in het getroffen oog geheel terug moeten komen.

