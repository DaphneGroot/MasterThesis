	Paarden krijgen tegen zin milieubeweging meer bos in Kralingen
	Van onze verslaggever
ROTTERDAM
Het CHIO Rotterdam blijft domicilie houden in het Kralingse Bos. Alle protesten van de milieubeweging ten spijt hebben het bestuur van het ruiterfestijn en de deelgemeente Kralingen-Crooswijk vrijdag na twee jaar onderhandelen een akkoord bereikt over de uitbreiding van dit hippisch evenement.
Het CHIO mag extra tribunes bouwen en het dressuurterrein vergroten. Hiervoor zal bijna 1700 m2 bos moeten wijken. Het bestuur van het concours hippique heeft desondanksveel water in de wijn moeten doen.
In de eerste plannen ging het CHIO nog uit van een groei-scenario dat een veel forsere aanslag op Rotterdams bekendste stadsbos zou inhouden.
'Toch is de grens hiermee bereikt', zegt P. Breevaart, bestuurder van de deelgemeente. 'Als de organisatoren van het CHIO nog verder willen uitbreiden moeten ze dat maar op een locatie búiten het Kralingse Bos doen'.
Het CHIO Rotterdam is het paradepaardje van burgemeester A. Peper en het bedrijfsleven in de havenstad. De laatste jaren worden kosten noch moeite gespaard om het vierdaagse evenement (dat dit jaar voor de 48ste keer wordt gehouden) cachet te geven.
Het bestuur van het CHIO eist al jaren meer ruimte in het Kralingse Bos en vindt op dit punt een medestander in het gemeentebestuur. Volgens burgemeester Peper is een aantrekkelijk geprogrammeerd CHIO goed voor het aanzien van de stad in de zakenwereld.
Om die reden dreigden b. en w. van Rotterdam de deelgemeente Kralingen-Crooswijk met een aanwijzing toen de besprekingen over uitbreiding van het hippisch spektakel in het Kralingse Bos vast zaten.
De deelraad is niet mordicus tegen het kappen van bomen ten behoeve van het CHIO, maar vindt dat dit binnen de perken moet blijven.
De activiteiten van het CHIO mogen volgens de deelraad de vele wandelaars in het zestig jaar oude bos niet hinderen. Ook is er in brede kring twijfel over de noodzaak meer zitplaatsen rond het parcours te bouwen.
Het CHIO trekt al jaren gemiddeld dertigduizend bezoekers, maar tijdens de vier wedstrijddagen kijken de ruiters vaker tegen lege dan volle tribunes aan.
'Op de drukke dagen komen we capaciteit te kort. Dan kunnen we nu ondervangen', beweert CHIO-bestuurslid W. de Vries Robbé.
Volgens De Vries Robbé heeft zijn bestuur de torenhoge ambities van vier, vijf jaar terug bijgesteld. 'Toen zochten we het in verbreding van het programma. Nu kiezen we voor kwaliteit. We zijn daarom absoluut tevreden over het compromis dat is bereikt.'
De aantasting van het Kralingse Bos mag dan geringer uitvallen dan aanvankelijk gevreesd werd; elke ingreep in het bos is er volgens de milieu-organisaties een te veel. 'Er zijn tal van plaatsen aan de rand van Rotterdam waar het CHIO veel beter gehouden kan worden', zegt N. de Knegt van het Groen Platform.
Breevaart bestrijdt dit echter. 'We hebben 25 alternatieve locaties onderzocht. Een plek in het bijzonder, het Hoge Bergse Bos, was een kansrijke optie. Maar omdat de gemeenteraad van Bergschenhoek niet wilde meewerken viel deze locatie af.'

