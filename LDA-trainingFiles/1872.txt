	Slipgevaar
	Alarm! Het is nog donker als de telefoon indringend rinkelt. Schoonmoeder laat weten dat het sneeuwt. Of wij dat ook zo leuk vinden. Ja, want direct aan het begin van het winterseizoen moet de Niche-redactie al waarschuwend optreden. Gladheid omringt ons. Maar Niche heeft sneeuwkettingen onder de schoenen.
Yngsj√∂brodden heten die dingen in Zweden, anti-slip-ijzers voor onder de schoen. Je maakt ze met een rubber bandje vast over de wreef van de schoen; een achterbandje om de hak houdt het ijzerwerk onder de zool op zijn plaats. Vier tandjes hechten zich in de zool, waardoor de ijzers niet kunnen verschuiven. Aan de andere kant van het ijzerplaatje zetten zeven tandjes zich vast in het gladde wegdek.
Op steen is het alsof je loopt op voetbalschoenen. Een spannend geklik. Op een ijzelige straat stuiven we weg. Geen enkele glibberige brug in Amsterdam is ons te machtig. Vastgereden sneeuw op een belangrijke verkeersader deert ons niet. We passeren, in stevige tred, auto's die in de berm zijn beland. De verloofde, overmoedig door wandelschoenen van vijfhonderd gulden, gaat tijdens een test zonder ijzers prompt tegen de vlakte. Door ons schrap te zetten op de ijzers, kunnen we haar weer vlottrekken.
Henk Jager, eigenaar van een motorzaak in het Groningse Noordbroek, importeert de ijzers in Nederland. Hij waarschuwt voor namaakijzers, die elders in Nederland verkrijgbaar zijn. 'Zonder de tandjes die zich vastzetten in de zool, verschuiven ze. Dat leidt gegarandeerd tot valpartijen.'
Jager heeft 2500 paar op voorraad en voorziet voor de Zweedse anti-slip-ijzers een trend in Nederland. Vier jaar geleden ontdekte hij ze in Zweden bij een apotheker. 'Het ziekenfonds daar adviseert ze.' 

Peter van den Berg


