	Marktleider zeiltochten versterkt positie verder
	Van onze verslaggever
AMSTERDAM
Op de Nederlandse markt voor zeiltochten vindt een machtsconcentratie plaats. Door de overname van de Zeilvloot Lemmer Stavoren door de Zeilvaart uit Enkhuizen krijgt de nieuwe combinatie ongeveer een kwart van de Nederlandse markt in handen.
De Zeilvaart noemt zichzelf al marktleider in Europa met de verhuur van traditionele zeilschepen. De Zeilvaart heeft 82 schepen. Door de overname van de Zeilvloot Lemmer Stavoren komen daar nog eens 38 schepen bij.
De meeste tochten op de zeilschepen worden groepsgewijs geboekt. Veel bedrijven of verenigingen laten werknemers of leden gezamenlijk een dagje varen. Ook scholen maken vaak van deze mogelijkheid gebruik. De twee bedrijven hebben jaarlijks zo'n honderdduizend passagiers aan boord van hun schepen. De gezamenlijke omzet bedraagt zo'n twintig miljoen gulden.

