	'Het recht heeft een ingebouwde noodrem'
	RIEME-JAN Tjittes, hoogleraar privaatrecht aan de Vrije Universiteit in Amsterdam, kijkt regelmatig naar Goede Tijden Slechte Tijden om inspiratie op te doen voor zijn colleges. Als oplichter Ludo Sanders in de serie een dubieuze schilderijentransactie afsluit, kan hij daarmee met zijn studenten weer verder. 'De studenten die quasi-intelligent beweren dat zij niet naar die onzin kijken, neem ik niet serieus', zegt hij vrolijk. 'Wij keken vroeger ook met het hele studentenhuis naar Dallas.'
Tjittes is met zijn dertig jaar de jongste hoogleraar privaatrecht van Nederland en hij staat bekend om zijn originele manier van doceren. 'Ik werk graag met voorbeelden, dan beklijft de stof beter', zegt hij. Zo laat hij zijn studenten graag een juridische vertaling maken van de bekertjes koffie die ze dagelijks uit de automaat halen. 'Juridisch gezien uiterst gecompliceerd', zegt hij, en hij ratelt een verhaal af over aanbod, aanvaarding, eigendom, overeenkomst en daaruit voortvloeiende verplichtingen.
Saai? Privaatrecht spreekt niet tot de verbeelding, weet hij. 'Wie is er nou genteresseerd in het verschil tussen bezit en eigendom? Spectaculaire strafzaken doen het veel beter in de krant en op tv. De advocaten zijn al even bekend als de sterren uit Goede Tijden Slechte Tijden, ze schrijven boeken en columns over hun werk.'
Hij vindt die magere belangstelling voor zijn vakgebied niet terecht. Privaatrecht regelt conflicten tussen burgers en beslaat dus alle facetten van het leven. 'Het gaat over trouwen, over bouwen en over de wasmachine. Ruzie met de buurman om een conifeer die te veel licht wegneemt. Een geschil met een autoverkoper omdat de auto meer kilometers heeft gelopen dan hij aanvankelijk had verteld. Iedereen kent wel iemand die in zo'n zaak is verwikkeld.'
Tjittes tekende een aantal van die waar gebeurde, alledaagse conflicten op. Zijn boek Rhythm & Blues van het recht schetst hoe kleine mensen in de greep van het grote recht kunnen raken. Hij hanteert in het boek dezelfde strategie als in zijn colleges: veel voorbeelden en duidelijk taalgebruik.
Het is een compilatie van verhalen over hoe het tussen mensen mis kan gaan. De eigenaar van een chic restaurant verkoopt een irritante klant een mep. Een vrachtwagenchauffeur zegt in zijn woede tegen de chef: 'Je bekijkt het maar', en heeft twee dagen later een ontslagbrief in de bus. De eigenaar van een administratiekantoor wordt gek van het gekraai van de haan van zijn buurman.
De achtergronden en gevolgen van dergelijke conflicten worden nooit bekend, zegt Tjittes. Uit de boekenkast op zijn werkkamer pakt hij het vuistdikke handboek Arresten burgerlijk recht: honderden gerechtelijke uitspraken over coniferen, wasmachines en tweedehands auto's, op vloeipapier opgetekend. 'Emotieloos. Het recht uitgeblust tot een gereedschapskist waar je de technieken uithaalt.'
Zijn boek moet duidelijk maken dat er achter iedere rechtszaak, hoe klein ook, vaak groot leed verscholen zit. De man met de haan moest zijn buurman na een slepende procedure uiteindelijk zeventigduizend gulden betalen wegens 'extreme geluidsoverlast'. Maar de buurman is door het gekraai een geestelijk wrak geworden. Hij is verhuisd, zijn bedrijf is te gronde gegaan en van de schadevergoeding houdt hij na aftrek van de kosten voor zijn advocaat nog maar weinig over.
Tjittes: 'De meeste mensen weten door alle aandacht van de media veel over strafrecht. Maar hun kennis over civiel recht is beperkt. Wist jij dat je het grootste deel van de kosten voor een advocaat zelf moet betalen, ook als je het gelijk aan je kant hebt?
'Mijn boek moet voorlichten en waarschuwen. Maak een weloverwogen keuze voordat je naar de rechter stapt. Een rechtszaak kan financieel en emotioneel een belasting worden. Ik heb mensen gezien voor wie de rechtsgang een obsessie werd. Er zijn zaken bekend die al dertig jaar lopen. Je moet je voorstellen wat dat voor een gezin betekent. Je blijft ermee bezig.'
Tjittes kent de emoties waarmee rechtszaken worden omgeven, al jaren uit de praktijk. Een dag in de maand is hij raadsheer-plaatsvervanger bij het gerechtshof in Amsterdam. Daarv¢¢r was hij gerechtsauditeur bij de Hoge Raad en advocaat in Den Haag. Het advocatenbestaan vond hij 'verschrikkelijk'. 'Ik ben meer het wegende type, ik zag vaak ook heel duidelijk het slechte van mijn clint.'
Met zijn afkomst uit de 'lagere middenklasse' (zijn vader was afdelingschef bij de vroegere Rijkspostspaarbank, zijn moeder werkte in de psychiatrie) behoort hij tot een minderheid in de rechterlijke macht. Uit onderzoek blijkt dat 90 procent van de rechters uit de gegoede hogere middenklasse komt. Nog geen 5 procent kijkt weleens naar Goede Tijden Slechte Tijden.
Tjittes vindt dat er strenger moet worden gekeken naar de selectiecriteria voor rechters. Rechters in Nederland zijn 'superredelijk', zegt hij, maar in sommige gevallen kunnen hun achtergrond en hun wat eenzijdige denkwereld tot vreemde beslissingen leiden.
Hij noemt het voorbeeld van de man wiens paarden dood gingen na het eten van een struikje giftige taxus van de composthoop van de buurvrouw. Tot aan de Hoge Raad toe wezen de rechters de vordering van de man op zijn buurvrouw af: zij wist niet dat taxus giftig is voor paarden en dus trof haar geen blaam. 'Als een van die rechters in het weekeinde een beetje had getuinierd, was er een ander oordeel geveld.'
Tjittes levert meer kritiek op uitspraken van rechters, ook op die van de Hoge Raad. Lang niet altijd komen hun juridische oordelen overeen met het algemene rechtvaardigheidsgevoel, vindt hij. De vader die zijn 21-jarige dochter verliest na een fatale operatie, krijgt geen smartengeld, de moeder die haar 2-jarig dochterje kwijtraakt doordat een onoplettende automobilist achterop hun auto knalt, evenmin. Alleen het slachtoffer zelf heeft recht op smartengeld als hij door een fout van een ander letsel oploopt. Verwanten krijgen alleen een vergoeding als het inkomen van een kostwinner wegvalt, zo luidt het oordeel van de rechters.
Hier spreekt de vrees voor 'Amerikaanse toestanden', zegt Tjittes. 'Natuurlijk is het een slechte zaak als rechters om het minste of geringste een schadevergoeding toekennen. Dan kun je je niet meer als normaal mens gedragen. Pech hoeft niet weg. Maar in Nederland zijn de rechters wel erg karig. Ook familieleden van slachtoffers moeten meer dan nu het geval is smartengeld kunnen krijgen. Het recht zou op dat punt veranderd moeten worden.'
Hij hoopt met zijn boek een discussie op gang te brengen. 'Wie weet is er een Kamerlid dat vragen gaat stellen? Je kunt aan een verschijnsel als stalking zien waartoe maatschappelijke druk kan leiden. Er ligt nu een wetsvoorstel dat het belagen of hinderlijk lastigvallen van iemand strafbaar stelt.'
Toch reageren rechters niet altijd volgens de letter van de wet. De jonge verpleger die zijn steenrijke bejaarde echtgenote om het leven brengt, heeft geen recht op de helft van haar vermogen, hoewel de wet zegt dat hem dat toekomt. 'Het recht heeft een ingebouwde noodrem, de redelijkheid en billijkheid', zegt Tjittes. 'Die rhythm and blues zorgen ervoor dat het recht het ritme van het echte leven kan bijhouden.'
Die beweeglijkheid maakt het privaatrecht volgens hem boeiend. 'Het strafrecht is, behalve de interessante zaken die Spong en Moszkowicz doen, geen intellectuele uitdaging. Voor het strafrecht geldt: als je de trucjes kent, komt alles op hetzelfde neer.'
Het bleek echter niet eenvoudig die boeiende materie ook nog op een aantrekkelijke manier op te schrijven. 'Ik dacht: ik ken de uitspraken uit mijn hoofd, ik schud dat boek wel even uit mijn mouw. Maar ik heb de inleverdatum van de kopij met bijna twee maanden overschreden. Het was toch lastig om gecompliceerde juridische zaken in gewone woorden te vatten.'
Met die andere schrijver-jurist, oud-advocaat-generaal Jan Leijten van de Hoge Raad, wordt Tjittes liever niet vergeleken. 'Leijten giet over zijn boeken een intellectueel sausje, ik heb meer de gewone man voor ogen. Mijn boek moet ook toegankelijk zijn voor de niet juridisch geschoolde lezer.'
Hij hoopt dat boekhandelaren die opmerking ter harte nemen. 'Mensen hoeven van mijn boek niets te leren, ik wil zo graag dat het ook gewoon een leesboek is.' Bezorgd: 'Als het nou maar niet belandt in het hoekje recht en economie, naast de zestig belastingtips bij echtscheiding. Dat zou echt verschrikkelijk zijn.'
Ellen de Visser

Foto
	Rieme-Jan Tjittes FOTO GUUS DUBBELMAN - DE VOLKSKRANT

