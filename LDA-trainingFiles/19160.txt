Brescia (stad).
Brescia is een stad in Noord-Italië, ten westen van het Gardameer. Het is de hoofdstad van de gelijknamige provincie en de tweede stad van Lombardije, na Milaan. De stad telt meer dan 197.000 inwoners. Stad en omgeving behoren tot de belangrijkste industriegebieden van Italië. Brescia heeft onder andere een farmaceutische industrie, chemische, textiel- en metaalnijverheid. De stad is zetel van het bisdom Brescia.
Geschiedenis.
Brescia is de voortzetting van het antieke Brixia. In de middeleeuwen was het een zelfstandige stadstaat. Later kwam het aan Venetië. In februari 1849 kwam de stad in opstand tegen de Oostenrijkers, waaraan de stad haar eretitel "La Leonessa d' Italia" (=De Leeuwin van Italië) dankt.
Monumenten.
De stad herbergt een aantal belangrijke renaissancegebouwen: de Nieuwe Dom ("Duomo Nuovo") uit 1604 die in de negentiende eeuw een van de hoogste koepels van Italië kreeg, en het stadhuis. Oudere monumenten zijn de Oude Dom ("Duomo Vecchio", of "Rotonda"), die in de 12e eeuw gereedkwam, en het 13de-eeuwse stadspaleis "Broletto". Uit het Romeinse verleden zijn de ruïnes van een tempel (73/74 na Christus) overgebleven.
Het monumentale gebied van het Forum Romanum en het complex van het Klooster van Santa Giulia met de Kerk van San Salvatore zijn opgenomen in de werelderfgoedlijst van UNESCO en zijn deel van de groep genaamd "Longobarden in Italië. Plaatsen van macht (568-774 na Christus)".
Sport.
Brescia Calcio is de professionele voetbalploeg van Brescia en speelt in het Stadio Mario Rigamonti. Brescia Calcio was meermaals actief op het hoogste Italiaanse niveau de Serie A.
