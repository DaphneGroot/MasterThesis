	Een slecht, maar duurzaam huwelijk
	PAL NA DE oorlog in juni 1945 bereikte Winston Churchill (71) het toppunt van zijn roem en zijn vrouw Clementine vond dat een goed moment om met de politiek op te houden. Churchill leed prompt een verkiezingsnederlaag. 'Een zegen in vermomming', zei Clementine tegen de gekrenkte premier, waarop deze antwoordde: 'Wel een erg goede vermomming.'
Hij zag echter nog een lichtpuntje: veel vrouwen hadden op hem gestemd. Clementine: 'Het is niet aan jou te danken dat ze konden stemmen.' Al bij hun huwelijk in 1909 nam ze het Winston kwalijk dat hij mordicus tegen vrouwenkiesrecht was.
De schrijfster en historica Joan Hardwick specialiseert zich in vrouwenportretten. Ze schrijft meeslepend en fair en blijft gelukkig behoedzaam bij het onvermijdelijke psychologiseren. Haar biografie van Clementine Churchill is onsentimenteel, uiterst leesbaar en tamelijk curieus.
Hoewel Winston haar vaak alleen liet, leidde Clementine een weinig zelfstandig leven (afgezien van toptennis en vrijwilligerswerk in de oorlogen). Dit boek beschrijft vooral de diepe downs en hoge ups van Winston Churchill, maar dan bezien door de kritische, bezorgde en vaak angstige vrouw met wie hij 56 jaar (moeizaam) getrouwd was.
De oorlogsleider komt in een ander, ongenadig licht te staan. De kinderlijke, verwende en botte Churchill komen ergerlijk en aandoenlijk aan bod. Ook boeit het boek als portret van een slecht, maar duurzaam huwelijk van een politieke prima donna met een karaktersterke vrouw.
'Achter elke geslaagde man staat een sterke vrouw', werd vaak in de dagen voor de tweede emancipatiegolf gezegd. Clementine Churchill was geen type dat 's morgens riep: 'Opstaan Winston, carrire maken.' Al na een jaar huwelijk stond ze alleen in haar eigen kamer op, omdat Winston veel meer een nachtmens was en na lang uitslapen bij voorkeur in bed bleef werken. Bovendien had de elf jaar oudere Churchill toen zij trouwden al flink carrire gemaakt. Hij was minister van Economische Zaken en een belangrijk man in zijn nog tamelijk nieuwe partij, de liberale.
Clementine Hozier was van Schotse adel en het huwelijk van haar ouders was een ramp. Haar vader (althans volgens de burgerlijke stand) probeerde haar zelfs enkele malen te ontvoeren, zij het vooral om zijn gokverslaafde vrouw dwars te zitten.
De dochter, die zelf bepaald geen toegewijde moeder zou worden, had grote moeite met de stap naar het huwelijk. In n geval trok ze zich tot algemene verbijstering terug nadat de cadeaus al aangekomen waren. Weinig moeite kostte het haar als 23-jarige om te besluiten met de veelbesproken minister Winston Churchill te trouwen, hoewel hij een uur te laat was toen hij officieel haar hand kwam vragen. De verbintenis begon al met een teleurstelling voor haar, toen bleek dat de bruidegom op de huwelijksreis schrijfwerk had meegenomen. Van de verlangde huiselijkheid en intimiteit zou weinig komen. Voor Winston waren vrouwen onbelangrijk, zeker in connectie met de politiek.
De mooie, maar (nog) weinig assertieve Clemmie moest altijd op de achtergrond blijven. Ze maakte zich zorgen over Winstons (uit diens romantische aanleg geboren) blunders, en over een gebrek aan geld, want zonder mooie ministerspost was er te weinig inkomen. Churchill leefde op grote voet - zij ergerde zich aan zijn zijden ondergoed - liet royaal voor zich bouwen en bezocht graag het casino.
Clementine was het vaak vurig oneens met Winstons politiek (vrouwenkiesrecht, sociale problemen, India), maar ze hield dat voor zich om zijn carrire en inkomen niet te schaden. Bij optredens werd ze toegejuicht; 'smiling, gracious, elegant and in control.' Maar in engere politieke omgeving bleef ze stroef. De liberale premier Herbert Asquith - er was steeds vijandigheid tussen beiden - noemde haar 'a thundering bore'.
In 1916 werd Churchill geweerd uit Lloyd George's coalitiekabinet, omdat de Tory's hem haatten. Bovendien was zijn reputatie bezoedeld door de mislukte invasie bij Gallipoli. Voor het eerst was hij slechts (onbezoldigd) parlementslid en moest hij van zijn pen leven. Meteen dook hij in een diepe depressie en hij was zo hulpeloos dat Clementine tijdelijk haar respect voor hem verloor.
Er waren meer van die episodes, vooral in de jaren dertig en zij vormen eigenlijk de kern van het boek. Clemmie voelt zich dan meer geboeid door andere mannen, denkt sterk aan scheiden, maar is ook trots dat Winston haar nodig heeft. En vagelijk blijft ze nog wel in hem geloven, ook al heeft de hele politiek hem eigenlijk afgeschreven. Vooral in de late jaren dertig, als hij al diep in de zestig is en met zijn tirades tegen het Duitse gevaar alle partijen irriteert.
Dit vreemde huwelijk verandert sterk van karakter als Winston in mei 1940 premier en oorlogsleider wordt. Clementine twijfelt dan niet aan hem, maar eerder aan zichzelf. Wel zorgt ze ervoor dat hij minder bot en befehlerisch tegen zijn omgeving wordt. Via haar krijgen mensen makkelijker toegang tot hem. Na de oorlog wordt de relatie weer slechter. Clemmie laat binnenskamers duidelijk merken dat Winston niet deugt voor oppositieleider. Ze vindt dat hij in snoepreisjes en veel eerbetoon vlucht. Zelf doet ze het werk in zijn kiesdistrict.
Haar weerzin tegen zijn te symbolische rol wordt nog groter als Winston zich in 1951 - als ziekelijke en half dove 77-jarige (bepaald geen Adenauer) - weer premier laat maken, en dan telkens smoesjes verzint om nog even aan te blijven. Clementine moet steeds haar best doen om hem voor blunders te behoeden. Pas in 1955 treedt hij af, mompelend dat Anthony Eden het premierschap niet aankan. Zijn lange oude dag (tot 1965) is leeg en het gouden huwelijk wordt vooral via aparte cruises beleefd.
Na Winstons dood kan Clementine 'voor het eerst ordelijk leven', aldus Hardwick. Ze wordt tot barones verheven en weigert in het Hogerhuis bij de Tory's te zitten. Ze stemt, anders dan Winston ooit gedaan had, voor afschaffing van de doodstraf. Maar verder werkt ze vooral aan een zo vlekkeloos mogelijke nagedachtenis van de Grote Man, waarbij ze de meeste sporen van een slecht huwelijk uitwist.
Veel (maar niet alle) kwade brieven, lelijke foto's en een 'te modern' geschilderd portret gaan in vlammen op. Critici van Winston krijgen de wind van voren. Clementine Churchill bouwt vooral aan een legende. Vergeefs, zoals overvloedig blijkt uit deze biografie.
Jan Joost Lindner
Joan Hardwick: Clementine Churchill - The Private Life of a Public Figure.
John Murray, import Nilsson & Lamm, 365 pagina's;  80,30.
ISBN 0 7195 5552 3.

Foto
	Clementine Churchill met haar zoon Randolph die de voorgeschreven kleding van het Eton College draagt. FOTO UIT 'CLEMENTINE CHURCHILL'

