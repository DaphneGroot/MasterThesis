Albergen.
Albergen (Nedersaksisch: "Albearge", "Albeargn", Twents: "Albearg") is een Nederlands dorp in de Overijsselse gemeente Tubbergen. Albergen telt 3542 inwoners (per 1 januari 2007). Het dorp is zeven kilometer ten oosten van Almelo gelegen aan de N349.
Geografie.
Albergen ligt te midden van de Twentse natuur. Karakteristieke houtwallen en glooiende esgronden bepalen het beeld aan met name de noordkant van het dorp, terwijl het kanaal Almelo-Nordhorn aan de zuidkant het dorp begrenst.
Geschiedenis.
Het dorp staat al sinds de 15e eeuw in de geschiedenisboeken vermeld, dankzij het Sint Antoniusklooster. Dit klooster heeft op de plek gestaan van de huidige St. Pancratiuskerk. Johannes van Lochem, prior van dit klooster, schreef er tussen 1520 en 1525 zijn kroniek, welke in 1995 in een Nederlandse vertaling werd uitgebracht. Deze belangrijke periode in de geschiedenis van Albergen is terug te vinden in de huidige straatnamen.
Cultuur.
In het dorp zijn een school, de "R.K. Basisschool Kadoes", genoemd naar het Albergse woord voor "kemphaan", die vroeger op deze locatie voorkwam en een R.K. parochiekerk, de "St. Pancratiuskerk", gelegen. Het dorp kent een rijk verenigingsleven, waarbij met name carnavalsvereniging "De Alberger BÃ¶kke" en de in 1932 opgerichte rooms-katholieke hand- en voetbalvereniging RKSV De Tukkers een relatief groot ledenbestand kennen.
Albergen heeft jaarlijks een primeur met de eerste grote carnavalsoptocht van Twente met daaraansluitend een groot carnavals (tent)feest. Jaarlijks komen duizenden bezoekers uit de hele regio op het carnavalsfeest af. Met Pinksteren worden er traditionele volksfeesten gehouden waar tal van landelijk bekende artiesten elk jaar op het podium staan.
