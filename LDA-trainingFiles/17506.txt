 TROS STOPT SAMENWERKING MET TELEGRAAF. 
 AMSTERDAM, 22 aug (Reuter) - NV Holdingmaatschappij De Telegraaf heeft meegedeeld dat haar samenwerking met de TROS door deze omroep per 1 januari volgend jaar is beeindigd. 
 "TROS heeft meegedeeld ingaande 1 januari 1997 met Audax een contract inzake de exploitatie van TrosKompas en de TV-krant te hebben gesloten," aldus De Telegraaf. 
 De uitgever zegt zich nu te beraden over de ten uitvoerlegging van contractuele bepalingen die zij eerder met de TROS was overeengekomen en over "eventuele andere claims". 
 De Telegraaf heeft ruim dertig jaar - vanaf de oprichting - samengewerkt met TROS op het gebied van de exploitatie van de omroepbladen. 
 Afgelopen maart besloten beide partijen nog tot het voortzetten van de samenwerking door middel van een gezamenlijke vennootschap onder firma. De uitwerking van dit besluit leidde in juni ook tot overeenstemming - onder voorbehoud van goedkeuring door de bevoegde organen - over vorm en inhoud. 
 "TROS heeft zich vervolgens - onzes inziens op emotionele gronden - teruggetrokken van het onderhandelingsresultaat," aldus De Telegraaf. 
 In het nog tot eind 1996 lopende contract zijn bepalingen opgenomen over een situatie dat TROS het contract niet wenst voort te zetten. 
 De Telegraaf bekijkt nu hoe zij die bepalingen kan uitvoeren. 
 De exploitatie van TrosKompas en de TV-krant maakt volgens De Telegraaf circa vier procent van haar omzet uit en de order vergt 2,5 procent van de personeelsinzet. 
 TrosKompas had per september 1995 een betaalde oplage van 609.000 exemplaren per week en de TV-krant van 121.000. 
 "Het sociaal beleid van De Telegraaf is onder andere gericht op het voorkomen van gedwongen ontslagen. Omzet en werkgelegenheid binnen het Telegraaf-concern zullen mede door initiatieven worden gecompenseerd," aldus De Telegraaf. 
 De uitgever kondigt verder aan dat zij bij de NOS een aanvraag in zal dienen voor de publicatie van de wekelijkse TV-programmagegevens. 
 De zaterdagkranten van het concern hebben een gezamenlijke betaalde oplage van meer dan 1,25 miljoen stuks. 
 De Telegraaf heeft naast haar dagbladpublicaties onder andere deelnemingen in SBS6 en Sport7. 
 (c) Reuters Limited 1996. 
