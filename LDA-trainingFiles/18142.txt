 VERMEEND VERRUIMT "TANTE AGAATH-REGELING". 
 DEN HAAG, 24 feb (Reuter) - Staatssecretaris Willem Vermeend van Financien heeft de regeling voor zogenoemde "Agaathfondsen" verruimd zodat de oprichting van deze fondsen voor met name starters in de agrarische sector wordt vergemakkelijkt, zo is meegedeeld door zijn ministerie. 
 Via de Agaathfondsen kunnen startende ondernemers goedkoop geld lenen voor hun onderneming. 
 Sinds 1996 krijgen geldverstrekkers in de inkomstenbelasting een vrijstelling tot 5000 gulden voor inkomsten uit geldleningen die worden verstrekt aan startende ondernemers. 
 Die vrijstelling van inkomsten zorgt ervoor dat de rentekosten voor de startende ondernemer lager zijn dan gebruikelijk is. 
 Als voorwaarde voor de vrijstelling van inkomsten uit een Agaathlening geldt onder andere dat de geldlening aan de startende ondernemer moet zijn achtergesteld, dat wil zeggen dat de geldgever minder verhaalsrechten heeft dan verstrekkers van andere leningen. 
 Deze voorwaarde kan echter een bezwaar zijn voor het verstrekken van geldleningen aan starters die hypothecaire zekerheid kunnen verstrekken aan de geldgever. 
 Zulke situaties zijn bijvoorbeeld aan de orde in de agrarische sector, aldus het ministerie van financien. 
 Het niet mogen vestigen van hypotheek zou leiden tot een zodanige hogere rente dat per saldo de financieringskosten voor de starter met een Agaathregeling toch niet lager worden. 
 In dergelijke gevallen wordt dus niet het met de Agaathregeling beoogde doel bereikt, aldus het ministerie. 
 Vermeend heeft daarom goedgekeurd dat de eis van achterstelling vervalt als aan het Agaathfonds hypothecaire zekerheid wordt verstrekt. De verruiming van de Agaathregeling treedt onmiddellijk in werking, aldus het ministerie. 
 (c) Reuters Limited 1997. 
