Draak (sterrenbeeld).
Draak ("Draco", afkorting Dra) is een uitgestrekt sterrenbeeld in de buurt van de noordelijke hemelpool, tussen rechte klimming 9u18m en 21u00m en tussen declinatie +48° en +86°.
De noordelijke hemelpool stond rond ongeveer 2800 v.Chr. in de buurt van de ster Thuban, deze had toen de rol van poolster. De eclipticapool bevindt zich in dit sterrenbeeld in de buurt van de ster Aldibah.
Mythologie.
Draco is een van de vroegst beschreven sterrenbeelden en kwam als "Taweret", de godin van de noordelijke hemel, al voor in astronomische gegevens van de oude Egyptenaars. De Grieken noemden het "Draco", de draak, die in een van hun mythes voorkomt als Ladon, een draak met honderd hoofden die de gouden appels van de Hesperiden bewaakt.
Wat is er verder te zien?
Het sterrenbeeld is bekend om zijn grote aantal melkwegstelsels. De planetaire nevel "NGC 6543", kattenoognevel genoemd, lijkt een ster van magnitude 8. De Draconiden zijn twee meteorenzwermen met het sterrenbeeld Draak als radiant. KL Draconis is een dubbelster bestaande uit twee heliumrijke witte dwergen die in minder dan een half uur om elkaar heen draaien. NGC 5866 is een lensvormig sterrenstelsel op een afstand van 50 miljoen lichtjaar. NGC 5879 en NGC 5907 zijn twee spiraalstelsels op magnitudes van 12,4 en 11,1. De Kikkervisstelsel is een balkspiraalstelsel op een afstand van 400 miljoen lichtjaar.
