	Shakespeare's sonnetten gymnasiaal vertaald
	Some glory in their birth, some in their skill,
 Some in their wealth, some in their body's force,
 Some in their garments, though new-fangled ill,
 Some in their hawks and hounds, some in their horse;
 And every humour hath his adjunct pleasure,
 Wherein it finds a joy above the rest.
 But these particulars are not my measure;
 All these I better in one general best.
 Thy love is better than high birth to me,
 Richer than wealth, prouder than garments' cost,
 Of more delight than hawks or horses be;
 And having thee, of all men's pride I boast -
Wretched in this alone, that thou mayst take
 All this away, and me most wretched make.
 Die gaat op afkomst, die op kunde prat,
 die op zijn geld, die op zijn geld en grond,
 die op zijn kleed, al zit het hem niet glad,
 die op zijn hengst, zijn havik, of zijn hond.
 En iedere smaak geeft dienaangaand plezier,
 waarin hij vreugd vindt boven heel de rest.
 Maar naar mijn maatstaf, niet zo singulier,
 ben ik ze baas met n omvattend best.
 Jouw liefde is meer dan hoge afkomst waard,
 meer waard dan geld, meer dan de mooiste kleren,
 meer dan 't plezier van haviken of paard;
 met jou kan ik een ieders trots trotseren.
 Maar 'k ben wanhopig dat jij zult verzaken
 heel dit groot goed, en mij wanhopig maken.
MOEST IK kiezen, dan zou ik stilstaan bij de sonnetten 34, 47 en het vervolg 48, en bij 75, maar uiteindelijk zou sonnet 91 van Shakespeare in de vertaling van De Roy van Zuydewijn de krans verdienen als het best vertaalde en het meest representatieve. Het staat hierboven afgedrukt.
Nummer 91 is een eenvoudig sonnet. Men kan het gemak waarmee De Roy van Zuydewijn het heeft vertaald, aflezen aan de soepele en snelle gang van het gedicht en aan de helderheid van zijn taal. De vertaling is (of lijkt?) met zoveel gemak tot stand gekomen dat er nog energie overbleef voor een extraatje: de woordspeling in de derde regel. Mogelijk zullen sommigen dat extraatje afkeuren. Het zou dezelfde irritatie kunnen opwekken die je wel eens voelt als je bij het benzine tanken ongevraagd allerlei overbodigs wordt opgedrongen. Maar let wel: de woordspeling voegt zich perfect in het Nederlandse gedicht, dat daardoor toch iets meer wordt dan een vertaling, en artistieke autonomie krijgt.
Voegt het woord 'singulier' in de zevende regel zich ook zo gemakkelijk in het geheel? Wie er de rechtvaardiging van zoekt, zal die vinden in Shakespeare's 'one general best'. De Roy van Zuydewijn heeft dat 'generaal' heel letterlijk genomen en dat heeft hem het woord 'singulier' ingegeven. Het past precies op de betekenis en ook bij de gedistingeerde, licht historiserende toon van deze vertaler. Maar het is een woord dat we niet gemakkelijk als typerend voor Shakespeare's stijl zullen aanvaarden.
Gedistingeerd, chic zelfs, dat is De Roys taalgebruik altijd - ook in zijn vroegere vertalingen. Daardoor is er nooit iets op aan te merken, maar misschien ook soms minder plezier aan te beleven dan mogelijk zou zijn. De 'kiene tanden' van de tijger in nummer 19, de 'vuigste roofrups' in nummer 35, dat zijn plaatsen waar een wat conventionele dichterlijkheid het wint van Shakespeare's sterke plastiek.
Vergeleken met de vorige complete vertaling, die van Peter Verstegen uit 1993 (dergelijke vergelijkingen zijn natuurlijk altijd unfair, maar er wordt wl om gevraagd, door de vertalers zelf zo goed als door de uitgevers, terwijl de kopende lezers er ook baat bij hebben) is die van De Roy niet minder tekstgetrouw en accuraat en in technisch opzicht zelfs knapper, maar ook wat stijfjes, wat al te keurig in het pak gestoken misschien. En als dat een enkele maal niet het geval is, dan schrikt de lezer meteen, gewend als hij is aan zoveel keurigheid. 'Knuffeldief' bijvoorbeeld, zo'n woord valt uit de toon.
Maar zulke momenten zijn zeldzaam. Als de vertaler al eens zijn toevlucht neemt tot een onverwacht woord, dan is het, zoals 'singulier', meestal een wat bureaucratisch woord, of een traditioneel potisch woord als 'vuig', waaraan niemand zich zal stoten.
In een niet helemaal gemakkelijke tegenstelling tot het, laten we zeggen, 'oncontroversile' vocabulaire van de vertaling, staat zijn syntaxis. Die is dikwijls nogal ingewikkeld en komt lezers die het gymnasium niet doorlopen hebben, weinig tegemoet. In het midden van het achtste sonnet ben ik zelf vastgelopen, en ik heb vroeger op school toch echt mijn best gedaan.
Zonder twijfel is de wat gymnasiaal te noemen syntaxis die De Roy van Zuydewijn hanteert, het gevolg van een bewuste stijlkeuze. Hij blijft zeer dicht hij de tekst, ook wat de retorische opbouw daarvan betreft. Dat draagt allemaal bij aan wat je, in meer dan een betekenis van het woord, het klassieke karakter van deze vertaling kunt noemen. Het draagt ook bij aan het feit dat deze vertaling, zijn eenmaal de hobbels van de klassieke syntaxis genomen, tot de helderste behoort die wij hebben.
Waar Peter Verstegen over een benijdenswaardig vermogen beschikt meteen glasheldere zinnen te produceren, vraagt De Roy dikwijls wat decoderingsarbeid voordat zijn teksten transparant worden. En soms offert hij de doelstelling van idiomatisch schrijven op aan de wens zo dicht mogelijk bij het origineel te blijven.
Dat gebeurt bijvoorbeeld als hij op talloze plaatsen het Engelse gebruik van woorden als 'tijd' en 'dood' zonder lidwoord imiteert. Metrisch is dat natuurlijk de gemakkelijkste weg, maar het kan leiden tot storende onnatuurlijkheden, zoals 'slons tijd', voor 'sluttish time' in nummer 55. Ook is De Roy te scheutig met ellipsen die niet meer bij ons taalgevoel passen.
De Roy van Zuydewijn heeft een chique vertaling van de sonnetten gemaakt, soms wat stijf en wat vervreemdend, niet door originaliteit maar door schoolsheid, maar zeer tekstgetrouw en doorgaans helder voor wie bereid is zich wat moeite te getroosten.
Vrij van fouten bovendien, als we tenminste bereid zijn in de vijfde regel van nummer 87 een drukfout aan te nemen. Op een faux pas zal men hem zelden betrappen - de 'geldwolf' in nummer 4 misschien, of het, 'zijzwart' in nummer 130.
Bijzonder opvallend is zijn vermogen om de bij Shakespeare vaak voorkomende voortgezette vergelijkingen met rigoureuze consequentie en grote inventiviteit te blijven volgen.
De inleiding bij de vertaling is erg kort en besteedt relatief veel plaats aan het 'geselen van een dood paard', om het eens in vertaald Engels te zeggen: dat het in deze gedichten allemaal om seks zou gaan. Aantekeningen ontbreken helemaal: wat Verstegens Sonnettenboek te veel heeft, heeft De Roy van Zuydewijn te weinig. Maar een eigen gezicht heeft deze vertaling zeker: betrouwbaar, stijlvol, een beetje streng en een tikje onbenaderbaar soms.
W. Bronzwaer
William Shakespeare: De sonnetten.
Vertaald uit het Engels door H.J. de Roy van Zuydewijn.
De Arbeiderspers; 170 pagina's;  29,90.
ISBN 90 295 3715 9.

