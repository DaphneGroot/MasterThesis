Jaco Pastorius.
John Francis (Jaco) Pastorius III (Norristown (Pennsylvania), 1 december 1951 â€“ Fort Lauderdale (Florida), 21 september 1987) was een Amerikaans basgitarist. Hij maakte van de basgitaar een solo-instrument en staat bekend als een van de eerste gebruikers van de fretloze basgitaar. Pastorius was een invloedrijk basgitarist en werd ook wel de Paganini van de basgitaar genoemd. Hij was bovendien componist, met een opvallend inzicht in melodie en harmonie. Van sommigen kreeg hij ook kritiek, toen hij in zijn latere jaren in zijn spel in herhaling ging vallen. Pastorius was tevens actief als arrangeur en producer. Naast basgitaar speelde hij mandoloncello, steeldrums, saxofoon, drums en piano.
Biografie.
Jaco Pastorius werd geboren in een muzikaal gezin in Norristown (Pennsylvania) dat al snel naar Fort Lauderdale in Florida verhuisde. Zijn vader was drummer en als kind speelde Jaco ook drums. Als tiener brak hij tijdens een football wedstrijd echter zijn linkerpols, die niet goed herstelde. Hij kon niet meer goed drummen en zijn toenmalig bandje vroeg hem te bassen; Jaco stapte over op de basgitaar. Op zijn zeventiende werd hij als de beste basgitarist van Florida beschouwd. In 1974 begon hij te spelen met zijn vriend de gitarist Pat Metheny, en in 1976 sloot hij zich aan bij Weather Report, de jazzrock-formatie rond Joe Zawinul en Wayne Shorter. Ook het nummer "Sophisticated Lady" dat hij speelde met Toots Thielemans in Berlijn is velen uit die tijd bijgebleven. Hij bleef bij hen tot 1981. Zijn soloalbum "Jaco Pastorius" kwam uit in 1976. Het kreeg uitstekende kritieken, vooral de bassolo "Portrait of Tracy" oogstte grote bewondering. Van 1980 tot 1984 was Pastorius voortdurend op tournee met zijn "Word of Mouth" bigband. Hij speelde op vele albums van anderen mee, onder andere bij Joni Mitchell, Paul Bley, en Albert Mangelsdorff.
In het midden van de jaren tachtig raakte Pastorius opgebrand. Hij verdween bijna volledig uit de muziekwereld en kreeg steeds meer last van een bipolaire stoornis. Er waren perioden dat hij rondzwierf door New York en ten slotte Fort Lauderdale. In de vroege ochtend van 12 september 1987 werd Pastorius na een woordenwisseling in elkaar geslagen door een uitsmijter van de "Midnight Bottle Club" in Wilton Manors, een dorpje vlak bij Fort Lauderdale. Hij raakte in coma en zou niet meer bijkomen. Pastorius stierf op 35-jarige leeftijd en liet vier kinderen achter. Na zijn dood bewezen velen hem eer, waaronder Miles Davis op de CD "Amandla"; hij nam de compositie "Mr. Pastorius" (geschreven door bassist Marcus Miller) op.
