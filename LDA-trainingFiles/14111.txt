Albert Heijn (supermarkt).
Albert Heijn (kortweg AH) is een Nederlandse keten van supermarkten, die eigendom is van Ahold Delhaize. In Nederland heeft het bedrijf 958 winkels, inclusief 73 AH to go's, en 35 AH XL's) en is daarmee de grootste supermarktketen van het land. Daarnaast zijn er 39 filialen in België, 11 AH to go's in Duitsland en was er tussen 2007 en 2016 een vestiging op Curaçao.
Geschiedenis.
Dit is niet de eerste winkel, maar speciaal gemaakt voor een openluchtmuseum (de Zaanse Schans) als reclame voor Albert Heijn
Albert Heijn in de Jodenbreestraat te Amsterdam
1887-1948: Van kruidenierszaak Oostzaan tot beursgenoteerde onderneming.
Albert Heijn sr. komt uit de Oostzaanse familie Heijn. Hij nam in 1887 van zijn vader Jan Heijn diens kruidenierszaak in de Kerkbuurt van Oostzaan over. Acht jaar later opende hij het eerste filiaal in Purmerend en in Zaandam opende hij in 1899 een Centraal Magazijn. De basis voor de eigen productiebedrijven werd in 1911, eveneens te Zaandam, gelegd waar in de keuken van een oud herenhuis begonnen werd met het branden van koffie en het bakken van koek. Langs de Zaan verschenen fabrieken voor beschuit, drop, koffie, thee, wijn en andere produkten.
In 1920 werd de "Maatschappij tot Exploitatie der Fabrieken en Handelszaken" opgericht. Anton Jurgens van Anton Jurgens' Margarinefabrieken N.V., een van de voorlopers van Unilever, kocht de helft van het gewone aandelenkapitaal (die hij overigens na onenigheid met de heer Heijn in 1927 weer verkocht). In datzelfde jaar namen schoonzoon Johan Hille en zoons Jan en Gerrit Heijn de leiding over.
Zeven jaar later, in 1927, bestond de winkelketen 40 jaar. Het bedrijf telde inmiddels 107 filialen en kreeg het predicaat Hofleverancier. Anton Jurgens werd uitgekocht.
Albert Heijn sr. overleed in 1945 op 80-jarige leeftijd. Drie jaar later ging het bedrijf naar de beurs, Albert Heijn jr. overleed op 13 januari 2011.
1952-1981: Zelfbedieningswinkels, supermarkten en restaurants.
In 1952 opende Albert Heijn in Schiedam zijn eerste zelfbedieningswinkel. Dit in navolging van Gebroeders van Woerkom, die op 26 november 1946 als eerste in Nederland naar Amerikaans voorbeeld een zelfbedieningswinkel opende in Nijmegen. In 1956 begon Albert Heijn met de uitgave van het blad "AllerHande", een maandblad over het concern en zijn filialen, recepten, aan eten en drinken gerelateerde artikelen en huishoudtips. Op 25 mei van datzelfde jaar werd aan de Nieuwe Binnenweg in Rotterdam de eerste Albert Heijn-supermarkt geopend. Naast kruidenierswaren werden vanaf deze datum ook voorverpakt vers vlees, verse groente, fruit en aardappelen verkocht. Vanaf 1961 ging het bedrijf ook restaurants exploiteren in steden als Amstelveen, Leiden en Utrecht, onder de naam "Albert's Corner", in de jaren zeventig kwamen de eerste wegrestaurants onder deze naam. De formule "Albert's Corner" werd later omgedoopt tot AC Restaurants, dat in 1998 overging naar een Italiaanse horecagroep. Vanaf 1963 verkocht Albert Heijn koffie onder de naam "Perla". In 1971 begon Albert Heijn met een hypermarktformule Miro, in Vlissingen.
Twee jaar later werd Ahold opgericht, als moederbedrijf van de ondernemingen die toebehoorden aan Albert Heijn. In dat jaar werd eveneens de supermarktketen ETOS overgenomen, die later werd omgevormd tot een drogisterijketen. De kleinzoon van de oprichter, Albert Heijn, werd in 1958 president-directeur. Het bedrijf nam in 1972 concurrent Simon de Wit over.
In 1981 begon Albert Heijn met de AH franchise-formule, waarbij zelfstandige supermarktondernemers onder de naam AH opereren. In datzelfde jaar begon de campagne: s Lands grootste kruidenier gaat op de kleintjes letten." In 1986 werd het 500e filiaal van Albert Heijn geopend, aan het Stationsplein in Almere Stad.
In 1987 bestond Albert Heijn honderd jaar en kreeg het moederbedrijf Ahold het predicaat "Koninklijk".
In 1989 introduceerde Albert Heijn "Huistraiteur", een assortiment koelverse maaltijden, gemaksproducten, die in de oven en de magnetron bereid konden worden.
2001-heden: Nieuwe winkelformules en overname Konmar- en C1000-winkels.
In 2001 werd de bezorgservice Albert.nl opgericht. Een jaar later, in 2002, begon Albert Heijn met het toepassen van verschillende winkelformules. Er kwamen "AH to go"-winkels, kleine winkels die gesitueerd zijn op stations en in drukke stadscentra. Ook werden de eerste "AH XL"-winkels geopend in Arnhem, Eindhoven, Alkmaar, Assen, Vlissingen en Maastricht, met een groter assortiment, ook in de non-food producten, zoals cd's en dvd's.
In 2006 werden 22 vestigingen van supermarkt Konmar overgenomen. Om aan de zogenoemde rayonkartel-bepalingen te voldoen moesten een aantal andere winkels worden verkocht. In november begon het ombouwen van de Konmarwinkels, voor de Kerst waren de meeste veranderd in Albert Heijnfilialen.
In 2007 werd de eerste Albert Heijn-vestiging op Curaçao geopend, in Willemstad. Door de grote belangstelling liep de wachttijd voor de kassa’s op tot bijna drie uur.
In oktober 2007 werkte Albert Heijn mee aan de introductie van de puC; een nieuw koffiepadapparaat van de Ahold Coffee Company dat de concurrentie aanging met de Senseo van Philips en Douwe Egberts.
Op 21 januari 2008 maakte Ahold bekend af te willen van het meerderheidsbelang in Schuitema, het moederbedrijf achter C1000. De deal zou het verkopen van de aandelen inhouden tegen een contant bedrag plus 50 tot 75 winkels van C1000. Deze C1000-winkels zouden dan worden omgebouwd tot Albert Heijn-vestigingen waardoor het totaal op meer dan 800 vestigingen zou komen. In de week van 10 juli 2008 heropende Albert Heijn de eerste voormalige C1000-winkels als AH's. In totaal werden 56 C1000-filialen tot AH-supermarkt verbouwd, waarvan de meeste nog in 2008.
Van 2012 tot en met 2015 worden bijna 80 C1000-winkels omgebouwd tot Albert Heijn. Jumbo Supermarkten heeft deze winkels na de overname van het C1000 concern doorverkocht aan Ahold.
Begin mei 2015 werd bekend dat Albert Heijn drie C1000-winkels doorverkoopt aan supermarktketen Boni. Het gaat om de vestigingen in Emmer-Compascuum, Klazienaveen en Hasselt.
Albert Heijn in België.
De eerste Albert Heijn-winkels in België zijn sinds 2011 geopend in Brasschaat en Stabroek, ze zijn in beheer bij dezelfde franchisenemer. De supermarkt afficheert zich als goedkope winkel met 'Hollandse prijzen'. In het voorjaar van 2015 had het bedrijf 30 filialen in België. De winkels worden bevoorraad vanuit het distributiecentrum in Tilburg.
Prijzenoorlog.
Begin 2003 zag Albert Heijn het marktaandeel fors dalen: 22,8 procent tegen 24,7 procent een jaar eerder. Om klanten terug te winnen en het dure imago achter zich te laten, besloot Albert Heijn in datzelfde jaar nog een grootschalige prijzenoorlog te beginnen. Het concern verlaagde om de zoveel tijd duizenden artikelen blijvend in prijs. Als er een tijd geen verlagingen plaatsvonden, leek de prijzenoorlog ten einde; kort daarop zette Albert Heijn echter de volgende stap in de prijzenoorlog. In 2005 groeide het marktaandeel van 25,3 naar 26,4 procent. Eind 2006 verklaarde hoofddirecteur Dick Boer dat Albert Heijn niet verder zou gaan met het verlagen van prijzen. Het prijsverschil met de concurrenten was namelijk met vele procenten verkleind. Het marktaandeel lag aan het einde van 2006 net onder de 30 procent. Albert Heijn had toen bijna een derde van de markt in handen.
Tijdens deze prijzenoorlog is supermarktconcern Laurus voor een deel ten onder gegaan. Dit bedrijf zag zich gedwongen zijn formules Edah en Konmar te verkopen. Ahold kon hierdoor 29 Konmar-vestigingen kopen, waarvan er 23 tot Albert Heijn-supermarkt werden omgebouwd, waarvan ongeveer de helft volgens de formule AH XL.
Nadat Jumbo in september 2009 alle filialen van Super de Boer had gekocht, kondigde Albert Heijn voor het einde van 2009 een nieuwe prijzenoorlog aan.
Conflicten met fabrikanten.
Tijdens de prijzenoorlog verslechterde de relatie tussen de supermarktketens en de fabrikanten, vanwege de enorme prijsverlagingen die werden doorgevoerd. Albert Heijn verkocht geregeld producten onder de adviesprijs van de fabrikanten. Enkele fabrikanten weigerden daarom nog langer producten te leveren, als de prijs niet zou stijgen. Zo weigerde koekfabrikant Peijnenburg sinds 1 januari 2005 om nog langer ontbijtkoek aan Albert Heijn te verkopen omdat het supermarktconcern deze met verlies verkocht. Albert Heijn dwong de fabrikant tot het leveren van de ontbijtkoek. Er volgde een rechtszaak, die eindigde in het voordeel van Peijnenburg. Een half jaar later werd het conflict tussen de supermarkt en fabrikant bijgelegd.
Een paar maanden later klaagde Unilever Albert Heijn aan, omdat de huismerkverpakkingen van de supermarkt te veel op die van de A-merken van de producent zouden lijken. Ook zou Albert Heijn de huismerkartikelen op plaatsen leggen waar voorheen een A-merk lag. Op die manier namen klanten vaak onbewust een huismerkartikel mee.
Begin 2006 had Albert Heijn opnieuw een onenigheid over de prijs, deze keer over het bier van Grolsch. De supermarkt vond de in- en verkoopprijs onaanvaardbaar hoog liggen en verkocht het bier ruim een week niet, naar eigen zeggen "om de klant te beschermen tegen zulke prijzen". Zowel Albert Heijn als Grolsch hadden baat bij een snelle afhandeling van het conflict. Albert Heijn kon zonder het bier niet concurreren met andere supermarkten en Grolsch liep inkomsten mis: de supermarkt behoort namelijk tot de vier belangrijkste klanten.
In september 2007 besloot Albert Heijn de verkoop van de 1,5 literflessen Coca-Cola te stoppen wegens een prijsverhoging van dit product. Het betrof ook de andere flessen met dezelfde inhoud van deze fabrikant. Albert Heijn weigerde de vraagprijs te betalen, waarop Coca-Cola de levering stopzette. Overige producten van Coca-Cola waren wel verkrijgbaar, ter vervanging van de 1,5 literflessen werden tijdelijk ook 2 literflessen verkocht. Sinds 3 december 2007 zijn de 1,5 literflessen weer opgenomen in het assortiment.
In mei 2009 kreeg Albert Heijn een vergelijkbaar conflict maar nu met PepsiCo. Tot september van dat jaar waren er geen 1,5 liter Pepsi en een aantal daaraan gerelateerde merken te koop.
In 2013 is er ook een prijzenoorlog aangekondigd. Er zijn meer dan duizend artikelen in prijs verlaagd.
De organisatie.
Het hoofdkantoor van Albert Heijn staat sinds de oprichting van de supermarktketen in Zaandam.
De zes distributiecentra in Zaandam, Zwolle, Nieuwegein, Geldermalsen, Tilburg en Pijnacker bevoorraden dagelijks de winkels. Vrijwel iedere winkel wordt per dag, afhankelijk van de grootte en drukte van de winkels, door twee tot tien vrachtwagens bevoorraad. De frequentie van bevoorrading heeft onder andere met de grootte van de supermarkt en de omloopsnelheid van de producten te maken. Winkels die iedere zondag open zijn, worden ook op zondag beleverd.
Het transport van en naar de distributiecentra geschiedt uitsluitend door externe transportbedrijven. Distributie over de winkels wordt gedaan door een aantal daartoe gecontracteerde ondernemingen, slechts in sommige gevallen is er een AH-logo te bekennen op de vrachtwagens.
Sinds 1939 organiseert het bedrijf zogenoemde winkelkampioenschappen, waarbij alle winkels worden gecontroleerd. Op deze wijze wordt beoogd om medewerkers van Albert Heijn te motiveren om meer te werken aan service en kwaliteit. Klanten kunnen via internet hun oordeel geven over het filiaal waar zij winkelen. In 2005 werd zowel de opzet als de naam van deze jaarlijks terugkerende wedstrijd veranderd: de "AH Winkelkampioenschappen" (AH WK). In 2007 heette deze wedstrijd "Shopping With The Stars" en in 2008 "AH's Next TopShop". Dit is een soort van strijd tussen alle filialen, om de titel van "De Beste Albert Heijn van Nederland" te winnen. Per winkelgroep komt er één winnaar uit de bus. Er wordt onder andere gekeken naar de opinie van klanten en de zichtbaarheid van de leiding.
Logo.
Het huidige logo van Albert Heijn bestaat sinds 1965 en is een ontwerp van James Pilditch en John Harris van merkenbureau AID. Voor die tijd had het concern in de jaren twintig een logo waarin de A en H in elkaar waren vervlochten. Eind jaren dertig stonden de letters naast elkaar met daaronder de zin "voor kwaliteit". Nadat Albert Heijn was benoemd tot hofleverancier verscheen vanaf de jaren vijftig het wapen dat bij deze titel hoort in het logo van de supermarktketen. Vanaf 1966 wordt het logo van Pilditch gehanteerd, de in blauw uitgevoerde vervlochten A en H.
Vanaf 2003 heeft Albert Heijn zijn huismerkproducten van een nieuwe verpakking voorzien: een witte balk met aan de linkerkant een scheef donkerblauw huisje met daarin het logo in wit uitgevoerd. Het huisje met witte logo is sinds 2006 ook het nieuwe logo van Albert Heijn geworden.
Bladen.
Het blad "AllerHande" verscheen voor het eerst in 1954 en gaf in het begin vooral informatie over het winkelbedrijf zelf. Later werden ook huishoudtips en recepten toegevoegd en kreeg het meer het karakter van een tijdschrift. Het verschijnt iedere maand.
In mei 2001 verscheen het eerste nummer van "Kletskoek!", een blad bedoeld voor kinderen. In totaal heeft Albert Heijn, verspreid over drie jaar, twaalf afleveringen uitgebracht.
Het blad "Wathandig" verschijnt onregelmatig en vestigt de aandacht op non-foodproducten.
Spaarprogramma's.
De "Bonuskaart" is een kaart op creditcard- of sleutelhangerformaat met een streepjescode waarmee klanten korting kunnen krijgen op artikelen die in de aanbieding zijn. Albert Heijn geeft één "airmile" bij elke twee euro aan boodschappen. In 2013 zijn de bonuskaarten vervangen.
Klanten kunnen voor iedere euro die zij besteden een "AH-spaarzegel" kopen voor 10 eurocent. Bij inlevering van een vol zegelboekje (490 zegels) ontvangt men 52 euro contant. De waarde van de zegels bedraagt 10 eurocent x 490 = 49 euro. De premie op een vol boekje bedraagt dus 3 euro. Deze spaarregeling bestaat al tientallen jaren.
Voor "AH to go"-winkels gelden afwijkende regelingen.
Albert Heijn en ruimere openingstijden.
In februari 2009 berichtte de NOS dat het aantal supermarkten dat op zondag open is snel steeg. Begin 2009 waren er 300 supermarkten open op zondag waarvan ongeveer 150 AH-filialen. Sinds begin 2009 hebben verscheidene supermarktketens waaronder Albert Heijn geprobeerd om zo veel mogelijk filialen op zondag geopend te krijgen. Dit onder andere door gebruik te maken van de avondwinkelroute, dat wil zeggen: een supermarktvestiging wordt (alleen op zondag) een avondwinkel. Door hiervan gebruik te maken is het aantal Albert Heijn-vestigingen dat op zondag open is snel toegenomen van 150 begin 2009, naar 350 eind 2010 (40 % van totale aantal AH supermarkten) naar ca 375 op de laatste zondag van juni 2011.
Huidige formules.
Albert Heijn maakt gebruik van verschillende formules, zo zijn er de "AH Wijkwinkels", de "AH to go"-winkels en de "AH XL"-winkels
AH Wijkwinkel.
Een Albert Heijn Wijkwinkel is gesitueerd in de buurt van woonwijken. Ze zijn onderverdeeld naar grootte waarbij "1" een kleine supermarkt is en "5" een grote. De grootste Wijkwinkels hebben een assortiment van ongeveer 20.000 artikelen. Albert Heijn heeft 835 Wijkwinkels, verspreid over heel Nederland. In een Albert Heijn Wijkwinkel biedt de keten ook haar eigen merken aan: AH, AH Excellent, AH Biologisch en AH Basic. Sinds medio 2008 worden wijkwinkels niet meer ingericht volgens de bekende richtlijnen ("Baarn II"), maar volgens het Doorbraakconcept dat nu De Nieuwe Albert Heijn (DNAH) wordt genoemd.
Doorbraakwinkels.
Doorbraak is de intern gebruikte term voor de supermarktconcepten waarmee AH experimenteert. De eerste doorbraakwinkel werd in 2005 geopend in Heemskerk. In deze winkel waren de ideeën over de supermarkt van de toekomst extreem neergezet en werden hier getest. Eén van de concepten die vanuit Heemskerk landelijk werd doorgevoerd is Kies&Kook.
In de aanloop naar de opening van deze winkel kwam het bericht in de media dat AH hier een zogenaamde huismerkwinkel zou willen openen. Zoals de naam al zegt, zouden in deze winkel alleen maar huismerken worden verkocht en geen A-merken. Bij de opening bleek dit niet waar te zijn. Er lagen relatief veel huismerkproducten in de winkel, maar de A-merken waren ook nog steeds goed vertegenwoordigd.
In het personeelsblad Ahá van december 2006 maakte Dick Boer bekend dat in 2007 'project doorbraak' een vervolg zou krijgen met een tweede pilot. Deze tweede doorbraakwinkel werd op 21 juni geopend in Oegstgeest. Hier werd duidelijk dat het accent de komende jaren komt te liggen op het toevoegen van luxe assortiment. Ook is de discounterlook uit Heemskerk losgelaten. De tweede AH volgens dit nieuwe concept werd op 24 oktober 2007 geopend in Breukelen.
Met het doorzetten van het doorbraakconcept uit Oegstgeest was de functionaliteit van de eerste pilot in Heemskerk verdwenen. Daarom werd het filiaal in Heemskerk voor de tweede keer in twee jaar grondig verbouwd. Dit filiaal werd op woensdag 7 november 2007 heropend als derde pilotwinkel volgens de Oegstgeest-indeling.
Woensdag 28 november 2007 opende AH nog een vierde doorbraakwinkel in Voorhout. Begin 2008 zouden deze vier winkels geëvalueerd worden. Bij gebleken succes wordt het doorbraakconcept het standaardconcept voor Albert Heijn en wordt dit doorgevoerd in nieuwe winkels.
Eind januari 2008 werd bekend dat AH winkels van 1000-1800 m² standaard in ging richten volgens dit doorbraakconcept. Het ombouwen van bestaande winkels naar het doorbraakconcept gebeurt in de reguliere verbouwingscyclus van de winkels (ongeveer iedere 10 jaar een herinrichting van de winkel) en hier is dus meerdere jaren voor uitgetrokken. Dit betekent ook dat winkels van deze formule niet langer als 'doorbraakwinkel' worden aangeduid. Zij gaan, sinds het besluit tot de landelijke ombouw, door het leven als 'De Nieuwe Albert Heijn'-winkels (DNAH).
AH Large.
Albert Heijn Large is de interne benaming voor winkels van 2000-2800 m² verkoop-vloeroppervlakte (vvo), voornamelijk de winkels die net te klein zijn om het Albert Heijn XL-format te dragen.
AH XL.
Albert Heijn XL is een extra grote supermarkt waar naast een groot assortiment aan food-producten ook veel non-food producten verkrijgbaar zijn. Het assortiment loopt op tot zo'n 35.000 artikelen en wordt steeds uitgebreider. Er is in 2002 gestart met enkele pilotwinkels. In november 2014 waren er 36 vestigingen van AH XL in Nederland. In Arnhem werd de eerste XL-winkel geopend. In 2016 bouwt Albert Heijn haar XL filiaal in Purmerend om naar de duurzaamste supermarkt van Europa.
AH to go.
AH to go op station Amsterdam Bijlmer ArenA.
Een "AH to go" is een kleine vestiging van Albert Heijn. De winkels hebben een basisassortiment van ongeveer 1000 artikelen en bieden daarnaast vooral veel producten aan die snel meegenomen kunnen worden, zoals belegde broodjes. De prijsstelling van de producten ligt hoger dan in reguliere supermarkten van Albert Heijn.
Het grootste deel van de 61 vestigingen (november 2014) is te vinden op NS-stations, maar er zijn ook vestigingen in drukke stadscentra, in ziekenhuizen, op Schiphol/Eindhoven Airport en op bedrijventerreinen. In november 2006 hebben AH en Servex (nu: NS Stations Retailbedrijf, een 100% dochteronderneming van NS) de overeenkomst voor de to go's op de stations met 10 jaar verlengd. Hierbij werd afgesproken om het aantal winkels de komende jaren uit te breiden van 22 tot circa 95. De meeste AH to go-winkels zijn ook op zondag geopend.
De winkels krijgen vanaf circa 2015 een andere inventaris. Klanten kunnen zelf de producten afrekenen.
Op grond van het Vrijstellingenbesluit Winkeltijdenwet zijn er geen wettelijke beperkingen van de openingstijden van de winkels in treinstations. Op andere als zodanig aangewezen knooppunten van openbaar vervoer geldt wel de beperking 6.00 - 22.00 uur, maar niet de beperking met betrekking tot zon- en feestdagen. Voor de overige AH to go-vestigingen gelden dezelfde beperkingen als voor andere winkels.
In het najaar van 2012 werd er een AH to go geopend op het busstation van de Duitse stad Aken. Later kwamen er ook AH to go verkooppunten in Essen, Duisburg, Düsseldorf en Keulen. Eind 2014 werd besloten om de winkels in Aken en Essen weer te sluiten, omdat deze niet op de goede locatie zouden zitten. In januari 2017 zijn er 11 filialen van AH to go in de Duitse deelstaat Noordrijn-Westfalen, waarvan 4 filialen op een station, 1 in het stadscentrum en de overige in een Shell benzinestation.
Albert Heijn Online.
Naast de fysieke winkels heeft Albert Heijn ook een webwinkel. In 1987/1988 begon Ahold al te experimenteren met het thuisbezorgen van de boodschappen onder de naam "James Telesuper". In welgestelde, dichtbevolkte, maar goed bereikbare delen van de Randstad kon men per telefoon of fax boodschappen bestellen en laten thuisbezorgen. Niet lang daarna kon dat via Ditzitel (een videotexdienst) en later via Videotex Nederland. Iedere keer moesten de actuele prijzen en aanbiedingen worden gedownload alvorens de boodschappen konden worden besteld.
In 1999 begon men met de "Albert Heijn Thuisservice". In 2002 werd de naam veranderd in Albert.nl. In november 2007 werd Albert.nl omgevormd tot distributiebedrijf voor Albert Heijn, Etos en Gall & Gall. Sinds 2010 wordt de naam Albert.nl steeds minder gebruikt. In 2014 werd de naam definitief gewijzigd in Albert Heijn Online. De webwinkel kent dezelfde prijzen en hetzelfde assortiment als de gemiddelde Albert Heijn-, Etos- en Gall & Gall-winkel. Er worden wel servicekosten gerekend en tevens dient een minimum bestelbedrag aangehouden te worden.
Pick Up Point.
Op 1 november 2012 opende Albert Heijn zijn eerste Pick Up Point in Heemstede; december 2012 volgden Pick Up Points in Tilburg en Naarden. Bij een Pick Up Point kunnen klanten hun via het internet bestelde boodschappen de volgende dag afhalen, in plaats van deze te laten bezorgen. Hierbij hoeft de klant zijn auto niet uit. Bij de Pick Up Points kan de klant ook bestellingen afhalen van Bol.com.
AH Buurtwinkel.
Van dit concept zijn er landelijk twee testwinkels geopend, namelijk de Albert Heijn aan de Prins Hendrikstraat 46 in Den Haag en de Albert Heijn aan de Prins Hendrikstraat 2a in Leeuwarden. De NMa heeft besloten dat het pand in Den Haag verkocht moest worden omdat AH de voormalige Konmar aan de Elandstraat er vlak achter heeft gekocht. Deze winkel heeft op 25 februari 2007 haar deuren gesloten. De Coop heeft de exploitatie van het van de Prins Hendrikstraat overgenomen. De vestiging in Leeuwarden bleef bestaan en staat bekend als City-winkel.
Het doel van deze winkel was het ontwikkelen van een formule die in kleine panden past. De winkel zou dienen voor de dagelijkse boodschappen en niet voor de weekboodschappen. De indeling bestond uit drie 'eilanden'; een wijneiland, een broodeiland en een AGF-eiland. De andere producten stonden in schappen en koelingen langs de wanden.
AH Wereld van Werelden.
Dit concept was de voorloper van de nu bestaande AH XL-winkels. Deze Albert Heijn-vestigingen werden ook in het buitenland geopend, waaronder in het Verenigd Koninkrijk en Australië. Dit was echter geen groot succes en er zijn in het buitenland alleen nog lokale vestigingen over. De winkels waren baanbrekend voor hun tijd in assortiment en indeling. Ze bestonden uit een "verwenplein" in het midden. Rond het plein waren vervolgens de verschillende eetmomenten gesitueerd. Het indelen in momenten was zover doorgevoerd, dat zelfs de diepvries was verdeeld over de verschillende plaatsen in de winkel.
De winkels waren meer paradepaardjes van AH; er werd nooit echt winst behaald. In februari 2004 werd de laatste AH Wereld van Werelden-winkel in Haarlem (Soendaplein) verbouwd en geopend volgens de meer standaard AH-waarden. Tot medio 2011 waren nog wel steeds het plafond en de ronde indeling terug te vinden in deze winkel. In de zomer van 2011 is deze winkel opnieuw verbouwd en ingedeeld zoals alle andere AH-winkels.
Mobiel.
In oktober 2002 startte Albert Heijn samen met KPN een mobile virtual network operator voor prepaid mobiele telefonie op het KPN netwerk onder de naam "AH Mobiel". Simkaarten en opwaardeerkaarten zijn exclusief bij de Albert Heijn-winkels te koop. In november 2003 begon AH Mobiel ook zo'n samenwerking met Telfort die AH Mobiel geel genoemd werd ter onderscheid van de oude samenwerking die de toevoeging paars kreeg naar de kleuren die in uitingen gebruikt werden. Per 1 januari 2006 beëindigden KPN en Albert Heijn de samenwerking en was alleen de gele tak nog over. Telfort was in oktober 2005 door KPN overgenomen en was een submerk van KPN geworden.
Los hiervan hield Albert Heijn van 2007 tot 2009 proeven met mobiel betalen via near field communication (NFC). In 2011 herhaalde AH dit samen met Rabobank en ook in 2013 werd dit getest.
