	Cowboyhoeden en synthersizers
	DE TEKSTEN VAN Hank Williams, begeleid door dwarsfluit, saxofoon en trompet op een trage hiphop-beat; wat Don Was betreft moet dat kunnen. Alle muziek behoort tot n grote familie, dat is de heilige overtuiging van deze Amerikaanse muzikant en producer, die eigenlijk Donald Fagenson heet. Country of soul, hiphop of hardrock of jazz - het komt allemaal uit dezelfde bron en mag dus naar hartelust opnieuw worden vermengd. Mits daarbij maar de uiterste zorgvuldigheid wordt betracht.
Die eclectische benadering hanteerde hij in zijn eigen new-wave-met-soul-ensemble Was (Not Was), waarmee hij in de jaren tachtig succes had. Nog sterker kwam dat tot uiting toen hij een veelgevraagd producer werd. Was werkte met de Rolling Stones (Voodoo Lounge), de B-52's, Bonnie Raitt, Elton John en Bob Dylan, produceerde de wederopstanding van Brian Wilson (I just wasn't made for these times), stuurde Willie Nelson op muzikaal avontuur (Across the Borderline) en maakte twee jaar geleden Rhythm, Country & Blues, een project waarvoor hij veteranen uit de blanke en zwarte muziek in gezamenlijkheid door een repertoire van klassiekers uit beide stromingen loodste: Chet Atkins met Allan Toussaint, Little Richard met Tanya Tucker en zo verder.
Vooral in die laatste onderneming, die net als de Wilson-cd vergezeld ging van een uitgebreide tv-documentaire, kwamen zijn opvattingen goed tot uiting. Don Was wil ogenschijnlijke tegenpolen samenbrengen en dat heeft ontegenzeglijk iets innemends.
Maar er moet ook een prijs voor worden betaald: Was brengt de genres nader tot elkaar door de verschillen glad te strijken. Hij verwijdert de extremiteiten - staalharde country-stemmen, heftig funkende gitaren - en benadrukt het gemeenschappelijke. Natuurlijk zijn er legio overeenkomsten - al is het alleen maar dat bijna alle zwarte n blanke muziek wordt geboren uit pijn in het hart of de portemonnee - maar daarin schuilt niet hetgene waaraan de muziek haar spanning ontleent.
Forever's a long, long time heet zijn volgende poging om de uitersten te verzoenen. Zijn gelegenheidsensemble Orquestra Was - let op de Q van quest, de man ziet zijn taak als een queeste - bestaat uit zulke uiteenlopende muzikanten als Herbie Hancock, Merle Haggard, Sheila E. en Wayne Kramer. Het is een aanpak die doet denken aan Kip Hanrahan en diens samenwerking met de dichter Ishmael Reed.
Het Orquestra Was gaat te werk op een manier die een doordacht concept doet vermoeden. In de helft van de nummers worden teksten van de grote countrytroubadour Hank Williams gebruikt: I ain't got nothin' but time, Never again (will I knock on your door), Forever's a long, long time, Lost on the river en I'm so tired of it all. Diens muziek is opgerekt tot een overwegend jazzy, mild swingend geheel, waarin fluit, trompet en synthesizer een verstandshuwelijk aangaan met steelgitaar en fiddle.
De andere helft van de nummers zijn instrumentals, die volgens hetzelfde recept zijn gemaakt. Het resultaat klinkt steeds aangenaam en zeer verantwoord. Sweet Pea Atkinson, die Was kent van zijn groep Was (Not Was), heeft een voorbeeldige soul-stem. Maar niets in zijn zang weet de suggestie te wekken dat hij ook werkelijk elke strofe heeft beleefd. Ongeveer hetzelfde geldt voor de instrumentalisten: ze kwijten zich uitmuntend van hun taak, zo goed dat Forever's a long, long time werkelijk hyper-correct klinkt. Dit is geen smeltkroes meer, maar een laboratorium-opstelling voor kruisbestuiving.
De cd kan ook op een cd rom-speler gedraaid. Dan verschijnt een door Don Was geregisseerd filmpje van een kwartier over een gokker in Detroit (zanger Sweat Pea Atkinson), die als alles tegen zit troost vindt bij een met cowboyhoed getooide Kris Kristofferson. Ook in beeld gaan blank en zwart dus hand in hand.
Het is allemaal te mooi om waar te zijn en daarmee typisch muziek voor een soundtrack. Dat heeft Was nog niet zo slecht bedacht.
Ariejan Korteweg
Orquestra Was: Forever's a long, long time. Verve 533 915-2.

Foto
	Don Was FOTO CAROLINE GREYSHOCK

