	Franse musea bezitten oorlogsbuit van 2000 werken
	DPA
PARIJS
In Franse musea bevinden zich nog bijna tweeduizend kunstwerken die de Duitse bezetters in de oorlog in Frankrijk van joden hebben afgepakt. Dit heeft een Franse rechtbank dinsdag onthuld. De rechtbank beschuldigt de musea ervan dat ze geen enkele moeite doen de kunstwerken terug te geven aan de rechtmatige eigenaren.
De nazi's hebben tijdens de Tweede Wereldoorlog in Frankrijk 61 duizend kunstwerken gestolen of gekocht van joden die later in de concentratiekampen zijn omgekomen. Driekwart van die kunstwerken is inmiddels teruggegeven aan de nabestaanden, maar de Franse musea hebben er nog steeds 1955 in bezit.
De musea ontkennen dat ze niets ondernemen om de kunstwerken terug te bezorgen. De directeur van de Franse nationale musea, Françoise Cachin, zegt dat de meeste van de bedoelde schilderijen door niemand worden opgeëist. Dat betekent volgens haar dat die stukken 'tijdens de bezetting verkocht zijn'. Ze noemt het schokkend dat de musea afgeschilderd worden 'als helers'.
De Franse premier Juppé heeft opdracht gegeven tot het instellen van een commissie die moet nagaan wat er met de kunstwerken moet gebeuren.

