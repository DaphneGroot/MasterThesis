	Jan Hovers ziet door alle plannen van Deleye het bos niet meer
	Van onze verslaggever
AMSTERDAM
Jan Hovers heeft er genoeg van dat steeds hem de zwarte piet wordt toegespeeld in het spel rond Fokker. Hij heeft genoeg van 'niet op feiten gebaseerde verhalen', zoals dat Stork telkens als er problemen zijn opgelost, weer nieuwe uitvindt.
'We werken zeer constructief mee aan de talrijke scenario's die door meneer Deleye aan ons worden voorgelegd', sneert hij richting Deleye. Met andere woorden: niet Stork komt steeds met een ander probleem, Deleye komt steeds met een ander plan. 'We zijn betrokken geweest bij vele varianten van meneer Deleye met al heel wat verschillende aandeelhouders en verschillende financiers'.
'Neem nou tien dagen geleden. Toen bleek dat het plan van de Rabo, om via het fiscaal compensabele verlies van Fokker even een buffertje aan te legggen van een half miljard, niet meer kon. Dan ontbreekt er even een half miljardje uit het financieringsplan. Sindsdien hebben we al diverse versies gezien, daar praten we dan over en net als we er bijna uit zijn, blijkt het weer niet haalbaar', zo schetst hij de flexibiliteit van AndrÂ‚ Deleye.
Hovers zegt dat Stork 10 procent van zijn eigen vermogen (dat is 80 miljoen gulden) wil steken in risicodragend kapitaal voor Fokker II. 'Als het niet doorgaat, komt dat door onvoldoende business-proposities. Bijvoorbeeld leveranciers of klanten die hun commitment niet hard maken.'
Hovers stelt dat met name het ministerie van Economische Zaken zeer hard trekt aan Fokker. 'Maar het probleem is dat ze dat miljardje nu gewoon in Fokker moeten steken en niet via een fiscale truc. Dan moet dat wel Brussel-proof gebeuren', zo verwijst hij naar de harde eisen die Brussel stelt aan de eerlijke concurrentie.
Een kansberekening over de redding van Fokker wil hij niet maken. 'Daarmee wil ik de besprekingen niet belasten', zo laat hij zijn scepsis doorschemeren. Hij noemt wel de beren op de weg: 'Nu opstarten betekent dat het meer dan een jaar duurt voor de zaak weer volop draait. In die tijd heb je wel de kosten, maar geen baten. Dat is een hele dure oefening'.
Maar er zijn sinds het faillissement ook dingen ten goede veranderd, zoals de koers van de dollar en de groei van de markt. Daarin wordt Hovers nog eens bijgevallen door Boeing, dat gisteren zijn marktverkenning voor de komende 20 jaar publiceerde. Boeing verwacht een groei van het luchtverkeer van 4,9 procent jaarlijks.

