Kabul (stad).
Kabul of Kaboel (Pasjtoe, Perzisch: كابل, "Kābol") is de hoofdstad en de grootste stad van Afghanistan. De stad telde 913.164 inwoners bij de laatste volkstelling van 1979. De Afghaanse Dienst voor de Statistiek schatte in 2006 het inwonertal op 2.536.300. De stad ligt in het oosten van het land, niet ver van de grens met Pakistan.
Kabul is strategisch gelegen aan de Khyberpas, de belangrijkste verbinding tussen Afghanistan en Pakistan.
Geschiedenis.
De geschiedenis van Kabul is een verhaal van drieduizend jaren van verwoesting en wederopbouw.
In de 7e eeuw werd Kabul door de Arabieren veroverd. Door Babur (1504 - 1526) werd Kabul tot hoofdstad van het Mogolrijk gemaakt. Nadir Sjah, de sjah van Iran, veroverde ze in 1738. In 1773 werd Kabul de hoofdstad van Afghanistan.
Door de Britten werd de stad in 1839 tijdens de Afghaanse-Britse oorlog veroverd en in 1842 gedeeltelijk door brand verwoest. In 1879 vond een opstand plaats waarbij vele Britse onderdanen vermoord werden.
Op 23 december 1979 bezette de Sovjet-Unie de stad en vestigde er zijn militaire hoofdkwartier. Gedurende tien jaar woedde er een oorlog tot de Russen in 1989 weer vertrokken uit Afghanistan.
Na terugtrekking van de Russen brak echter een burgeroorlog uit waarbij in de straten van Kabul naar schatting 50.000 mensen omkwamen.
In 1996 kwam de stad onder de controle van de Taliban.
Na het uitroepen van de 'strijd tegen terrorisme' viel de Verenigde Staten, gesteund door enkele andere landen, Afghanistan aan in de Oorlog in Afghanistan. Op 9 november 2001 nam de Noordelijke Alliantie, een militie die gesteund werd door het westen, de stad in.
Sinds die tijd is de stad onder controle van de Verenigde Naties en wordt militair gesteund door de ISAF.
Tijdens het Taliban-regime (1994-2001) was niet Kabul maar de zuidelijke stad Kandahar de "officieuze" Afghaanse hoofdstad en zetel van mullah Omar. Daarna werd Kabul de plaats waar de voorlopige Afghaanse overgangsregering zetelde en vervolgens de grondwettelijke hoofdstad van de nieuwe "Islamitische Republiek van Afghanistan".
Anno september 2004 was de stad relatief rustig, al waren in de omgeving van de stad nog wel strijders actief. In de loop van 2008 werd weer een toename gemeld van gevechtshandelingen in de directe nabijheid van de stad.
Verkeer en vervoer.
Kabul heeft een internationaal vliegveld, Kabul International Airport. Tussen 1979 en 1992/1993 werd de stad bediend door een trolleybuslijn.
Cultuur en wetenschap.
De stad is de zetel van het Afghaanse Nationaal Museum en van de Afghaanse Academie der Wetenschappen.
