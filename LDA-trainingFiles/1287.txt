	Wijers steunt project Océ met 50 miljoen subsidie
	Van onze verslaggever
AMSTERDAM
Het kopieerconcern Océ-van der Grinten in Venlo krijgt van minister Wijers van Eonomische Zaken 50 miljoen gulden subsidie voor een onderzoek naar een nieuwe printtechnologie. Met deze bijdrage heeft Wijers verhinderd dat Océ met het hoogwaardige technologisch onderzoek uitwijkt naar het buitenland, waarschijnlijk de VS.
De subsidie is vrij uniek. Naast Océ krijgt alleen Philips jaarlijks een overheidssubsidie voor onderzoek van 100 miljoen gulden.
Bij Océ gaat het om de ontwikkeling van een nieuwe generatie inkjetkoppen, de digitale onderdelen van printers die de inkt aanbrengen op het materiaal. 'De huidige technologie is op zich heel goed, maar de nieuwe generatie inkjetkoppen werkt sneller, kan meer en bredere materialen aan en is milieuvriendelijker', zegt woordvoerder Freek Meijer van Océ.
Het onderzoek naar de nieuwe technologie gaat vijf jaar duren. In die periode hebben tweehonderd onderzoekers er hun handen vol aan. De totale kosten van het project raamt Océ op 225 miljoen gulden, waarvan de overheid dus 50 miljoen voor zijn rekening neemt. Een groot deel van het onderzoek vindt in Venlo plaats, maar Océ zal ook een deel uitbesteden aan andere kennisinstituten in Nederland.
Dat laatste is een belangrijke overweging geweest voor minister Wijers om Océ te subsidiëren. Het geld komt uit de lopende begroting van Economishe Zaken. 'De minister heeft de vrijheid om technologische projecten die van groot belang zijn uit zijn begroting te ondersteunen', zegt een woordvoerder van het ministerie. 'Clustervorming is daarbij een belangrijke overweging. En dat is hier het geval omdat Nederlandse kennisinstituten bij het project worden betrokken.'
Als het project slaagt, krijgt Océ toegang tot een nieuwe markt. De nieuwe inkjetkoppen zijn in principe geschikt voor het printen van reclamemateriaal zoals reclameposters en billboards. 'De nieuwe technologie concurreert met de huidige druktechnieken', zegt Meijer.
De markt voor reclamemateriaal vertoont een sterke groei. De omvang van de markt wordt na het jaar 2000, als de nieuwe inkjetkop ontwikkeld is, geschat op 6 miljard gulden. 'We komen dan terecht op een aanpalende markt waarop we nu al de eerste stappen zetten.' Océ bezit in de VS het bedrijf Arkwraight in Rhode Island dat zich beweegt op de markt voor reclamemateriaal.
Océ, producent van kopieerapparaten, printers en plotters voor veelal professioneel gebruik in tekenkamers, spendeert jaarlijks ruim een kwart miljard gulden aan onderzoek en ontwikkeling. Naast Venlo heeft het concern onderzoekscentra in München, het Franse Creteil en Fiskeville in de VS. Maar van de bijna 1500 onderzoekers die Océ in dienst heeft, werken er duizend in Venlo.
Het effect op de werkgelegenheid van het projet kan aanzienlijk zijn. 'Als het onderzoek tot producten leidt, levert het drieduizend hoogwaardige arbeidsplaatsen op. Vooral bij onze toeleveranciers, want Océ assembleert alleen', zegt Meijer. 'Het ligt voor de hand dat als hier het onderzoek wordt uitgevoerd, de productie ook in Nederland zal plaats vinden.'

