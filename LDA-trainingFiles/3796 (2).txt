The Pointer Sisters.
The Pointer Sisters is een Amerikaanse popgroep. De vier zusters Ruth, Anita, Bonnie en June († 2006), kinderen van dominee Elton Pointer, begonnen hun zangcarrière in de jaren zestig in de kerk van hun vader.
Bonnie haakte in 1978 af en ging solo; ze had korte tijd een platencontract bij Motown. De anderen gingen als trio verder en scoorden hits als "Fire" (geschreven door Bruce Springsteen), "Happiness", "Jump (for my love)", "Slow Hand" en het voor de soundtrack van "Beverly Hills Cop" opgenomen "Neutron Dance". June verliet in 2004 de groep en werd vervangen door Issa, de dochter van Ruth die in de voorafgaande twee jaar regelmatig inviel voor haar moeder of één van de twee tantes. Issa werd in 2009 vervangen door Sadako Johnson, de kleindochter van Ruth, maar blijft beschikbaar voor invalbeurten tijdens optredens.
In de jaren 00 beleefden de Pointer Sisters opnieuw een succesperiode in Europa. In 2002 namen ze deel aan de "Night of the Proms", een reeks van concerten in de Benelux, Frankrijk en Duitsland, en werden door het publiek verkozen tot de meest favoriete act. Daarnaast namen de drie dames in 2005 tezamen met de Vlaamse zangeres Natalia Druyts het nummer "Sisters are doing it for themselves" opnieuw op en dit nummer bereikte de tweede plaats in de Belgische hitlijsten. Deze samenwerking leidde in januari 2006 tot een reeks van tien uitverkochte concerten in het Sportpaleis te Antwerpen.
In november 2017 treden de Pointer Sisters op tijdens de derde editie van Humberto Tan's "Let's Dance"-evenement.
