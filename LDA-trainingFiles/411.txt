	Alleen de beesten krijgen gratis brood van de bakkersvrouw
	Van onze verslaggeefster
José Smits

DEN HAAG
Een gratis vleespakket in Stadskanaal is het nieuwste cadeautje voor de armen. 'Er is dringend behoefte aan', zegt directeur Hemmen van vleesverwerkend bedrijf op gezag van de Stichting Solidariteit voor Mensen, die de uitdeling verzorgt.
Deze maand was er ook het aanbod van een gratis krant of telefoonabonnement voor lokale minima in het Gelderse Bergh. Of de goedkope ziektekostenverzekering voor uitkeringsgerechtigden in Leeuwarden. Dit jaar was er elke week wel een charitatieve gedachte.
Volgens bisschop Muskens uit Breda is de ellende dieper dan we met zijn allen beseffen. Er zijn Nederlanders die niet genoeg geld hebben om zelfs maar brood te kopen. 'In een dorp hier vlakbij Breda wordt om zes uur brood opgehaald bij bakkerijen om uit te delen aan mensen die het niet kunnen betalen', zei hij dinsdag in het televisieprogramma Netwerk.
Muskens kan, desgevraagd, het betreffende dorp niet noemen. Zijn woordvoerder Willems zegt: 'De bisschop weet het niet. Hij spreekt eigenlijk over de situatie die zich al honderden jaren voordoet in de streek. Het is niet zo bijzonder. Bakkerijen en ook levensmiddelenzaken doen het. Wat ze overhouden, geven ze aan kloosters of instellingen die zorgen dat het bij mensen komt die het nodig hebben.'
Volgens Willems is de broodanekdote van Muskens niet zozeer een voorbeeld van recent toegenomen armoede in Nederland als wel een voorbeeld van armoede van alle tijden. Willems: 'Ik ken zelfs een plaats waar het traditionele brood-uitdelen aan de armen is geworden tot een volksfeest. Dat is in Sittard. Eén keer per jaar bakken bakkers een speciaal brood dat eerst naar de kloosters en instellingen voor behoeftige kinderen wordt gebracht. De rest wordt massaal uitgestrooid. De kinderen komen dan rapen.'
In de dorpen rond Breda is geen bakker die het verhaal van Muskens kan bevestigen. Bakker Vromans uit Ulvenhout: 'Brood uitdelen? Daar heb ik nog nooit van gehoord. Ons oude brood gaat naar beesten.' Bakkerij J. van de Veer uit Molenschot: 'Uitdelen? Nee, daar weet ik niets van.' Bakkerij de Jong uit St. Willebrord: 'wij vermalen oud brood tot paneermeel.'
En 't Oveke in Sittard brengt wel oud brood naar de kinderboerderij, 'maar eigenlijk houden we bijna nooit wat over.' Niesen uit Sittard: 'Nee, niet bekend'.
Alleen bakkersvrouw Helmer uit Sittard, kan zich wat bij het Muskens' verhaal voorstellen. 'Wij verkopen brood van de vorige dag in halfjes voor twee kwartjes. Er zijn mensen die dat bij ons kopen om te bezuinigen. Die kopen een vers halfje en een oud halfje. Die zeggen: ik heb liever een kwaliteitsproduct dat een dagje ouder is, dan wat Edah in de schappen heeft liggen. Gratis weggeven doen we niet. Wij vinden het niet goed om te zeggen: wie arm genoeg is, mag het van ons krijgen. Gratis is het alleen voor de beesten.'

