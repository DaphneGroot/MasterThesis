Enigma (band).
Enigma is een Duits new age muziekproject, gestart in 1990 door Michael Cretu, David Fairstein en Frank Peterson.
De in Roemenië geboren Cretu bedacht het Enigma project terwijl hij werkte in Duitsland, maar heeft zijn opnamestudio A.R.T. Studios op Ibiza in Spanje. Van begin jaren 1990 tot mei 2009 zijn hier alle opnames gemaakt voor de Enigma albums. Cretu is zowel de componist als producent van het project. Zijn ex-vrouw Sandra, zong regelmatig in diverse nummers. Jens Gad speelt gitaar op drie van de Enigma albums.
Historie.
Michael Cretu begon al in de late jaren 1970 met zijn muziekcarrière in diverse bands. Hij produceerde het album van zijn vrouw, zangeres Sandra, die een grote hit in 1985 had met het nummer "(I'll never be) Maria Magdalena".
In december 1990 kwam het debuutalbum van Enigma uit, genaamd "MCMXC a.D.", welke 57 platina prijzen wereldwijd kreeg uitgereikt, en bovenaan de hitlijsten kwam te staan in 41 landen. Het album was Cretu's eerste commerciële success met name door de wereldwijde hit-single "Sadeness (Part I)", welke gregoriaanse gezangen mixte met stevige dancebeats. Gebruikt waren oude opnames van de Spaanse benedictijner monniken van de abdij Santa Domingo de los Silos, en van het Münchener koor Capella Antiqua.
De titel van het album "MCMXC a.D." is het Romeinse cijfer voor het jaartal 1990.
Voordat het album uitkwam was Cretu voorzichtig met de kritiek richting het geplande album, en besloot om af te zien van het vermelden van de echte namen van de medewerkers. Hij gebruikte als alias Curly M.C. en uitgebreide informatie ontbrak, zodat er een mysterie ontstond over de scheppers en het project zelf. Tijdens een interview vertelt Cretu dat hij de focus op de muziek wilde richten, en niet zozeer wie de personen achter de muziek zijn.
In 1993 kreeg Cretu het aanbod voor het componeren van de soundtrack van de film "Sliver". Hij sloeg dit aanbod af, maar kwam wel met de nummers "Carly's Song" en "Carly's Loneliness", die uiteindelijk in de film zijn gebruikt.
In datzelfde jaar kwam het album "The Cross of Changes" uit. Er zijn 6 miljoen kopieën van verkocht binnen een jaar. Ook was er controverse over het samplen van andere bronnen.
In 1996 kwam "Le Roi est mort, vive le Roi!" (Frans voor "de koning is dood. Leve de koning!") uit. Cretu's idee was om dit album een kind van de twee voorgaande te zijn, met bekende elementen van de gregoriaanse en Sanskriet gezangen. Het succes viel tegen ten opzichte van de voorgaande albums.
In 2000 was er "The Screen Behind the Mirror", met samples van Carl Orff's Carmina Burana. Deze keer minder gregoriaans, maar wel met de bekende shakuhachi fluit. Zangeres Ruth-Ann Boyle van de band Olive en zanger Andru Donalds maken hun debuut op het Enigma project.
In 2001 bracht Cretu een nieuwe single uit genaamd "Turn Around", samen met de albums "Love Sensuality Devotion: The Greatest Hits" en "Love Sensuality Devotion: The Remix Collection", om naar eigen zeggen het eerste hoofdstuk van Enigma af te sluiten.
Het album "Voyageur" kwam uit in 2003, en markeerde een verandering voor het Enigma project. Praktisch alle prominente Enigma elementen, zoals de gregoriaanse gezangen en de shakuhachi fluit, zijn afwezig. Daardoor konden niet alle fans dit waarderen, en de verkoop werd beïnvloed.
Statistisch gezien halveert de verkoop van elk nieuw Enigma album met die van het voorgaande.
Op 26 september 2006 kwam het zesde studioalbum uit, genaamd "A posteriori". Deze werd wereldwijd gelanceerd en is meer techno en pop georiënteerde elektronische muziek. Het concept is gebaseerd op wetenschappen van astronomie, natuurkunde, geschiedenis en sociologie. Een dvd versie van "A posteriori" werd beschikbaar in december 2006. Hierop waren beelden van een caleidoscoop te zien, gesynchroniseerd met de muziek in surround sound.
In 2008 kwam het zevende album "Seven Lives Many Faces" uit. De single "Seven Lives" is een fusie van moderne en klassieke elementen.
Om het twintigste jubileum van het eerste album, "MCMXC a.D." te vieren, begon Cretu het "Enigma Social Song" project. Enigma fans konden vocalen voor een nieuw nummer insturen, waarop het publiek kon stemmen. De Letse zangeres Fox Lima won, en is te horen in het refrein. Het uiteindelijke nummer heet "MMX The Social Song". MMX is hier een verwijzing naar het Romeinse cijfer 2010, als knipoog naar MCMXC (1990), het album waar het mee begon.
Op 19 maart 2015 kondigde Michael Cretu op Twitter aan dat de opnames voor een achtste Enigma album waren gestart. In augustus werd bekend dat het album "The Fall of a Rebel Angel" gaat heten en in november 2016 wordt uitgebracht. Op het album wordt samengewerkt met de Indonesische zangeres Anggun, het Britse electropop-duo Aquilo, de Braziliaanse zanger Mark Josher, en de Israëlische folkband Nanuk.
Invloed.
De eerste twee studioalbums van Enigma leidden tot populariteit van andere bands, die deze "Enigmatic" muziekstijl gingen nabootsen. Het eerste album was belangrijk voor toekomstige mainstream new age muziek. Niet alleen qua genre maar ook technisch gezien wat betreft sampling. Samples werden eerder gebruikt in muziek, maar Cretu bouwde zijn muziek om hele passages opgenomen stukken. Zijn methode was niet het remixen maar recontextualisering — het veranderen van de natuurlijke omgeving. Dit was een nieuwe manier van componeren, die werd overgenomen door andere artiesten.
Era en Gregorian zijn twee noemenswaardige groepen die veel gregoriaanse gezangen in hun eigentijdse muziek verwerken. Enigma en Deep Forest worden door velen beschouwd als pioniers voor het brengen van orientaalse gezangen naar het grote publiek. Jens Gad, gitarist op enkele Enigma albums, heeft met zijprojecten Achillea en Enigmatic Obsession een vergelijkbare Enigma sfeer weten neer te zetten. Enigma werd ook genoemd als grote invloed op het muziekproject Schiller.
Studio.
Michael Cretu nam de eerste vijf Enigma albums op in zijn eigen A.R.T. Studios op het Spaanse eiland Ibiza. Van 1988 tot 2001 was de studio in zijn huis in Santa Eulària des Riu, en van 2001 tot 2008 op de heuvels nabij Sant Antoni de Portmany. De studio was ontworpen en gebouwd door Gunter Wagner en Bernd Steber. Het zesde en zevende album was opgenomen met een mobiel systeem genaamd Alchemist. In 2010 nam Cretu een nieuw systeem in gebruik, genaamd Merlin.
Alle opnames waren gemaakt op een Pro Tools systeem met Emagic's Logic Audio Platinum software. Daarnaast zijn veel externe soundmodules, samplers en effectapparatuur gebruikt.
