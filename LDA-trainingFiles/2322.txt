	'Ik pas gewoon niet in die gleuf'
	Frits Lambrechts (60), acteur: 'Sinds de jaren zestig heb ik dezelfde dagopening: een koppie koffie en een halfuurtje in de Volkskrant lezen. Het staat er allemaal mooi gestructureerd in, dus ik kan gemakkelijk uitzoeken wat ik wil lezen. Behalve op zaterdag, dan is de krant veel te dik. Dat loopt de spuigaten uit. Krijg je waar voor je geld, zeggen ze. Kan zijn, maar dat spreekt me toch niet aan. Ik sla niet gemakkelijk artikelen over. Daarvoor zit mijn nieuwsgierigheid me toch te veel in de weg.
'Mijn vrouw en ik zijn net drie weken naar Amerika geweest, daar is de Washington Post elke dag zo dik als de Volkskrant op zaterdag. In het begin was ik er een beetje van onder de indruk, maar dat was gauw over. Driekwart van de pagina's bestaat uit advertenties en, afgezien van de speciale artikelen, wordt het nieuws vreselijk oppervlakkig, schreeuwerig en herhaalderig gebracht. Kranten in Amerika stellen net zo weinig voor als de zogenaamd serieuze programma's op televisie. We waren er toen Tyson een stuk oor van Holyfield wilde opeten. Op alle netten is dat eindeloos in de rondte gedraaid, herhaald, belicht, bekeken en becommentarieerd. Door al die concurrentie tussen CNN, NBC en CNA weten ze niet hoe gek ze moeten doen om er n¢g een andere draai aan te geven. Dat geldt bijvoorbeeld ook voor het weer. Dat bestaat in Amerika namelijk niet. Weer wordt er 24 uur per dag gemaakt door de wheather channels. In Boston zou een tycoon passeren. Zo'n beetje de hele bevolking moest worden gemobiliseerd. Op die dag des oordeels heeft het geregend, maar daarna was het gewoon weer droog.
'In Nederland gaat het dezelfde kant op. Soms kijk ik naar dat programma Jerry Springer. Alweer vanwege mijn nieuwsgierigheid en omdat ik denk: het zal toch niet de richting opgaan dat... Wel dus! Zelfs nog verder. We gaan het hier meemaken dat een vrouw pas bij Catherine tegen haar man vertelt dat ze van hem wil scheiden, terwijl die man dacht gezellig met zijn vrouw een tv-opname te gaan meemaken. Mensen zijn tot alles bereid om op de televisie te komen.
'Onder collega's geldt nu Villa Felderhof als het programma waar je in geweest moet zijn. Het heeft niveau, vinden ze. Die meneer Felderhof zal best fatsoenlijk en integer zijn en ik geloof niet dat hij erop uit is om zijn gasten onderuit te halen, maar het is in wezen precies hetzelfde als wat die juffrouw van Lief & Leed doet: mensen uitkleden. Het wordt allemaal persoonlijker. Mij zullen ze er in elk geval niet in zien. Zo goed als dat ik nooit in Priv sta. Ik pas gewoon niet in die gleuf. Ik loop geen party's af en ik ga niet met hotemetoten op de foto staan. Het is allemaal ijdelheid. Iemand als Jan des Bouvrie... Laat ik het zo zeggen: de gewone, werkende mens heeft altijd mijn sympathie gehad.
'Collega's van me hoor ik wel eens zeggen ''Oh, wat ben ik moe. Ik m¢et naar Londen. Ik m¢et stukken zien.''
Dan zeg ik: ''Weet je wat jij moest doen? Jij zou een weekje naar Londen moeten gaan, stukken zien.''
'Wat een snobisme. In Engeland maken ze echt geen beter toneel dan hier. Wij zijn goed en we werken hard. Dat zie je af aan de Nederlandse televisie. Ik heb het ook nog nooit meegemaakt dat een producer, acteur, belichter, een regisseur of wie dan ook er met zijn pet naar gooide.'
Gijs Zandbergen

