	Arts uit vergiftigde regio wenst scherpe controle op besteding westerse steungelden    'Hulp bereikt slachtoffers ramp Aralmeer niet'
	Van onze verslaggeefster
Hella Rottenberg

UTRECHT
Westers hulpgeld gaat te eenzijdig naar overheidsinstanties in de voormalige Sovjet-Unie. De mensen die de hulp behoeven, zien er niets van terug. Dit zegt de gynaecologe dr. Oral Atanjazova.
Atanjazova (41) was de afgelopen twaalf dagen in Nederland om partners en financile steun te zoeken voor haar gezondheidscentrum Perzent, gelegen in het ecologisch rampgebied bij het Aralmeer.
De bevolking van het gebied Karakalpaki, dat deel is van de Centraal-Aziatische republiek Oezbekistan, wordt in haar voortbestaan bedreigd door ziektes en genetische defecten als gevolg van de vergiftiging van het milieu.
Al bijna tien jaar lang is de omvang van de ramp die zich in en om het Aralmeer voltrekt, bekend. Door verkeerd gebruik van water ten behoeve van de katoenproductie is het wateroppervlak van het Aralmeer in een tijdsbestek van twintig jaar gehalveerd. Daardoor wordt een steeds groter gebied rond het meer woestijn.
Zout- en stofstormen maken het leven in de verre omgeving onmogelijk voor mens, dier en plant. Het water in Karakalpaki is zwaar vervuild door resten van landbouwgiften, waarmee de katoenplanten tientallen jaren overvloedig zijn bespoten. Het drinkwater - de kleur is melkachtig met bruine sporen - is een bron van infectie- en huidziekten, kanker, lever- en nierkwalen, geboorteafwijkingen en miskramen.
Atanjazova: 'Bijna 100 procent van de vrouwen en kinderen lijdt aan bloedarmoede. Bij vele mensen is het immuunsysteem aangetast. De kindersterfte is de hoogste in de voormalige Sovjet-Unie. Ons volk, een minderheid in Oezbekistan, wordt met uitsterven bedreigd.'
De vrouwenarts uit Karakalpaki schat dat er de afgelopen jaren zo'n zeventig internationale conferenties over het Aralmeer zijn gehouden. Maar voor Karakalpaki, het zwaarst getroffen gebied, heeft al die belangstelling geen enkel tastbaar resultaat opgeleverd. Of nee, toch wel: n ambulance, wat waterfilters en enkele baaltjes humanitaire hulpgoederen.
'De bevolking wordt steeds kwader, ook op buitenlanders. We leven als in een dierentuin. Ze komen ons naar ons toe, filmen ons, zeggen dat het een tragedie is. En vervolgens gebeurt er niets. Bij ons gelooft niemand meer dat er hulp komt.'
Atanjazova beschuldigt de Oezbeekse autoriteiten in Tasjkent ervan het Aralmeer slechts te gebruiken om buitenlandse fondsen te werven. 'De programma's van de Wereldbank en de Verenigde Naties lopen via de staat. Maar onze overheid is corrupt. Wordt er wel gecontroleerd waaraan het geld wordt besteed?', zo vraagt ze zich af.
De Karakalpakse minderheid koestert een sterk wantrouwen tegen de Oezbeken. Ze verdenken de autoriteiten in de hoofdstad ervan niets voor hen te willen doen. Atanjazova: 'Waarom bevinden alle kantoren van de Wereldbank en de VN zich in Tasjkent? Waarom niet in het gebied waarvoor de programma's zijn bedoeld?'
Een medewerker van het ministerie van Buitenlandse Zaken in Den Haag snapt de klacht van dr. Atanjazova wel. Nederland heeft tien miljoen gulden bijgedragen aan het internationale hulpprogramma voor de Aralregio, dat onder leiding van de Wereldbank in 1994 begon. Het geld is voornamelijk besteed aan het doen van onderzoek.
'In het veld is er nog maar weinig gebeurd. Maar je moet bedenken dat het gaat om enorme projecten, waarmee honderden miljoenen guldens zijn gemoeid. De bouw van de Deltawerken is ook pas na twintig jaar studie en plannen maken begonnen', aldus de medewerker.
In Den Haag wordt erkend dat het werken met de Oezbeekse overheid en de autoriteiten van de andere Aralmeer-republieken moeizaam is. Ambtenaren denken in oude (Sovjet) stramienen, de samenwerking tussen de republieken verloopt stroef, en er ontstaan conflicten over de richting van de hulp.
In een studie over het Aralmeer die ten behoeve van Buitenlandse Zaken werd gedaan, luidt de conclusie dat de aanpak van de Wereldbank en VN niet voldoet aan de criteria die Nederland aan het geven van ontwikkelingshulp stelt. Afspraken rammelen, sociaal-economische en milieu-aspecten hebben te weinig prioriteit, evaluatie is niet goed geregeld. Bovendien, zo stelt de studie, 'het Aralmeer-programma is nagenoeg zonder de medewerking van niet-gouvernementele organisaties, boeren- en milieugroepen tot stand gekomen'.
Toch krijgt het ministerie de raad om het programma te steunen. 'Hoewel op de aanpak van de Wereldbank en de opstelling van de Centraal-Aziatische machthebbers veel kritiek kan worden geuit, dient te worden vastgesteld dat er op dit ogenblik geen alternatief is.'
Het probleem is, zo zeggen de Nederlandse en andere westerse overheden, dat maatschappelijke organisaties in de voormalige Sovjet-Unie te weinig ontwikkeld zijn. Zeker bij omvangrijke projecten achten ze zich daarom gedwongen om bijna uitsluitend samen te werken met de centrale overheden.
De Novib, die vorig jaar in Oezbekistan een half miljoen gulden uitgaf, is van mening dat westerse overheden in een klassieke val trappen. Directeur M. van den Berg: 'De ervaring leert dat je in ontwikkelingslanden niet grootse projecten moet opzetten. Dat blijken meestal luchtkastelen te zijn. Je moet omgekeerd werken, een burgermaatschappij helpen opbouwen en ervoor zorgen dat de bevolking in haar bestaan kan voorzien.'
Atanjazova geeft toe dat de milieuramp van het Aralmeer niet alleen als een bron van inkomsten door de Oezbeekse overheid wordt gezien. Ook malafide burgers registreren soms een of ander Aral-comit enkel en alleen om zichzelf te verrijken. Verbazend is dat niet: andere bronnen van inkomsten drogen in Karakalpaki letterlijk op.
Atanjazova: 'De milieuramp wordt op veel manieren gexploiteerd. Ambtenaren, medewerkers van internationale organisaties en onbetrouwbare figuren verdienen er aan. Maar er zijn ook goede initiatieven, van onderop, waarmee de bevolking in het rampgebied wordt geholpen. Laat buitenlandse regeringen en organisaties die groepen opzoeken, hun activiteiten natrekken en scherp controleren.'

Foto
	Dr. Oral Atanjazova: 'Ons volk, een minderheid in Oezbekistan, wordt met uitsterven bedreigd.' FOTO NORBERT VOSKENS GRAPHIC: Aralmeer ecologisch rampgebied

