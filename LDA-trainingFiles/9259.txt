Binas (boek).
Binas, BINAS of BiNaS (Biologie Natuurkunde Scheikunde) is de titel van een informatieboek voor havo-vwo dat gebruikt wordt voor het onderwijs in de natuurwetenschappen. Ook is er een uitgave voor het vmbo.
Onderwerpen.
Onderwerpen worden gegroepeerd onder natuurkunde, scheikunde, biologie, wiskunde en een algemene rubriek.
In het boekje staan onder andere tabellen met scheikundige en natuurkundige constanten, het periodiek systeem der elementen en enkele formules voor wiskunde. Daarbij ook een geheel biologisch kader.
Gebruik bij examens.
Op bijna alle Nederlandse scholen mogen leerlingen Binas tijdens proefwerken gebruiken. Het boek is tijdens de landelijke eindexamens toegestaan voor de examens: Biologie, Natuurkunde en Scheikunde. Binas wordt ook gebruikt voor het examen Algemene natuurwetenschappen, hoewel dit geen centraal examen is.
De eerste experimentele uitgave van de Binas verscheen in 1975 als "Informatieboek vwo-havo voor het onderwijs in de natuurwetenschappen". Deze versie was nog niet toegestaan bij het centraal schriftelijk eindexamen en was samengesteld op verzoek van de Vereniging van Leraren in Natuur- en Scheikunde en van de Vereniging van Leraren in de Biologie, in opdracht van de Nederlandse Vereniging voor het Onderwijs in de Natuurwetenschappen (NVON). Tegenwoordig wordt de redactie gevoerd door de NVON. Alle drukken zijn uitgegeven door Noordhoff Uitgevers. De Binas is de opvolger van het "Tabellenboekje" (voluit: Tabellenboekje voor onderwijs in de natuur- en scheikunde op scholen voor V.W.O. en H.A.V.O.) uit 1969.
Er is ook een Binasversie ontwikkeld voor het vmbo: Binas-vmbo. Deze bevat echter minder informatie en is daardoor dunner dan de 'normale' Binas. Ook is er een Engelse editie (voor havo/vwo).
In 2013 is de zesde editie van Binas aansluitend bij de nieuwe examenprogramma's biologie, natuurkunde en scheikunde voor de Tweede Fase verschenen, wederom uitgebracht door Noordhoff Uitgevers.
