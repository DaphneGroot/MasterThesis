	Rechter vernietigt vergunning ministerie voor vossenjacht
	ANP
AMSTERDAM
De meervoudige kamer van de rechtbank in Amsterdam heeft een vergunning van het ministerie van Landbouw vernietigd om 's nachts in Friesland met behulp van lichtbakken op vossen te jagen. De rechtbank velde dit oordeel afgelopen week in een procedure die de stichting Kritisch Faunabeheer had aangespannen. De organisatie heeft dat zondag bekendgemaakt.
Jagers hadden aangevoerd dat ze de vossen met de omstreden lichtbakjacht moesten bestrijden omdat de vos een bedreiging zou vormen voor weidevogels. Deze methode zou bovendien goed zijn voor de das, omdat de jagers geen burchten meer hoeven open te graven en daarmee de das zouden kunnen storen. Het ministerie deelde aanvankelijk de visie van de jagers, maar gebruikte daarvoor argumenten die de rechter niet konden overtuigen.
Kritisch Faunabeheer is in jubelstemming door deze uitspraak. 'Een belangrijke overwinning omdat zo de hetze wordt ontzenuwd die jagers voeren tegen vossen, de concurrenten op hun jachtterrein', aldus een woordvoerster.

