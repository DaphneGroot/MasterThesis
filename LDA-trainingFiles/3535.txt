	'Ik had meer moeten doen'
	 De Zuid-Afrikaanse dominee Beyers Naud vertelt in zijn autobiografie Verzet en verzoening (Ten Have;  29,90) allereerst waarom zijn vader, Jozua Naud, hem de naam Beyers heeft gegeven. Vader Naud vocht zo'n honderd jaar geleden in het Boerenleger tegen de Engelsen, de 'rooinekken'. Hij raakte toen zeer bevriend met generaal Beyers, die eind 1914 verdronk in de Vaal. Daarop besloot hij zijn tweede zoon, geboren begin mei 1915, de naam Beyers mee te geven.
Dat Beyers Naud dominee werd in de Nederduitse Gereformeerde Kerk, was haast onvermijdelijk. Zijn vader was predikant, het gezin Naud 'was zeer godsdienstig' en studeren moest hij met een beurs en een lening van deze kerk. De wens advocaat te worden, kon zo niet in vervulling gaan.
In Verzet en verzoening vertelt Beyers Naud over zijn 'bekering' en over zijn strijd tegen apartheid. Die strijd begon na de demonstratie van duizenden zwarten in Sharpeville eind maart 1960 tegen de pasjeswetten. De Zuid-Afrikaanse politie schoot toen 69 mensen dood, 180 raakten gewond.
Tot in de jaren vijftig had de dominee de leer van zijn kerk geaccepteerd dat de Bijbel rassenscheiding goedkeurt. Hij was ook lid van de Afrikaner Broederbond. Hij begon echter steeds meer te twijfelen en kwam in 1958 tot de conclusie dat de 'verdediging van apartheid door mijn kerk fout was, helemaal fout'. De consequentie was dat hij niet langer predikant kon zijn. Hij werd directeur van het Christelijk Instituut, dat zich 'steeds indringender' ging identificeren met de zwarte gemeenschap. In 1977 werd het instituut verboden.
Beyers Naud, veelvuldig onderscheiden voor zijn verzet tegen racisme, besluit zijn levensverhaal met zelfkritiek. 'Terugkijkend had ik ook meer moeten doen. In mijn prediking had ik mijn hoorders eerlijker en eerder mijn bezorgdheid over wat er gebeurde moeten overdragen.'
JL

