	Valkuilen van de biografie
	WIE ONVERHOEDS doodgaat, laat in de meeste gevallen slechts sporen achter, waaruit een buitenstaander met geen mogelijkheid de essentie van dat voorbije leven kan destilleren. De rommelige laden met verzekeringspolissen, salarisstroken, vakantiekiekjes en ontvangen ansichtkaarten geven een volstrekt toevallig en onevenwichtig beeld van een persoon.
Zelfs liefdesbrieven, of woedende epistolaire afrekeningen, zijn misleidende momentopnamen. Een week later lagen de verhoudingen misschien geheel anders. Aan een gelukkige liefde of aan groot verdriet worden vaak weinig woorden vuilgemaakt.
Een biograaf moet zich aan de waarheid houden, schrijft Jan Fontijn, zelf biograaf van de dichter en romanschrijver Frederik van Eeden, in het titelessay in zijn bundel Broeders in bedrog. Hij is 'an artist under oath': hij kan zich alle literaire vrijheid permitteren, 'mits hij maar niets schrijft wat niet door de documenten gedekt kan worden'. Maar in hoeverre 'dekken' willekeurige documenten enig feit van belang? En: welke documenten hebben bewijskracht, en welke zijn futiel?
Dit cruciale probleem bij het schrijven van een biografie - dat zo kwellend kan zijn dat de toekomstige biograaf na enig onderzoek zijn werk staakt - is gek genoeg een van de weinige kwesties die Fontijn in zijn bundel niet aan de orde stelt. Misschien komt dat doordat hijzelf bij zijn Van Eeden-studie een overvloed aan bronnen trof: dagboeken, verslagen van dromen, brieven en tijdschriftartikelen. De armoede waarmee een biograaf als Bastet te kampen had - hij was voor zijn biografie van Couperus voornamelijk op correspondentie met de uitgever, en op het oeuvre zelf aangewezen - kende Fontijn niet. Maar: in betrouwbaar ogende 'ego-documenten' kan een zelfbewuste schrijver, met een sluw oog op de eeuwigheid, de boel natuurlijk flink belazeren. Zulk materiaal is, als het om de waarheid gaat, even glibberig als het fictieve werk van een schrijver. Over dit soort rookgordijnen, en andere valkuilen voor de biograaf, schrijft Fontijn wel in deze essays. En hij zegt er behartenswaardige dingen over.
In het titelessay gaat het over het verleidelijke bedrog. In een tijd waarin lezer en tv-kijker schreeuwen om het aangrijpende, 'waar gebeurde' verhaal, om getuigenissen met de kracht van sprookjes, is de verleiding groot om de feiten naar je hand te zetten. Dat geldt voor de roddel-journalist die waar rook is, een flink vuurtje stookt; het geldt voor de verslaggever die een schrijnende reportage vol sociaal leed uit zijn duim zuigt; het geldt voor de onderzoeker die goochelt met de statistieken.
Voor de biografie, een genre dat zweeft tussen journalistiek en wetenschap, roddel en literatuur, is die verleiding viervoudig. Een publieke figuur die bedenkelijke daden wegpoetst, deugt niet; de biograaf die daarin trapt, of bewijsmateriaal achterhoudt omwille van zijn elegante verhaal evenmin. Zij zijn 'broeders in bedrog' - een mooie typering waarmee Fontijn duidt op de parallelle ambities van biograaf en held(in). Dat hij niet meedoet aan die 'postmoderne scepsis over de mogelijkheid de waarheid vast te leggen' siert hem als biograaf.
In andere essays is Fontijn minder uitgesproken over de normen voor de biografie, vooral in de stukken in de afdeling 'De biografieroman'. Daarin analyseert hij romans die fictieve biografien zijn, of waarin de hoofdpersoon biograaf is. Zo komt hij terloops essentile valkuilen op het spoor. Zoals, naar aanleiding van Sartre's La nause: 'Wat kunnen we over een mens weten?' Hoe houdt de biograaf zijn eigen gevoelens, van verering en identificatie, van jaloezie en wraak, buiten de deur? Hoe onderdanig en zelfopofferend moet een biograaf zijn? (naar aanleiding van Doktor Faustus van Thomas Mann), of: hoeveel sensatiezucht is toelaatbaar? (naar aanleiding van Possession van A.S. Byatt).
Ook in de stukken die gaan over de vraag in hoeverre de biograaf cultuurhistoricus of psycholoog moet, of mag zijn, volgt Fontijn academische enerzijds-anderzijds redeneringen. Hij sluit zich nu eens aan bij de een, en zet zich dan weer beleefd af tegen de ander. De schrijvers die hij als ijkpunt neemt, zijn de minsten niet: Nabokov, Gombr¢wicz - erkende grootheden die er altijd bijgesleept worden als het gaat om feit en fictie, individu en cultuur. Over het werk en de uitgangspunten van contemporaine, Nederlandse collega-biografen, toch ruim voorhanden, spreekt hij zich niet uit.
Het zijn degelijke, maar weinig verrassende essays, waarin Fontijn voorzichtig de vraag omcirkelt die hij in zijn verschrikkelijke leerstelligheid niet durft te stellen: hoe ziet de ideale biografie eruit?
Persoonlijker, en boeiender, is Fontijn in 'Waarom sneed Van Gogh zijn oor af?' In dit stuk laat hij zien waarom hij zelf kiest voor een psychologische aanpak: een biografie die 'waarom'-vragen aan de orde durft te stellen, die - hoe link dat ook is - durft te gissen naar intenties en psychologische verklaringen niet schuwt. 'Te vaak', zegt Fontijn, 'zijn biografen op het publieke gezicht van hun helden en heldinnen gericht.' Zij zouden op zoek moeten gaan naar 'de persoon die schuilgaat achter het masker'. Daartoe mogen ze hun held wantrouwen, als die al te opzichtig zijn motieven etaleert, of hem betrappen op kwetsbare momenten.
Fontijn, niet van ijdelheid gespeend, geeft voorbeelden van zulke geslaagde 'ontmaskeringen' in zijn Van Eeden-biografie. Het zijn mooie voorbeelden, dat wel. Zo toont hij aan dat bij een quasi-nobele zelfkritiek die Van Eeden onder de naam Lieven Nijland publiceerde, allerlei dubieuze bedoelingen, zoals leedvermaak, behaagzucht en martelaarschap, meespeelden.
Over zijn eigen motieven om een biografie over deze raadselachtige, maar soms halve gare figuur te schrijven, is Fontijn openhartig. Na zes jaar psychoanalyse, die hem leerden hoe je het verhaal van een leven kunt lezen, kon hij op zijn beurt 'eindelijk een psychiater op de divan leggen'. Deze essays maken benieuwd naar de volgende, die op deze divan mag komen liggen.
Aleid Truijens
Jan Fontijn: Broeders in bedrog - De biograaf en zijn held.
Querido; 167 pagina's;  39,90.
ISBN 90 214 6303.

Foto
	'Waarom sneed Van Gogh zijn oor af?' FOTO DANIEL KONINGS - DE VOLKSKRANT

