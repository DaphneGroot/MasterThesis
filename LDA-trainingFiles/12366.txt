Tower (band).
Tower was een Nederlandse groep uit Leiden en omgeving, bestaande uit Marian Pijnaker (zang), Ton Hoogeboom (drums), Cor van der Hoogt (zang, gitaar), Henk Van Loon (toetsen, zang) en Ben Peterzen (basgitaar).
De band bracht in 1982 de elpee "Titan" uit bij het label Dureco. De plaat werd geproduceerd en mede geschreven door "Cat Music". De LP wordt gekenmerkt door sterk aan Electric Light Orchestra denkende muziek terwijl de stem van zangeres Pijnaker wel wordt vergeleken met die van de Britse zangeres Kim Wilde.
De single "See You Tonight" bereikte de elfde positie in de Nederlandse Top 40. De single werd vooral geplugd door radio-dj Frits Spits. De sterk daarop gelijkende single "Goin’ Home" behaalde in 1982 de vijftiende plek in de Top 40.
Al snel viel de groep uit elkaar. Pijnaker en Van Hoogt vormden in 1985 een nieuwe groep, Split Decision, om kort daarna, zonder succes, weer verder te gaan als Tower. De groep Split Decision bracht één single uit, getiteld "Action".
Na het uiteenvallen van Tower namen Pijnaker en Van Hoogt in de opnamestudio de zangpartijen waar van het ook in het buitenland succesvolle duo Fantastique; op het podium namen Dick Das en Astrid Leuweringen de honneurs waar.
Van 1991 tot 2007 was Marian leadzangeres van Utility. Sindsdien vormt zij samen met Ben Schutte jr. het duo SecondAvenue. Van der Hoogt is tegenwoordig zanger-gitarist van de Nederlandse formatie De Stevige Staartmannen.
