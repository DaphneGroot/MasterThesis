	Strijd tegen gifplant voortgezet
	Eric Zwitser, inwoner van Den Haag, trekt ten strijde tegen de giftige en kinderonvriendelijke reuzenberenklauw. Maar de gemeente Den Haag slaat al zijn waarschuwingen in de lucht. Daarom is Zwitser boos.
Zwitser signaleerde een levensbedreigend probleem. De reuzenberenklauw werd de vorige eeuw uit de Kaukasus naar West-Europa gebracht als sierplant, maar ontpopte zich als een 'schadelijke, gevaarlijke en onuitroeibare horrorplant', zoals De Telegraaf het onlangs uitdrukte.
Het gif van de berenklauw kan huidontstekingen veroorzaken met als gevolg zwellingen en brandblaren. Begin deze maand werd besloten om bij basisscholen en speeltuinen in Den Haag en Amersfoort de berenklauw te verwijderen, nadat kinderen zware brandblaren hadden opgelopen aan handen en armen.
Rijkelijk laat, meent Zwitser, want al in juni vorig jaar stuurde hij een brief 'van duidelijke urgentie' aan de Haagse wethouder van leefbaarheid en milieu, J. van der Putten. Zwitser stelde de gemeente aansprakelijk voor verdere ongelukken met berenklauwen.
Een reactie bleef uit. 'Ik had het kunnen weten', schreef hij twee weken later aan Van der Putten. 'Als eenvoudig Haags boerenlulletje ontving ik vanuit de arrogante almacht waarmee u vanuit uw Yankee Doodle Suikerpaleis onze gemeente ''bestuurt'', zelfs geen ontvangstbevestiging.'
Wethouder Van der Putten besloot niettemin tot actie over te gaan. Aan de gemeenteraad schreef hij: 'Wanneer de verspreiding van reuzenberenklauw niet wordt afgeremd, zal er over enige jaren een serieus beheersprobleem ontstaan. Deze plant is, wanneer die zich eenmaal heeft gevestigd, bijzonder moeilijk weg te krijgen.'
Aan Zwitser liet Van der Putten weten dat hij de gemeente 'in belangrijke mate' geactiveerd heeft bij 'het verscherpen van de gemeentelijke maatregelen van de berenklauw'. De wethouder beschouwde daarmee de briefwisseling als afgedaan.
Voor Zwitser was daarmee de kous niet af. Hij besloot de maatregelen van de gemeente nauwgezet te blijven volgen en wethouder Van der Putten waar mogelijk 'te fileren op onjuistheden en loosheid van toezeggingen'.
'Gevaarlijke situaties aangaande berenklauwen in schoolomgevingen bestaan nog geheel onverminderd voort', aldus Zwitser. 'Bovendien werd een waarschuwingstekst tegen de berenklauw alleen in de Nederlandse taal uitgegeven. Dat is schandalig, want ik zag laatst nog een groep allochtone jongetjes door een populatie van vierhonderd berenklauwen struinen. Hen heeft de waarschuwing dus niet bereikt.'
Een oplossing hangt in de lucht. Deze week maakte Zwitser 'met de hoogste groenbaas van Den Haag' een rondgang langs de 'gevaarlijkste berenklauwlocaties' van de stad. 'Dat leidde woensdag tot crisisoverleg van de groenbeheerders. Hopelijk gaat er nu echt iets gebeuren.' Maar als de berenklauw niet op 'ultra-korte termijn' uit het Haagse straatbeeld verdwijnt, wil Zwitser de gemeente nog steeds aansprakelijk houden.
Bart Dirks

Foto
	Berenklauw

