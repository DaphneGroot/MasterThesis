	Geslaagd Duitsland omarmt vader Wirtschaftswunder
	Van onze correspondent
Willem Beusekamp
BONN
Gemeten aan de hoge werkloosheid, de staatsschuld en het krakende sociale systeem was er woensdag in Bonn sprake van een nieuw economisch wonder. Een ongekende stoet van glimmende limousines had 's morgens louter geslaagde mensen afgezet in het Duitse regeringscentrum. Collectief voelde men zich verbonden met Ludwig Erhard, vader van het echte Wirtschaftswunder.
Voorop, vanzelfsprekend, bondskanselier Helmut Kohl. Achttienhonderd uitverkorenen herdachten met hem op feestelijke wijze de man, die het verslagen Duitsland in de jaren vijftig er weer bovenop heeft geholpen. Volgende week dinsdag is het honderd jaar geleden dat Erhard (1897-1977) werd geboren - vandaar.
Erhard's bekendste raadgeving ('Maat houden') werd in de wind geslagen. Allereerst door Kohl zelve, die kort voor de officiële viering bekend liet maken dat hij een helicoptervlucht met vrienden uit eigen zak zal betalen om van het gezeur af te zijn. Tienduizend mark kost het uitje, dat de kanselier jaarlijks rond kerstmis organiseert. Ontdekt is dat de rekening altijd naar de overheid ging. Voor de zuinige Erhard, die zich hooguit bezondigde aan een sigaar op staatskosten, een doodzonde.
Voorts kreeg de verzamelde elite de man vier postzegels van elk één mark, een telefoonkaart ter waarde van zes mark alsmede een vers geslagen muntstuk van twee mark. Alle gisteren uitgedeelde souveniers dragen de beeltenis van Erhard, van 1949 tot 1963 superminister van Economische Zaken van de Westduitse Bondsrepubliek en daarna nog enkele jaren minder succesvol bondskanselier van het land.
Voor een prikje verdeelde Kohl tenslotte een facsimile van het proefwerk waarmee Erhard na de oorlog de aandacht trok van de geallieerden: 'Kriegsfinanzierung und Schuldenkonsolidierung'.
De oproep van Kohl om dit historische boekwerk geldelijk toch wat hoger te waarderen dan acht mark vond gehoor: achteloos werden royale cheques en biljetten van vijftig, honderd en tweehonderdvijftig mark op tafel gelegd voor het 'Denkschrift', oorspronkelijk geschreven in 1943, toen Erhard al lang doorhad dat het Derde Rijk roemloos ten onder zou gaan. Met de meeropbrengst van gisteren wordt het doorleren gefinancierd van veelbelovende Duitse economen.
Aan dat laatste heeft het inmiddels zes jaar verenigde Duitsland dringend behoefte, zegt oppositieleider Scharping, die zich dezer dagen dood ergert aan de wijze waarop Kohl en zijn christen-democraten de erfenis opeisen van de 'sociale markteconomie', een vondst van Erhard. Ludwig Erhard pleitte immer voor een absoluut vrije markt, door een terughoudende overheid slechts geflankeerd met steun voor mensen die echt niet konden meekomen. Pas onder deze ideale omstandigheden zou 'welvaart voor iedereen' ontstaan.
Onder de klanken van een uit Weimar overgevlogen kamerorkest kregen de hoge gasten een film over Erhard gepresenteerd. In de film zegt de legende het zelf nog eens nadrukkelijk: 'Iedereen heeft het over het economische wonder. Het was helemaal geen wonder. Over alles is heel zorgvuldig nagedacht, gesproken en nog eens nagedacht.' Wát Erhard's economische beleid nu precies inhield, werd gisteren in het midden gelaten en was eigenlijk helemaal niet belangrijk.
Van belang was slechts dat Erhard succes had en dat Kohl al meer dan veertien jaar bewijst veel van een zijn voorgangers te hebben opgestoken. Het concept van Erhard's ideeën, aldus de bondskanselier, is ook nog goed voor de periode na de verkiezingen van eind '98, tot ver in de volgende eeuw.

