	Wonderwereld tussen hemel en aarde PARAGNOSTEN, HANDOPLEGGERS, KABBALISTEN EN SPIRITISTEN VOL IRONIE BESCHREVEN
	EEN KEER per jaar, vaak op een zaterdag ergens in oktober, is de openbare bibliotheek in Rotterdam het decor voor het najaarscongres van een van de wonderlijkste gezelschappen in Nederland: de Stichting Cosmische Energie. Uitvinders van perpetua mobilia, vreemde energiemachines en exotische aandrijvingen, zenders en antennes, aanhangers van fantastische varianten op de fysica, ufologen, psychokinetici en Tesla-adepten verzamelen zich daar om de laatste nieuwtjes uit te wisselen, hun vorderingen te bespreken en prototypen te demonstreren.
Buitenstaanders zijn tegen betaling van de volle entreeprijs van harte welkom, aldus de altijd wat plechtstatig gestelde nieuwsbrieven van de stichting. En sprekers ook, liefst met lichtbeelden. Evenals donaties voor de verenigingskas, zo benadrukt steevast de secretaris.
Wie op zo'n dag in Rotterdam rondloopt, valt doorgaans van de ene verbazing in de andere, niet alleen over wat volwassen mensen - mannen vooral - allemaal blijken te geloven, maar ook over het wantrouwen dat de reguliere wetenschap kennelijk weet te wekken. Er is, luidt overal de klacht, veel meer tussen hemel en aarde dan de halsstarrige carriregeleerden willen erkennen, meneer. Het is maar goed, zo willen ze zeggen, dat er nog vrije geesten zijn die alleen hun eigen ogen en verstand geloven.
In Tussen waarheid & waanzin verzamelden journalist Marcel Hulspas (Intermediair) en fysicus Jan Willem Nienhuys (Technische Universiteit Eindhoven) honderden van zulke pseudo-wetenschappers en hun veelal verbazingwekkende inzichten. Ze beschrijven reeksen alternatieve therapien, wonderlijke waarnemingen en voorvallen, duistere rassentheorien, vermeende wereldwijde samenzweringen, mythen en broodje-aapverhalen, en geven bondige verklaringen voor veel van het hermetische jargon van het paranormale.
Waar mogelijk geven ze aan waarom het op de keper beschouwd onzin is wat de aanhangers te berde brengen en massamedia niettemin geregeld kritiekloos rapporteren. Soms kan zelfs worden aangegeven waar het misverstand op berust.
Pseudo-wetenschappen, definiren ze in hun inleiding, zijn de theorien waarmee aanhangers hun strikt persoonlijke visies wetenschappelijk aanzien proberen te geven. Zelfkritiek is daarbij doorgaans niet het sterkste punt, terwijl vaak ook de meest elementaire beginselen van statistiek en methodologische zuiverheid ontbreken.
Dit wil niet zeggen dat wetenschappers immuun zijn voor zelfbedrog of foutieve interpretaties. Om te beginnen blijken in de praktijk goochelaars vaak beter dan wetenschappers in staat bedriegers te ontmaskeren, juist omdat zij getraind zijn in bedrog. En Nobelprijswinnaar Irving Langmuir had het ooit niet voor niets over zoiets als 'pathologische wetenschap', een schemergebied in de wetenschap waar onderzoekers gemakkelijk onderuitgaan.
Vooral verschijnselen op de rand van het waarneembare zijn wat dat betreft berucht. In 1903 ontdekte bijvoorbeeld de Fransman Rene Prosper-Blondot zogeheten N-stralen, die uiteindelijk op suggestie bij de waarnemer bleken te berusten. Niettemin had de Franse wetenschap grote moeite de misser te erkennen, terwijl de Duitse rntgenstralen wl realiteit bleken. Tweevoudig Nobelprijswinnaar Linus Pauling hield ondanks alle kritiek vol dat dagelijkse megadoses vitamine-c zijn hoge leeftijd konden verklaren. Zijn prostaatkanker, meende hij op zijn sterfbed, zou hij zonder die doses al twintig jaar eerder hebben opgelopen, wat natuurlijk onbewijsbaar is.
Wat bij pseudo-wetenschappers misschien nog wel het meest opvalt, is de loden ernst waarmee ze hun idee-fixe - of het nu de holle aarde is, het bestaan van het monster van Loch Ness, de effectiviteit van wichelroedelopen, of het nut van het dragen van een koperen armband tegen migraine - aan de man brengen. Een waarlijk verlichte geest lacht niet, lijkt het devies.
Als het aan de stichting Skepsis ligt, een Nederlands verbond van sceptici waarvan ook Hulspas en Nienhuys allang vooraanstaande leden zijn, hebben ze ook weinig reden tot vrolijkheid. Onvermoeibaar verwijst dit gezelschap alle mogelijke vormen van bijgeloof en zelfbedrog met redenen omkleed naar het vuilnisvat, vooral waar ze de omvang van commercile volksverlakkerij aannemen.
Tussen waarheid & waanzin toont aan hoe onwaarschijnlijk veel varianten in de loop der tijd hebben bestaan en hoe populair die vooral door toedoen van massamedia soms hebben kunnen worden. Wat vroeger een handopleggend kruidenvrouwtje aan de rand van het dorp was, zijn nu ondernemingen als wijlen Klazien uut Zalk of Jomanda uit Tiel.
Het boek biedt behalve een eindeloze parade van paragnosten, handopleggers, mediums, gebedsgenezers, helderzienden, slachtoffers van ufo-ontvoeringen, ufo-getuigen, kabbalisten, piskijkers, schedelmeters, samenzweringstheoretici en spiritisten, ook een hele reeks auteurs die dergelijke fenomenen populair hebben weten te maken. Niet zelden hebben juist hun bestsellers over bepaalde fenomenen geleid tot hoge golven nieuwe waarnemingen van bovennatuurlijke zaken.
Enigszins merkwaardig is in dit verband het ontbreken van een solide lemma over Internet als hedendaagse dorpspomp en megafoon voor individuele commentaren tegelijk. Nooit eerder konden geruchten, complottheorien en pseudo-wetenschappelijke informatie zo gemakkelijk hun weg vinden als via het wereldwijde digitale computernet.
In een aantal gevallen, zoals onder de amateuronderzoekers van energiemachinerien, lijkt onderlinge communicatie zelfs de belangrijkste activiteit. Dit maakt hun positie er niet sterker op, want nergens gaat informatie zo snel rondzingen als op het net. Wie daar leest dat iemand iets van horen zeggen heeft, kan zelden nagaan of hij niet zelf de bron is geweest.
Met pseudo-wetenschappers zelf valt weinig te lachen, met Hulspas en Nienhuys des temeer. Zij beschrijven hun onderwerpen vol ironie. Kleine kwinkslagen zijn de lemma's doorgaans, die de lezer voortdurend duidelijk maken dat de auteurs ook geen snars geloven van wat ze bijeenbrengen. Van erkende sceptici kan ook niet anders worden verwacht. In die zin is Tussen waarheid & waanzin vooral een bewonderenswaardige poging orde te scheppen in een oerwoud van bij- en lichtgelovigheid.
Toch snijden Hulspas en Nienhuys zichzelf met hun gevatheden per saldo in de vingers. Met hun badinerende ondertoon krijgen ze weliswaar de lachende medestander gemakkelijk op hun hand, maar de objectiviteit verdwijnt er spoorslags mee uit hun monnikenwerk. 'Encyclopedie', zoals in de ondertitel staat, is dan ook een wat te groot woord, hoeveel interne verwijzingen er ook zijn aangebracht.
Of dat erg is, is een tweede. Wat overblijft is nog altijd een fascinerende, en voor het Nederlandse taalgebied ongevenaarde verzameling voorbeelden van manieren waarop zijn fantasie de mens parten kan spelen. Van kaft tot kaft lezen strekt tot aanbeveling voor het beste resultaat, waarbij hardop lachen nadrukkelijk is toegestaan. Volgens velen is dat nog gezond ook.
Martijn van Calmthout
Marcel Hulspas & Jan Willem Nienhuys: Tussen waarheid & waanzin.
Scheffers; 429 pagina's;  49,90.
ISBN 90 5546 034 6.

Foto
	Gebedsgenezingssessie. FOTO BERT VERHOEFF - DE VOLKSKRANT

