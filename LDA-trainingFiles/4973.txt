	De Man wordt als skiër in de Alpen allang niet meer uitgelachen
	Van onze verslaggever
Rolf Bos

FLACHAU
In de schaduw van Schwarzkogel en Mooskopf schreef Harald de Man donderdag geschiedenis. Niet dat Alberto Tomba nu met angst en beven een confrontatie met de Nederlandse skiër tegemoet hoeft te zien, De Man werd wél de eerste Nederlandse skiër die tijdens een internationale wedstrijd, de reuzenslalom op het Open NK, het podium bereikte. Hij eindigde op een tweede plaats, vlak achter de Oostenrijkse Kroaat Lödler.
Nederlandse skikampioenschappen worden al sinds 1927 in de Alpen gehouden. In de prehistorie van het vaderlandse skiën, in de tijd dat barones Gratia Schimmelpenninck van der Oye ook internationaal nog wel 'ns hoge ogen gooide, waren de eigen wedstrijden nog gesloten, de laatste decennia kent het NK een 'open' karakter. Buitenlandse skiërs, meestal van de B- en C-categorie uit de Alpenlanden, gebruikten de Holländische wedkamp om aan de benodigde FIS-punten te komen.
Gevolg was wel dat er na afloop immer twee prijsuitreikingen waren. Eerst waren de 'echte' winnaars aan de beurt - steevast buitenlanders -, later volgden de beste Nederlanders, die in de totale eindrangschikking immer buiten de Top-10 vielen. Alkmaarder De Man, die zijn eerste schreden op de latten op de borstelbaan in het Noord-Hollandse Bergen zette, mocht donderdag het genoegen smaken nu ook eens met de grote jongens het rostrum te beklimmen.
Was het met de vaderlandse skiërs de afgelopen decennia internationaal gezien vaak lachen geblazen (cynici mochten graag de vergelijking maken met Spaanse schaatsers), sinds een jaar of twee, drie lijkt het tij gekeerd. Vooral De Man (23), met in zijn kielzog Hayo Wareman, die gisteren in het eindklassement zevende werd, maakt een flinke progressie door. Hij werd tijdens het afgelopen WK in de Spaanse Sierra Nevada 23ste op de reuzenslalom en verraste vriend en vijand aan het eind van het vorig seizoen met een vijfde plaats op het Open Oostenrijkse kampioenschap.
Die laatste prestatie schat hij hoger in dan het resultaat op het recente NK in het Salzburgerland. 'Daar was de bezetting toch iets beter, daar waren Oostenrijkse cracks aanwezig.' Gisteren startten in Flachau 110 skiërs, onder wie een aantal exotische - zoals de Braziliaan Christian Blanco die als laatste mocht starten en uiteindelijk 80ste werd.
De Man skiede een slechte eerste manche, miste bijna een poortje, maar maakte de misser goed in een bijzonder snelle tweede run; met 50.51 was hij de snelste van allemaal. Hayo Wareman skiede daarentegen een rappe eerste manche, maar was, vertelde hij na afloop, toch enigszins van de kaart gebracht door het luidsprekertje naast het starthokje dat net voor zijn tweede ski-beurt het opmerkelijke resultaat van De Man uitbraakte.
Het bleek een mentale doodsteek, met als gevolg dat Wareman ruim twee seconden meer nodig had dan zijn concurrent. De skiër uit het Drentse Rolde keek beneden op de klok, zag zijn slechte tijd en wist dat hij deze keer nog niet op het internationale podium mocht staan. Aan Waremans reactie was echter niets Hollands: 'Fuck'.

