	Van Mierlo begrijpt commotie in Den Haag niet  Parijs en Bonn nemen het voortouw in EU
	Van onze correspondent
Jos Klaassen

BRUSSEL
 De Duitse minister van Buitenlandse Zaken, Klaus Kinkel, 'is ervan overtuigd' dat het Verdrag van Amsterdam in juni van dit jaar rond komt. 'Europa zal na Amsterdam fit zijn voor de uitbreiding van de Unie.' Voor Kinkel wordt de Eurotop in Amsterdam een succes, als onmiddellijk daarna de onderhandelingen met Polen, Hongarije en Tsjechië kunnen starten.

Samen met zijn Franse collega Hervé de Charette trad Kinkel gistermorgen voor de Brusselse pers om de toverformule voor de succesvolle afloop van de onderhandelingen over het verdrag te verklappen: 'Bonn en Parijs zullen als tandem de voorzitter van de Unie - Nederland - bijstaan.'
Volgens Klaus Kinkel had minister van Buitenlandse Zaken Hans van Mierlo bij zijn consultaties in Bonn én Parijs om de steun van die landen gevraagd. Kinkel: 'En we hebben het als tandem ook toegezegd.'
Dat was enigszins bezijden de waarheid. Van Mierlo heeft weliswaar Parijs én Bonn om medewerking gevraagd voor het Verdrag van Amsterdam, maar de minister bestrijdt dat hij steun gezocht heeft bij het koppel 'Bonn-Parijs'. Hij heeft ook alle overige lidstaten om hun medewerking gevraagd.
Op initiatief van Hervé de Charette zochten Bonn en Parijs gisteren de openbaarheid om te demonstreren dat de Franse-Duitse motor, die de afgelopen maanden verdacht vaak haperde, weer als vanouds snort. Begrippen als 'tandem', Schulterschluss, 'Frans-Duitse motor' lagen de bewindslieden los op de tong.
Toch is er iets veranderd op de 'tandem'. In vroeger jaren gunde bondskanselier Helmut Schmidt Frankrijk het 'zadel' van de fiets, terwijl Duitsland genoegen nam met 'het kinderzitje'. Thans gaf De Charette collega Kinkel de eer om als eerste de geslaagde reparatie van de Frans-Duitse motor te verkondigen.
Volgens Kinkel heeft deze motor ook nooit echt gestotterd. In 1996, zei hij, hebben de Franse en Duitse autoriteiten elkaar meer dan honderd keer ontmoet, ofwel twee keer per week. Kinkel: 'Het bewijst hoe nauw wij samenwerken. Het is ons altijd weer gelukt om zaken erdoor te drukken, hoewel niet tégen onze partners in.'
Hervé de Charette noemde zijn gezamenlijke optreden met Kinkel in Brussel een 'politieke geste'. Hij verwees naar de 'bijzondere verantwoordelijkheid van Frankrijk en Duitsland'. Parijs en Bonn, verzekerde hij, zijn vastbesloten om de EU verder te ontwikkelen.
Er mag volgens De Charette geen 'Europa van twee snelheden' ontstaan. Het Verdrag van Amsterdam moet garanderen dat alle landen van de Unie nauwer gaan samenwerken. Het ene land krijgt daarvoor meer tijd dan het andere. Maar een Europa à la carte, waarin elk land naar believen van de Unie profiteert - dat kán niet.
De Frans-Duitse Schulterschluss gisteren in Brussel hád kunnen worden geïnterpreteerd als een motie van wantrouwen in voorzitter Nederland. Maar noch Kinkel noch De Charette namen een kritisch houding in tegenover de Nederlandse regering.
Integendeel. De Charette: 'Wij zijn er zeker van dat het voorzitterschap van Nederland een succes wordt en dat de regeringsconferentie over de verbetering van de Europese Unie positief wordt afgesloten.' Zo ook Kinkel.
Kinkel had Van Mierlo trouwens al vorige week vrijdag geïnformeerd over het Frans-Duitse optreden in Brussel.
Voor minister Van Mierlo was het gisteren zijn eerste echte dag als voorzitter van de Europese Unie.
Zelfs tegenover Groot-Brittannië, de grootste dwarsligger in de EU, waren hij en De Charette uiterst lief. De Charette: 'Ik begrijp echt niet waarom jullie telkens maar Groot-Brittannië als argument opvoeren waarom alles tot mislukking gedoemd is. Wij onderhandelen nog steeds.' Kinkel: 'Engeland heeft tijd nodig en die moeten we de Britten ook gunnen.'
De gebruikelijke openbare discussie over het program dat Nederland denkt te kunnen realiseren was - als gebruikelijk bij ook de andere voorzitters van de Unie - een domper. De meeste ministers waren 'vanwege verkeersproblemen' te laat. Kinkel en De Charette arriveren trouwens altijd te laat in Brussel.
Een mislukking werd ook de 'snelle lunch', die Van Mierlo had verordonneerd. Het 'lunchuurtje' werd bijna twee uur - onder andere, omdat de Spaanse minister (en ex-Europees Commissaris) Abel Matutes te elfder ure nog een 'echte Havanna' opstak. Een Europese lunch laat zich nu eenmaal niet reduceren tot 'een broodje met karnemelk'.
Onze Haagse redactie meldt verder:
GroenLinks wil vandaag van premier Kok tekst en uitleg over de uitspraken van Kinkel en Hervé de Charette. 'Dit lijkt me geen versterking van het Nederlandse voorzitterschap van de Europese Unie', meent woordvoerder Sipkes.
Ook CDA-kamerlid Van Rooy en VVD-kamerlid Weisglas willen duidelijkheid over de Frans/Duitse actie.
Kabinet en regeringsfracties proberen de kwestie intussen licht op te vatten. Zij interpreteren haar als een steun in de rug voor het Nederlandse voorzitterschap van de Europese Unie.
VVD-staatssecretaris Patijn van Buitenlandse Zaken zei het initiatief van Kinkel en De Charette 'absoluut niet als een ondergraving van het Nederlandse voorzitterschap' te beschouwen. Patijn: 'Je kunt je wel afvragen of de timing hoffelijk is.' Maar hij wilde de kwalificatie 'onhoffelijk' niet in de mond nemen.
Kamervoorzitter Bukman noemde op zijn nieuwjaarsreceptie het optreden van Kinkel en De Charette 'geen fraaie act'.
PvdA-fractievoorzitter Wallage liet weten dat 'actieve betrokkenheid' van Frankrijk en Duitsland 'beter is dan passieve tegenwerking'.
En D66-kamerlid Van den Bos vroeg zich af of het Frans/Duitse onderonsje echt zo innig is: 'Als Frankrijk en Duitsland nu maar eens echt gingen samenwerken. Maar zoals vaker worden met deze retoriek de meningsverschillen verbloemd.'

