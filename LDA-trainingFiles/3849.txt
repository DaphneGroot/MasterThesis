	Oudste rock and roll-band ter wereld is karig met nieuwe nummers Wereldtour van The Stones lijkt begin van lang afscheid
	Van onze correspondent
Oscar Garschagen
 CHICAGO
Op een paar blokken afstand van hun oude bronnen van inspiratie - de bluesclubs van Chicago - zijn The Rolling Stones vol energie, maar zonder echte verrassingen, begonnen aan hun nieuwe wereldtournee, Bridges to Babylon. 'Da Bulls, da Bears and now da Stones', schreeuwde een nostalgische Jagger tegen de 55 duizend babyboomers, die uit heel Amerika en Canada naar Soldier Field, het met Romeinse zuilen gedecoreerde honkbalstadion, waren gekomen.
Natuurlijk behoort de oudste en nog altijd onge출venaarde rock and roll-band ter wereld niet tot het permanente landschap van de Windy City, zoals de basketbal en footballclubs. Maar dat de Stones en Chicago een speciale band met elkaar hebben, is duidelijk.
Satisfaction werd in 1965 in de tot een museum verbouwde studio van Chess Records opgenomen. En Chicago was de - geadopteerde - thuisstad van Howlin' Wolf, Muddy Waters en John Lee Hooker: zwarte bluesmusici, die de raciale spanningen en werkloosheid in het zuiden waren ontvlucht en zichzelf als 'de vaders' van de Stones kunnen beschouwen. Dat geldt natuurlijk vooral voor Muddy Waters, min of meer de naamgever van de band.
Het lag dan ook voor de hand dat zij de tournee openden met Satisfaction, een geheid succes, maar niet direct een pakkend begin. Jagger was blijkbaar vergeten dat hij vijftien jaar geleden verklaarde dat hem niets erger leek dan na zijn veertigste nog steeds deze kraker te moeten zingen.
Op het ovale videoscherm boven de band flitsten tussen close-ups van mister Jagger, mister Wood, mister Richards en mister Watts de gezichten van de oude bluesmannen. Satisfaction werd direct gevolgd door een bijna vijftig minuten lange terugblik op oude glorie. It's only rock and roll, Let's spend the night together, Bitch, Between a rock and a hard place en Ruby Tuesday brachten het stadion vanzelfsprekend in vervoering, maar onwillekeurig rees de vraag of de band begonnen is aan een lang afscheid.
Het spektakel kwam mede daardoor traag op gang en had het karakter van een terugblik op 35 jaar Stones-, pop-, en bluesgeschiedenis. Die indruk werd versterkt door de videoclips van Marylin Monroe, John Lennon, Jerry Garcia, Bo Diddley, Chuck Berry en Duke Ellington, beelden die werden gelardeerd met reclamespots uit de jaren vijftig en zestig en met journaalfragmenten over de roerige sixties met Vietnam, Watergate en Woodstock.
Aan het eind van deze wereldtoer - door de VS, Zuid-Amerika en volgend jaar Azi출 en Europa - is Jagger 56, Richards 55 en Watts 58. In tegenstelling tot de aanloop naar Voodoo Lounge in 1994 is er ditmaal weinig gezeurd over de leeftijd van de bandleden. Ook hoefde Jagger zich niet per se te bewijzen. Maar menigeen in Soldier Field vroeg zich af of het ditmaal The Last Time is geweest.
Pas halverwege schakelde Jagger over naar Bridges to Babylon met het stampende Out of Control. De jassen, truien en dassen - het is 's avonds al venijnig koud in Chicago - gingen uit en af en de Stones, versterkt met bassist Darryl Jones, pianist Chuck Leavell en saxofonist Bobby Keys schakelden naar de hoogste versnelling. Jagger en Richards renden als vanouds over de bruggen, links en rechts van de b추hne. Voluptueze vrouwenfiguren draaiden in een zee van licht naar voren. De immense poppen van rondborstige dames zijn - net als het vuurwerk, de rook, de explosies en fantastisch swingende steungroep - een vertrouwd verschijnsel in de decors van de Stones.
Het stadium dat optredens gebruikt moeten worden om de verkoop van nieuwe albums te stimuleren zijn de Stones natuurlijk allang voorbij, maar ditmaal waren zij zeer karig met nieuwe nummers. Naast Out of Control was alleen nog Already over Me op de setlist geplaatst. Pas na de verschijning van Bridges to Babylon in de winkels zal geleidelijk aan meer nieuw werk worden opgenomen in het programma.
'Als je in een stadion nieuw materiaal speelt, zie je veel uitdrukkingsloze gezichten. Voor een zanger is dat heel moeilijk. Als je een nieuw album wil laten horen, moet je dat doen in een kleiner theater en niet in een stadion', had Jagger al van te voren gezegd. Het Amerikaanse en Canadese publiek zat er niet mee en ook de gebruikers van Internet, die online in verbinding stonden met het stadion, waren niet bijster benieuwd naar het nieuwe werk.
Op de website van de Stones (http://www.the-rolling stones.com) kozen de fans in cyberspace als favoriete verzoeknummer in overgrote meerderheid Under My Thumb. Tijdens ieder concert zal de band op deze manier gehoor geven aan de wens van niet aanwezige fans. Het gekozen nummer is dan rechtstreeks te volgen op Internet, althans voor degenen die over de goede apparatuur en software beschikken.
De keuze van Under My Thumb was voor de Stones blijkbaar het signaal bij oud werk te blijven, want na het nieuwe Already over Me stond de lange finale volledig in het teken van de jaren zeventig en tachtig. Zelfs Let It Bleed werd te voorschijn gehaald. Voor het overgrote deel van het publiek bleef daardoor volslagen onduidelijk waar Bridges to Babylon op slaat. Het concert ontbeerde een hart. Waarom de Stones gekozen hebben voor de titel en het thema in het decor - de Toren van Babel - bleef onbeantwoord.
Erg veel diepgang moet overigens niet vermoed worden. Het gaat bij de Stones vooral om de ruige show en het spectaculaire circus. Zoals president Clinton bijna een jaar geleden in Chicago tijdens de Democratische conventie 'de brug naar de 21ste eeuw' sloeg, wilde Jagger ook 'iets doen met bruggen'. Een vriend suggereerde dat te koppelen aan de Toren van Babel. Het resultaat is te zien in het decor, de T-shirts en op de illustraties van de CD, maar in het nieuwe materiaal komt het vage thema niet terug.
De meest zichtbaar brug die de band tijdens het openingsconcert bewandelde liep van het hoofdpodium naar een podium midden in het stadion. Halverwege renden de vier echte Stones en de steunzangers naar deze kleine b추hne toe, zodat ook de achterste rijen van het stadion de lijnen in een door een lang en zwaar rock and roll-leven getekende gezichten konden bewonderen. Watts zette oorwarmers op, Richards hield zijn dikke jas van luipaardenbont aan en Jagger haalde de hoge noten van The Last Time niet meer. Vanuit zijn keel grauwde en gromde hij: Baby, it's the last time, the last time, the last time. Wie weet?

Foto
	Mick Jagger in Chicago. FOTO REUTER

