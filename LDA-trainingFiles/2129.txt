	Autotelefoon?
	J. Simonis, woordvoerder van het Openbaar Ministerie: 'Er is een strafbepaling die zegt dat je geen gevaarlijk rijgedrag mag vertonen. Dus of je nu zit te bellen of in je neus zit te peuteren, het is allebei strafbaar als het een gevaarlijke situatie oplevert.
'Wetgeving puur gericht op het strafbaar maken van het bellen in de auto lijkt ons heel moeilijk handhaafbaar. Dan zou de politie steeds maar door de autoruit moeten gaan kijken. Bovendien, moet dan iemand die 's zomers met een hand aan het stuur zit en de andere losjes uit het raam laat hangen om wat koelte op te vangen, ook strafbaar worden gesteld?'
R. Schooneman, chauffeur van een groothandel in centrale verwarmingen: 'Ik sta toevallig net stil, op een parkeerplaats bij Schiphol. Dat doe ik altijd als ik ga bellen, want vaak moet ik wat noteren. Dus ik doe dat ook voor mijn eigen veiligheid. Ik zie wel eens auto's slingeren, of steeds langzamer gaan rijden. Vaak blijkt dat de bestuurders aan het bellen zijn. Wat strengere regels zouden misschien wel goed zijn.'
Dr. D. de Waard, onderzoeker bij het Verkeerskundig Studiecentrum van de Rijksuniversiteit Groningen: 'Iedere activiteit die niet met autorijden heeft te maken, is bedreigend tijdens het autorijden. Maar uit onderzoek dat wij in 1989 hebben verricht, bleek niet dat telefoneren in de auto tot onveiliger situaties leidt. Tijdens het spreken bleek dat men zelfs minder ging slingeren. Nu reden ze op een rustige snelweg, waardoor de handeling hen juist alerter maakte. We ontdekten wel dat het intoetsen van een nummer gevaarlijk is. Dan wordt er veel geslingerd.
'Ik zie geen aanleiding het gebruik van de autotelefoon te verbieden. Het lijkt me trouwens ook godsonmogelijk, want het gebruik ervan is wijdverbreid. Het is vooral de verantwoordelijkheid van de automobilist. Een lang nummer kun je het beste intoetsen op een parkeerplaats, lijkt me. Verschil tussen telefoneren met een hands free autotelefoon en het spreken met een passagier is er niet.'
Persvoorlichter Annemarie Blankvoort van het ministerie van Verkeer: 'Al autorijdend met twee handen een shaggie rollen of je haar kammen is ook gevaarlijk en dus verboden. We overwegen op dit moment niet tot strengere regelgeving te komen.'
A. Vonk, woordvoerder van de ANWB: 'Wij verkopen via Travelcom veel autotelefoons, met advies over het veilig gebruik ervan. Men kan de telefoon het beste hands free laten aanleggen en bij drukte op de weg niet zelf bellen. Via voice-mail kun je te weten komen wie je heeft gebeld. Vervolgens kun je dan vanaf een parkeerplaats terugbellen.
'In de wet staat dat weggebruikers niet onveilig mogen handelen. Je kunt je afvragen of er een speciale wet moet komen gericht op autotelefonie, waar bijvoorbeeld in staat dat je alleen hands free mag bellen. Hoe controleer je dat? Automobilisten moeten zich realiseren dat telefoneren in de auto iets anders is dan telefoneren in de huiskamer. De gesprekken moeten snel en zakelijk blijven.'
F. Leijten, directeur/eigenaar van een drukkerij: 'Ik gebruik de autotelefoon bijna nooit in de auto. Als ik twee keer per week in de wagen word gebeld is het veel. Hij dient voor noodgevallen. Als ik bij een klant zit en er zijn problemen met het productieproces, mag ik gebeld worden. Maar alleen dan. Je kunt jezelf wel onmisbaar maken, maar dat ben ik niet. Mijn klanten hebben het nummer ook niet, want dan laten ze me nooit met rust.
'Ik merk het wel op de weg, als iemand belt. Dat uit zich in ongeconcentreerd rijden, langzamer of slingerend. Hands free telefoneren zou verplicht moeten worden. Voor het overige lijkt bellen in de auto mij niet zo'n probleem. Met een passagier praat je ook.'
M. Uri, woordvoerder van het Nederlands Verbond van Verzekeraars: 'Er zijn verzekeraars die een clausule hanteren waarin staat dat er niet wordt uitgekeerd bij een ongeluk als men te veel heeft gedronken of als men bepaalde medicijnen heeft gebruikt. Maar wat het gebruik van de autotelefoon betreft is dat niet aan de orde. Het is een zaak van de overheid.'
H. Thomas, fotograaf: 'Ik sta nu in de supermarkt. Telefoneren in de auto gaat prima. Ik hou de telefoon met mijn ene hand aan het oor, terwijl ik stuur met mijn knie. De andere hand houd ik vrij om eventueel te corrigeren. Als ik iets moet opschrijven onthoud ik het meestal, of ik krabbel iets op in steno.
'Ik merk het absoluut als ik aan het bellen ben. Ik ben dan veel minder geconcentreerd. Ik kan er wel stoer over doen, maar eigenlijk is het bloedlink. Soms ben ik een kruispunt al voorbij voor ik me afvraag wie er voorrang had. Hands free bellen verplichten is misschien een goed idee. Dan word ik tegen mezelf beschermd.'
Harmen Bockma

