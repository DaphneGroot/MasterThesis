 Kleine criminaliteit in 1996 fors omlaag. 
 AMSTERDAM, 19 februari (Reuter) - De veel voorkomende criminaliteit waarmee de Nederlandse bevolking wordt geconfronteerd is in 1996 met een half miljoen delicten gedaald tot circa 4 miljoen, aldus het Centraal Bureau voor de Statistiek (CBS) op woensdag. 
 Dit is de grootste daling die het CBS ooit heeft geconstateerd sinds zij in 1980 met slachtofferenquetes begon. 
 In 1996 werd de Nederlandse bevolking gezamenlijk het slachtoffer van 1,7 miljoen diefstallen, 1,4 miljoen vernielingen, ruim 700.000 geweldsdelicten en zag zij ruim 150.000 auto's doorrijden na een ongeval. 
 Alle soorten delicten zijn in 1996 gedaald, meldt het CBS. 
 "In 1996 kwamen per 100 inwoners van 15 jaar en ouder 32 gevallen voor van veel voorkomende criminaliteit," aldus het CBS. Dit is een daling tot onder het niveau van 1980 (33). 
 Volgens het CBS kan de daling van diefstallen deels te danken zijn aan de toenemende mate van maatregelen die men tegen diefstallen treft. Het gaat hierbij om extra sloten of grendels op buitendeuren, buitenverlichting en alarminstallaties. Meer mensen laten ook expres het licht branden wanneer zij langere tijd afwezig zijn, aldus het CBS. 
 - Amsterdam newsroom +31 20 504 5000, Fax +31 20 504 5040. 
 (c) Reuters Limited 1997. 
