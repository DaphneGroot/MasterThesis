	Haven groeit volgens CPB minder snel dan Rotterdam voorspelt
	Van onze verslaggever
ROTTERDAM
De projectorganisatie Tweede Maasvlakte (havenbedrijf Rotterdam en Rijkswaterstaat) en het Centraal Planbureau (CPB) verschillen van mening over de groei van de Rotterdamse haven. Volgens de projectorganisatie is er 2000 hectare extra havengebied en industrieterrein nodig; het CPB houdt het op 650 hectare.

De projectorganisatie presenteerde maandag haar rapport. Belangrijkste conclusie is dat er een Tweede Maasvlakte moet komen. De cijfers die het CPB op verzoek van de organisatie leverde, staan echter niet in het rapport. Het CPBis daar zo boos over dat het volgende week met een eigen rapport komt.
Volgens het Havenbedrijf Rotterdam en Rijkswaterstaat is de 2000 hectare nodig omdat over vier jaar alle industrieterreinen vol zijn als de investeringen doorgaan in het huidige tempo. Daarom moet pal naast de bestaande Maasvlakte zee worden ingepolderd.
Aan het Centraal Planbureau werd gevraagd te berekenen wat het ruimtetekort zal zijn bij verschillende economische scenario's. Dat overleg verliep soepel, tot de Rotterdammers ontdekten dat hun optimistische denkbeelden door de Haagse economen van het CPB niet werden gedeeld.
In het rapport van de projectorganisatie staat: 'Met behulp van economische scenario's van het CPB is de prognose voor het ruimtetekort in 2020 vastgesteld. Dat bedraagt 800 tot 1000 hectare.' Verder is volgens de organisatie minimaal 300 tot 400 hectare nodig om met bedrijven te kunnen schuiven: een toeleverancier wil zich naast een klant vestigen of een bedrijf moet wegens milieuoverlast de stad uit.
Bovendien is ruimte ('enkele honderden hectare') nodig voor de periode na 2020 'omdat de tijd niet stil staat'. Het 'mainport-effect' (een grote haven trekt extra bedrijven aan) moet nog worden onderzocht. De in totaal 2000 hectare nieuw terrein vindt de projectorganisatie daarom gerechtvaardigd.
Een woordvoerder van het CPB zegt over de cijfers: 'Wij kunnen ons daar niet in herkennen.' Volgens het planbureau bedraagt het ruimtetekort in 2020 in het meest gunstige scenario in totaal 650 hectare. 'In dat gunstige scenario is al rekening gehouden met het zogenoemde mainport-effect en de groei van het marktaandeel van de containeroverslag en de chemiesector.'
In een iets minder gunstige prognose van het CPB is over 25 jaar het ruimtetekort in de haven van Rotterdam 300 hectare. Daarbij is de gemiddelde economische groei 2,75 procent en dat is meer dan de gemiddelde groei in de afgelopen 25 jaar. In een derde, ongunstig, scenario van het CPB ontstaat er geen ruimtetekort.
Het kabinet neemt waarschijnlijk in april een principebesluit over de aanleg van de Tweede Maasvlakte. Het doet dat op basis van onder meer het rapport van de projectorganisatie. Bij het besluit speelt ook de uitkomst van een nut- en noodzaakstudie een rol. Belangenorganisaties en politici bogen zich het afgelopen jaar over het vermeende ruimteprobleem in Rotterdam en de resultaten daarvan worden binnenkort bekendgemaakt.
De milieuorganisaties zijn tegen de aanleg van een Tweede Maasvlakte omdat het natuurgebied Voornes Duin, ten zuiden van Europoort, er sterk onder zou leiden. Het milieu daar is zeer gebaat bij de invloed van de zee en die verdwijnt als er voor de kust land en industrie ontstaat. Ook kustdorpen als Rockanje en Westvoorne vrezen de aanleg van de Tweede Maasvlakte.
De projectorganisatie heeft twee varianten bedacht voor de Tweede Maasvlakte. De aanleg van een rechthoekige strook van 2750 hectare nieuw land in westelijke richting, loodrecht op de kustlijn, kost zeven tot twaalf miljard gulden. Hierbij blijft volgens de projectorganisatie Voornes Duin het meest gespaard.
Een strook in zuidwestelijke richting kan goed gefaseerd worden aangelegd en kost vijf tot negen miljard gulden. Deze variant past het best bij de Nederlandse kustlijn, vindt de projectorganisatie. In beide plannen wordt voorzien in de aanleg van een nieuw natuurgebied van 750 hectare.

Foto
	GRAPHIC: Varianten voor tweede Maasvlakte

