	Potje in het oerwoud
	Het plezier spat van de pagina's in Over beestjes, het eerste eigen prentenboek van Ida van Berkum. Zij maakte piepkleine stripverhaaltjes van twee pagina's elk, met een licht absurdistische combinatie van tekeningen en teksten, meestal grappig, soms op het randje van flauw.
'De otter is een uitstekende zwemmer', schrijft ze bijvoorbeeld onder een plaatje van een langgerekte otter in blauw water; 'en duiker' onder een bijna gelijk plaatje maar nu van een otter met zuurstofflessen en een duikbril.
Van Berkums tekeningen van verschillende soorten dieren, bestaande en niet als zodanig herkenbare, zijn op een bewuste manier onbeholpen, haast kinderlijk. Maar met minimale middelen - een streepje, twee stipjes - lukt het haar toch haar beestjes uitdrukking te geven, een tekkel boos te laten kijken, of een wandelende tak benauwd. Alle aandacht gaat naar de figuurtjes op de tekeningen, want achtergrond ontbreekt bijna helemaal.
Met een prentenboek als dit, dat zijn charme ontleent aan de combinatie van tekst en tekeningen, is het wel moeilijk gokken voor welke leeftijd het is bedoeld. Voor kleine kinderen zijn de teksten ('Met koddige pasjes stapt het wandelend takje de wereld in'; 'Een dikke pekinees wordt prikkelbaar en lomp') te moeilijk, en de grapjes ook.
Bij Gottmer verschenen twee andere prentenboeken van debutanten die wel duidelijk bedoeld zijn voor peuters, maar die zijn meteen een stuk minder spannend, een stuk traditioneler dan Over beestjes. Milo Freeman maakte Potje! en Vera de Backker schreef en tekende Koosje Koala (naar een idee van Thea van der Heijden).
Dat zijn allebei tamelijk brave prentenboeken, met een centraal ideetje en een verhaaltje waarin herhaling een belangrijke rol speelt. In Potje! probeert het ene na het andere dier een potje dat 's ochtends in het oerwoud staat, tot uiteindelijk blijkt dat alleen de billetjes van een klein jongetje erop passen. En in Koosje Koala komt het beertje uit de titel steeds een nieuw dier tegen dat iets kan wat zij niet kan, tot uiteindelijk, voorspelbaar, blijkt dat Koosje iets kan wat die dieren niet kunnen.
Mylo Freeman tekent krachtige, zelfbewuste dieren met stevige kleuren en lijnen. Vera de Backkers koala daarentegen (en ook haar andere dieren, zelfs de als schrikwekkend bedoelde krokodil) zijn van een weege schattigheid - wel met vakmanschap getekend, maar zo intens zoet.
Geschikt voor de kleinste peuters zijn de vrolijke kartonnen prentenboekjes van Edith & Pascal, waarvan de eerste drie onlangs verschenen. In ieder boekje beleeft een klein konijn peuterdingen: hij wil op het potje, maar zijn zusje zit er al op; hij kijkt voor het slapen gaan naar de sterren en de maan; hij ziet zijn knuffellap in alles veranderen wat hij wil.
Altijd mooi zijn de tekeningen van Quentin Blake, die zijn sporen als illustrator van onder meer Roald Dahls kinderboeken allang heeft verdiend. Van Tien Kikkers maakte hij een eenvoudig telboek dat loopt van n kraai tot tien kikkers, met als uitsmijter ook nog twintig mussen en honderd wespen (ze staan er echt allemaal op).
Hanneke de Klerck
Ida van Berkum: Over beestjes.
Gottmer; 32 pagina's;  27,50.
ISBN 90 257 2936 3.
Mylo Freeman: Potje!
Gottmer;  22,50.
ISBN 90 257 2921 5.
Vera de Backker: Koosje Koala.
Gottmer;  19,90.
ISBN 90 257 2914 2.
Edith & Pascal: Mijn knuffeltod.
Vertaald uit het Frans door Hans Kuyper.
Leopold;  9,90.
ISBN 90 258 3373 X.
Edith & Pascal: Op mijn troon.
ISBN 90 258 3375 6.
Edith & Pascal: Ik zie uit mijn raam.
ISBN 90 258 3374 8.
Quentin Blake: Tien Kikkers.
Fontein;  19,90.
ISBN 90 261 1318 8.

