Hermes House Band.
De HHB-International tijdens een optreden bij het "FFH Wolkenkratzer Festival"
De Hermes House Band (HHB) is de in 1982 opgerichte huisband van de studentensociëteit Hermes van het Rotterdamsch Studenten Corps. De naam Hermes House Band werd echter al in 1978 bedacht door leden van deze zelfde societeit: Titus van Roosmalen (sax), Elbert Waller (keyboard) en Jan Anthonie (drums).
Vanaf week 52 van het jaar 1994 werd de groep bekend in onder meer Nederland en België met hun cover van de hit "I Will Survive" van Gloria Gaynor uit 1978. De band scoorde hiermee een nummer-1 hit in de Nederlandse Top 40. In totaal stond "I Will Survive la la la" 17 weken in de Top 40 waarvan 3 weken op nummer 1. Wereldwijd zijn van de single meer dan 2,5 miljoen exemplaren verkocht.
Willem van Schijndel van De Deurzakkers verzorgde in de tijd van "I Will Survive" de promotie van de single.
Vanaf het begin geldt voor de Hermes House Band dat een bandlid moet opstappen zodra hij zijn studie beëindigd heeft. Tegelijkertijd wordt dan binnen de studentenvereniging een passende vervanger gezocht, meestal een beginnend student. Inmiddels telt de Hermes House Band ongeveer 95 ex-leden, die verenigd zijn in de Vereniging Paradepoppenman. Oud-bandleden zijn nog steeds nationaal en internationaal actief in verschillende bezettingen, spelend in landen zoals onder andere Maleisië, Mexico, Nigeria, Tanzania, Kenia, Cariben, Zanzibar, Dubai, Zwitserland, Spanje, België, Italië, Duitsland, Oman, China, VS, Singapore, HongKong en Indonesië onder verschillende aliassen zoals TheDinausors, TheThirstyTigers, BikiniBluesBand, Rob&DeBiefstukjes, TheWeddingSensations, JimmySmoke&TheBlueNuggets, ToscasBackStageWonders, en -last but not least- The Bonaparties.
De single "I Will Survive" wordt in 1998 mede dankzij het Franse rugbyteam Stade Francais Paris verder internationaal opgepakt, en wordt mondiaal bekend als in datzelfde jaar Frankrijk het wereldkampioenschap voetbal wint en de teamgenoten tijdens hun overwinningszegeviering spontaan "lalala" beginnen te zingen. Kort hierna werd de single opnieuw uitgebracht in Frankrijk en bereikte deze de 2e positie in de Franse top-100.
Als de single "I Will Survive" nog in datzelfde jaar 1998 ook een mega-hit wordt in Duitsland, wordt oud-zangeres Judith Ansems gevraagd het nummer in Duitsland te promoten. De band krijgt een lokaal contract bij platenmaatschappij Polydor en naast Judith worden oud-zangers Jop Wijlacker en Robin Maas gevraagd om gezamenlijk een nieuwe plaat op te nemen in Duitsland. Vanaf dat moment bestaan er 2 HHB's; de lokale studentenband (genaamd: Hermes House Band) en de internationale variant (genaamd: HHB-International) die uitsluitend in het buitenland optreedt.
Verschillende singles worden ook in Nederland uitgebracht, waaronder "Country Roads" (nr. 27) en "Que Sera". In 2003 scoort de Hermes House Band samen met DJ Ötzi een nummer 2 hit in Frankrijk met een cover van het nummer "Live is Life" van de band Opus. De internationale variant van de Hermes House Band heeft 13 keer in de officiële top 100 van Duitsland gestaan en behaalde daarnaast hit-noteringen in onder meer Engeland, Ierland, Frankrijk, Spanje, Noorwegen, Mexico, Australië, Zuid-Afrika en Argentinië.
De HHB heeft onder meer in de TROS-TV-show (31-12-2004) een special gekregen en heeft in haar meer dan 30-jarige bestaan meer dan 25 albums en singles uitgebracht. Het meest recente nieuwe werk van de internationale band is uitgebracht op het album "Rhythm of the Nineties" uit 2009.
