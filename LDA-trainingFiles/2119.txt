	Terug naar de Middeleeuwen Robert Kaplan en zijn nieuwe wereldorde
	Als Robert D. Kaplan het hotel binnenkomt, is hij net terug van een tochtje door de Bijlmer. De VPRO-televisie wilde de schrijvende Amerikaanse onheilsprofeet confronteren met ¢nze versie van 'het verval'. Kaplan is niet onder de indruk.
'Ze wilden mijn reactie. Nou, als Nederlanders dit een probleemwijk vinden... Ik heb de meest afschuwelijke Amerikaanse woningbouwprojecten gezien. Bij ons zou de Bijlmer een succesverhaal zijn. Ik kan je meenemen naar stukken Washington en je zou je in Johannesburg tijdens de apartheid wanen, met een blanke regering en een geheel verpauperde zwarte binnenstad.'
Talloze bezoeken aan dergelijke troosteloze oorden over de hele wereld gaven Kaplan een visioen. Hij zou een boek schrijven met een boodschap, over een wereld die in rap tempo uiteenvalt. Een boek met harde cijfers over bijvoorbeeld milieu en misdaad in landen als Sierra Leone, Oezbekistan en Cambodja. Een alarmerend boek over de onbekende afgronden der aarde, in een stijl die toegankelijk zou zijn voor een groot publiek.
Hij besloot tot een politieke analyse in de vorm van een naar een climax toewerkend journalistiek reisverslag, en gaf het werk de veelzeggende titel The Ends of the Earth. Deze week verscheen de Nederlandse vertaling onder de titel Reis naar de einden der aarde bij uitgeverij Het Spectrum.
'Kijk', zegt de 44-jarige auteur, 'mijn idee is dat de toekomst wordt geschreven aan de hand van de oorverdovende stiltes. De zaken waar de mensen rond de vergadertafel niet over durven praten, daar gaat het om. Daar ligt het probleem en daar ligt het gevaar. Dus ik wilde dat geheim voor iedere regio isoleren en tot onderwerp maken.'
Het rampenscenario waar Kaplan de lezer van wil overtuigen, is dat we een nieuw tijdperk naderen, waarin de vanzelfsprekendheid van natiestaten, zoals wij die kennen, verdwijnt. Naties zullen als gevolg van milieurampen, etnische conflicten, ziekten en georganiseerde misdaad verschrompelen. Daaromheen heerst chaos. Niet alleen in de Derde Wereld, ook in de Balkan, de Kaukasus, de Arabische Wereld, Centraal-Azi en het Verre Oosten. Ideologie of politiek zijn niet langer de verbindende factor voor mensen, maar cultuur (taal, religie en etniciteit). In Afrika vindt dit proces van desintegratie volgens Kaplan al op grote schaal plaats. Maar ook wij, zo heerlijk zelfgenoegzaam in het Westen, zullen niet aan de gevolgen van deze omwenteling ontkomen.
- Worden mensen nooit kwaad over uw pessimisme?
'Ja, maar ik denk niet dat ik pessimistisch ben. Ik toon alleen respect voor de lessen van de geschiedenis. Oplossingen veroorzaken nieuwe problemen. De problemen die wij hebben, zijn altijd het resultaat van oplossingen uit het verleden. Zo werd de Grote Depressie in Europa gedeeltelijk opgelost door de herbewapening, die banen opleverde.
'De founding fathers van de Verenigde Staten, Madison, Hamilton en Jefferson, waren allen vrij pessimistisch. Zij hadden evenmin een hoge dunk van de mens en formuleerden daarom een grondwet die uitging van de egostische mensheid die zich altijd opdeelt in facties. Daarom werd een systeem ontwikkeld waarbinnen alle tegenstrijdige belangen vreedzaam zouden kunnen wedijveren, zonder dat er een de overhand kreeg. Dat was dus pessimisme dat een heel positief en opbouwend vervolg kreeg. De Amerikaanse revolutie was succesvol omdat zij door pessimisten werd geleid, de Franse een ramp omdat daar optimisten de boventoon voerden.'
Kaplan reisde, en zag en beschreef de ecologische en humanitaire verschrikkingen in de uithoeken der aarde. De plaatsen die tegelijkertijd de snelste bevolkingsgroei vertonen en legertjes jonge stedelijke werklozen herbergen die klaar staan om de chaos te vergroten. The Ends of the Earth en zijn voorloper, het artikel The coming Anarchy werden verplichte kost voor het Witte Huis. President Clinton bewondert Kaplan, die inmiddels in een adem wordt genoemd met visionairs als Francis Fukuyama (The End of History) en Samuel Huntington (The Clash of Civilizations and the Remaking of World Order).
- Heeft u een idee waarom uw visie zo aanslaat bij beleidsmakers?
'Regeringsfunctionarissen worden bedolven onder informatie. Al die diplomaten die maar rapporten sturen, terwijl de mensen aan de top maar een beperkte hoeveelheid tijd hebben om zich door al die stapels heen te werken. Die mensen zullen eerder iets lezen dat prettig en gemakkelijk te verorberen is. Iets wat ze zelfs voor het slapen kunnen inkijken. Dus ik heb geprobeerd een beleidsanalyse te schrijven die onderhoudend is, zonder jargon.'
- Zette de wetenschap dat Clinton c.s. uw boek zullen lezen u tijdens het schrijven onder extra druk?
'Ach, het geeft je wat meer verantwoordelijkheidsgevoel. Maar het deed me weinig dat de president mijn werk gelezen had. Ik pleeg nogal recht voor zijn raap te zijn en mensen op de tenen te trappen. Ik kan zeggen wat ik wil. I'm not hired, so I can't be fired. Dat is noodzakelijk, want er is een hoop zelfcensuur onder degenen die politieke analyses schrijven. Velen hebben regeringsbaantjes of werken voor een progressieve of conservatieve denktank.
- Een interviewer beschreef u als een 'gedesillusioneerde liberal.'
Hij lacht luidkeels. Voor het eerst, en de enige keer tijdens het hele gesprek. 'Ik ben het daar niet mee eens. Maar een ding is juist. Men kan me niet als links of rechts classificeren. In Amerika hebben de reacties op mijn boek alle ideologische grenzen doorbroken. De linkse pers heeft me ongenadig aangevallen, maar ook de hemel ingeprezen. Hetzelfde geldt voor de conservatieve pers. Conservatieven prijzen me omdat ik cultuur benadruk, maar ze haten me omdat ik het ook over geboortebeperking en ontwikkelingshulp heb. Liberals verachten me omdat ze het een heel deterministisch boek vinden, met te veel nadruk op geografie en geschiedenis. Maar ze vinden het goed vanwege de dingen die de conservatieven niet leuk vinden. Ook waren ze ervan onder de indruk dat ik openstond voor Iran. Ik beschouw mezelf als een extreem gematigde Republikein of een zeer conservatieve Democraat, ergens diep in het centrum.
- Uw boek begint met Afrika. Democratie is geen oplossing voor de problemen van Afrika, zegt u.
'Het Westen probeert zijn parlementaire systemen op te dringen aan landen met een hoog percentage analfabeten, landen waar de economische ontwikkeling laag is en waar geen belasting betalende middenklasse is. Dat is vergelijkbaar met wat de Britse en de Franse kolonialen in de vorige eeuw deden.
'Wij moeten heel voorzichtig zijn met ons moralisme, met het verkondigen dat democratie het beste is. Het feit dat de Sovjet-Unie en Oost-Europa zijn ingestort, geeft het Westen niet automatisch het recht om landen als Rwanda een parlementair systeem op te dringen. Het feit dat het marxisme niet werkte, zegt niets over de gezondheid van het kapitalisme.
'Ik vermoed dat deze drang om de Derde Wereld onze democratie op te leggen, voortkomt uit een westers overwinningsgevoel. Waarden als mensenrechten, civil society, liberaal humanisme, daar is allemaal niets mis mee. Maar dat vertaalt zich niet noodzakelijk overal in een parlementair systeem. Je zult altijd onbeschaafde democratien hebben en beschaafde dictaturen. Jordani is een dictatuur, maar kent wel een civil society. De democratie in Bosni houdt oorlogsmisdadigers de hand boven het hoofd. Van dat soort tegenstellingen moeten we ons bewust zijn.'
- Vindt u veel begrip voor dit standpunt?
'Ik heb het idee aangevallen dat Afrika verkiezingen en democratie zo hard nodig heeft. Als je weinig geld hebt om uit te geven, dan kun je dat beter in eenvoudige ontwikkelingsprogramma's stoppen, zaken als bestrijding van analfabetisme onder vrouwen. Want dat zijn de bouwstenen waar een land zich op een meer natuurlijke wijze op kan ontwikkelen.
'Als je naar de geschiedenis kijkt, zie je dat democratie het best werkt als het een logisch vervolg is op eerdere sociale en economische ontwikkelingen. Dus waar is het een succes? In landen als Taiwan, Uruguay, Chili. Kortom: landen die eerst een middenklasse creerden en stabiel werden.'
- Hoe ziet u de toekomst van Afrika? Is er een voortrekkersrol weggelegd voor Zuid-Afrika?
Hij zucht. 'Ik denk niet dat Zuid-Afrika een groot succes wordt. Over een jaar of acht zullen mensen heel gedesillusioneerd zijn. De reden is dat er enorme jeugdwerkloosheid is. En dat vertaalt zich in jeugdcriminaliteit. De investeringen zijn bovendien tegengevallen.'
Kaplan laat zich niet in de rede vallen. De man heeft een boodschap, klinkt bij vlagen als een evangelist.
'Kijk', vervolgt hij, 'een stabiel regime in de Derde Wereld wordt meestal gecreerd door werkloosheid weg te werken. Dat gebeurt tegenwoordig onder regimes die economisch liberalisme met autocratie combineren, zoals president Fujimori in Peru doet. De toekomst zal een hoop Fujimori-varianten brengen. Singapore is een voorbeeld van het soort hybride regimes dat ons te wachten staat. De absolute dictatuur werkt niet meer. Dat leidt tot nepotisme en corruptie en schendingen van de mensenrechten. En daarmee verlies je voor de internationale gemeenschap je bestaansrecht.'
- Maakt het nog wel uit wat er gebeurt in Afrika? De slachting in Rwanda maakte geen enkel verschil voor ons leven hier.
'Nee, de Mexicaanse schuldencrisis had een groter effect. Dat is interessant. De waarde van de Mexicaanse peso benvloedt ons leven, 800 duizend dode Rwandezen niet. Waarom? De Mexicaanse economie is vrij substantieel, terwijl er in Rwanda nauwelijks sprake is van een economie.
'Maar tot op zekere hoogte maakt het voor het Westen nog wel uit wat er in Afrika gebeurt, ook al is er geen duidelijke economische reden. Concepten als mensenrechten en civil society zijn bij ons nog steeds in opmars, en daarom zal er druk blijven bestaan voor allerlei soorten interventie. Ook kunnen instortende staten heel gemakkelijk worden gebruikt voor drugssmokkel en internationale misdaadsyndicaten. Ziekten verspreiden zich snel als er geen orde meer heerst. Afghanistan had tot 1978 geen malaria, nu is het er vol mee. Vreemde virussen boezemen ons angst in, kijk maar naar de ebola-hysterie.'
- De onzichtbare muren van ziekte, criminaliteit, vervuiling en oorlog die u beschrijft, maken wel dat Afrika en andere probleemlanden steeds verder gesoleerd raken.
'Inderdaad. Ik heb in mijn boek gepoogd de toekomstige kaart van de wereld te beschrijven. Ik zie de nieuwe Middeleeuwen. Toen ontbraken duidelijke grenzen tussen staten, er waren verschuivende machtscentra, die gebaseerd waren op steeds veranderende relaties tussen horigen en adel. Mijns inziens sluit dat perfect aan bij onze toekomstige ondernemerswereld. Mogelijk blijken de moderne natiestaten met hun grote bureaucratien slechts een interval tussen de oude en de nieuwe Middeleeuwen.
- Maakt u zich meer zorgen over de ontwikkelingen in Centraal-Azi dan die in Afrika? U beschrijft landen als Oezbekistan en Tadzjikistan als kapot, grauw, nihilistisch en gewapend.
'Afrika heeft te kampen met typische ontwikkelingsproblematiek: te veel mensen op arme grond, geen water. Centraal-Azi heeft de problemen van post-communisme. Er is daar dankzij het Sovjetbeleid sprake van een ongelooflijke milieuramp. Ook heeft communisme de civil society totaal vernietigd, op een veel grotere schaal dan wat ik in Afrika heb gezien. Nu het oude regime is ingestort, is er niets meer, alleen een moreel vacum.
'Olie zal de toekomst van Centraal-Azi bepalen. Vooral Kazachstan heeft olievoorraden die groter zijn dan wat in de Perzische Golf werd gevonden. Het probleem van Centraal-Azi is dat het hier om zwakke staten gaat die worden geregeerd door autocraten. Wat zal de olie doen? Zal die hun de mogelijkheid geven er sterke staten van te maken? Of zullen de staten uiteenvallen in stadstaten?
- U zei tijdens een discussie dat u China niet ziet als een grote bedreiging voor het Westen. Bestaat er nog wel een echte bedreiging?
'Voor mij is de grootste uitdaging van de 21ste eeuw de toekomst van Amerika. Buitenlandse politiek is slechts het verlengstuk van de binnenlandse belangen en obsessies van een land. Het verval van grote beschavingen - Rome, het oude Griekenland, Perzi - heeft altijd geleid tot politieke aardverschuivingen in de rest van de wereld. Dus als Amerika in verval raakt, ontstaat er een enorm vacum. In mijn volgende boek wil ik de Amerikaanse beschaving proberen te verklaren. Niets heeft eeuwigheid.'
- De misdaad in de Verenigde Staten is voor het eerst sinds jaren weer gedaald. Is dat geen hoopvol teken?
'Misdaad stijgt tijdens snelle economische overgangen. Dat zagen we midden vorige eeuw, tijdens de industrile revolutie, die gepaard ging met een grote migratie. We zagen het ook in de jaren zeventig en tachtig. Je ziet het eveneens in de Derde Wereld. Daar, in industrialiserende landen als India, Pakistan, Latijns Amerika is ook sprake van een misdaadgolf. Mischien betekent de afname van de misdaad in de VS wel dat we het einde naderen van een economische transformatie. Het kan zijn dat er een soort semi-wereldeconomie komt.'
- Dat zou betekenen dat de multinationale ondernemingen in de toekomst nog meer macht krijgen. Moeten zij zich dan ook met zaken als mensenrechten en politiek bezighouden? Nu al wordt zware druk op Shell uitgeoefend.
'Nu hoeven ze dat nog niet te doen, in de toekomst wel. In de eerste plaats omdat ze door hun toenemende macht onder steeds grotere politieke druk komen te staan. Voor het eerst wordt hun macht erkend, en als dat het geval is, dan word je aangevallen en in de gaten gehouden. Maar daarnaast wil de ironie dat als ze een moraal ontwikkelen, hun macht verder zal groeien. Want het hebben van een moraal betekent een groter politiek bestaansrecht.'
- Als u hoofdredacteur van een krant was, en u zou een correspondent naar Jeruzalem, Nairobi of Istanbul mogen sturen, naar welke plaats zou uw voorkeur uitgaan?
'Ik zou hem in Jeruzalem moeten zetten, want het Amerikaanse publiek is geobsedeerd door Arabisch-Isralisch nieuws. Ik zelf niet, en daarom geef ik de voorkeur aan Istanbul. Ik weet dat Nairobi veel problemen heeft. Maar de interesse voor de Grote Meren (Rwanda, Burundi, Zare) is gering. Het gebied is strategisch en economisch van geen belang voor het Westen.
'Istanbul wel. Dat ligt in de as van de Balkan, dicht bij Europa, Iran, de grote olievoorraden en grote etnische spanningen die heel Europa bedreigen. Istanbul is bovendien de grootste stad van een land dat de watervoorraden van het Midden-Oosten controleert.'
- Voelt u zich nooit als een soort Napoleon die de oorlog verloor, ook al deugde zijn systeem volgens hem zelf wel. Het idee dat u er volledig naast zit met uw theorien, dat alles heel anders zal uitpakken?
'Natuurlijk. Maar voor mij komt de waarheid voort uit vergissing, meer dan uit verwarring. Dus zelfs als de dingen die ik zeg gedeeltelijk niet uitkomen, dan nog staat vast dat wat ik heb gezegd noodzakelijk was om uiteindelijk bij de waarheid te geraken. Theorien zijn noodzakeljk, al is het alleen om informatie te organiseren. In pure informatie zoals op het Internet zit geen enkele waarde.'

Foto
	Zuid-Soedan. FOTO SEBASTIO SALGADO/ABC. Robert D. Kaplan

