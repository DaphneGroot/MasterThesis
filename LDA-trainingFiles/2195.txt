	Manager-salaris?
	Prof.dr. E.J. Bomhoff, hoogleraar economie Nijenrode en directeur van het onderzoeksinstituut Nijfer: 'Het salaris, de pensioenregelingen, alle lijfrentes en alle opties (waarmee een manager na enkele jaren aandelen in de onderneming kan kopen tegen een vastgestelde, meestal lagere koers dan op de beurs geldt, red.) moeten worden gemeld in het jaarverslag van een aan de beurs genoteerde onderneming. Dat is in Engeland en de Verenigde Staten ook zo. We hoeven niet alle kapitalistische spelregels uit die landen te importeren, maar dit wel.
'Daar hoort bij dat als de aandeelhouders vinden dat de bestuurder faalt, hij eruit moet vliegen. Ik vind dus dat de inkomens van managers van een op de beurs genoteerde onderneming openbaar moeten zijn. Verder vind ik dat iedereen die meer verdient dan de minister-president mag worden gefeliciteerd met zijn salaris, maar als hij faalt dat hij werkloos wordt.'
Jhr. C.G.C. Hooft Graafland, secretaris van de raad van bestuur van SHV: 'Ik wil me hierover niet uitlaten. Het is een zaak die Philips aangaat. Ik weet niet hoe wij in zo'n geval zouden hebben gehandeld. Verder wil ik me onthouden van commentaar.'
J.W. Nieuwenhuys, directeur van vermogensbeheerbedrijf NBI in Weesp: 'In het buitenland, met name in de VS, zijn de inkomens van topondernemers al jaren bekend. Openbaarheid geeft de aandeelhouder inzicht. Hij kan bestuurders afrekenen op hun resultaat. In eerste aanleg zou je moeten zeggen dat de handelwijze van het verlieslijdende Philips niet zo netjes is. Dat ligt voor de hand, maar ik weet niet waarom dat is gebeurd. Ik ken immers ook de voorwaarden niet waarop Boonstra, die heel goed in zijn branche schijnt te zijn, is aangenomen. Philips heeft hem natuurlijk moeten kopen.
'Ik ben voorzitter van het besloten beleggingsfonds Put your money where your mouth is, een initiatief van de directeur van de keten The Body Shop. Wij verstrekken financiÂ‰le steun aan ondernemers die in hun beleid duurzaamheid, het milieu en het sociale beleid voorop stellen, die handelen naar hun stellige overtuiging.'
P. Hupperts, directielid van The Body Shop Benelux: 'In het jaarverslag van The Body Shop International, het Britse moederbedrijf, zijn twee tot drie van de zestig pagina's besteed aan een specificatie van het salaris, de bonussen en de opties van de bestuursleden. Onze chief executive officer, zeg maar de algemeen directeur, verdient 672 duizend gulden. Daarnaast bezit hij twee miljoen opties van circa vijf gulden per stuk. In Nederland wordt in jaarverslagen meestal alleen het totale salaris van het bestuur vermeld. Wat bij Philips aan de hand is, lijkt me toch een rare zaak, maar ik ken de afspraken niet die in het verleden over de verdiensten zijn gemaakt. Misschien hebben de bestuursleden die opties en bonussen gekregen omdat ze goed hebben gewerkt. Maar er zijn er meer die goed werken.'
J. Hermus, bestuurder van vakbondsorganisatie VHP Philips: 'We weten dat Philips niet zo hoog zit wat betreft de beloning van de raad van bestuur en de raad van commissarissen. Ze verdienen in feite hartstikke weinig. Je zou de verdiende salarissen moeten kunnen vergelijken met wat managers van andere topconcerns in Nederland verdienen. Omdat Philips de laatste tijd bestuurders recruteert van buiten het concern, er verder veel bestuurswisselingen hebben plaatsgehad, is het begrijpelijk dat de inkomens omhoog gaan.
'Mijn kritiek is het grote verschil. Een inkomensverhoging vorig jaar van 20 naar 27 miljoen gulden: dat is verrekte veel. Dat zou je moeten uitleggen, zoals ondernemingen ook toelichten waarom de bedrijfsresultaten zoveel slechter zijn. Ik ben niet voor algemene openheid in het jaarverslag over de verdiensten van topmanagers. Ik hoef niet te weten dat A driemaal zoveel verdient als B.'
B. Geerts, woordvoerder van Philips: 'De stijging wordt veroorzaakt door twee factoren. Een: de bonussen over 1995, dat een extreem goed jaar was, kwamen ten laste van 1996. Twee: de raad van bestuur telde vorig jaar negen maanden lang niet zes, maar zeven leden. Aangezien een gemiddeld bestuurslid al gauw een paar miljoen verdient, loopt een extra aanstelling al gauw in de papieren. Wat betreft openheid in het jaarverslag voldoet Philips aan alle wettelijke voorschriften. Meer kan ik er niet over zeggen.'
Henk Thomas

