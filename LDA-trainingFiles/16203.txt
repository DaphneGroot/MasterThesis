Maxx Almere.
Maxx Almere is een onderdeel van het hoogwaardig openbaar vervoer in Almere, uitgevoerd door Connexxion. Maxx Almere ging op 4 januari 2004 van start. Almere is de eerste stad waar Connexxion de stadsdienst Maxx in heeft gevoerd.
Maxx bestaat momenteel uit de inzet van 72 lagevloerbussen, een verhoging van de ritfrequentie (van 6 naar 8 maal per uur op de meeste lijnen) ten opzichte van voor de invoering van Maxx en de invoering van een open instapregime in combinatie met een halfuurskaartje van of een uurskaartje van (dat ook op de streeklijnen geldig is). Connexxion had voor het Maxx-concept 35 extra buschauffeurs nodig.
Het eerste jaar werd er een groei in het aantal reizigers van 40% gerealiseerd.
Sinds 30 juni 2011 kan er niet meer worden gereisd met de strippenkaart. De OV-chipkaart heeft het papieren kaartje vervangen. Wel blijft het mogelijk om een (half)uurskaartje te kopen bij de chauffeur. Het reizen met een Maxx-Meerreizenkaart blijft gewoon mogelijk. Dit kon aanvankelijk ook in papieren vorm (), maar de Maxx-Meerreizenkaart kon en kan ook op de OV-chipkaart worden gezet (). Tot medio januari 2015 konden de papieren kaarten in de stempelautomaat gestempeld worden. Maxx Almere was daarmee de laatste stad-/streekvervoerder die deze automaten nog in gebruik had. Sinds oktober 2015 zijn de papieren kaarten, die toen al een jaar niet meer te koop waren, niet meer geldig.
Voorgeschiedenis openbaar vervoer in Almere.
Al sinds 1969 reed de bus Lelystad-Amsterdam langs het toekomstige Almere. Hij stopte er aanvankelijk niet, pas in 1982 deed deze lijn het busstation ’t Oor in Almere aan en werd verlegd via de A6 in plaats van de Oostvaardersdijk.
De eerste echte bussen in Almere waren lijn 60, die in november 1976 door de Flevodienst werd ingesteld tussen Almere Haven en het Westeinde in Amsterdam gelijktijdig met de komst van de eerste bewoners en lijn 61 naar Bussum (thans lijn 151). In 1980 werd de eerste stadslijn ingesteld lijn 62 van Haven naar het in aanbouw zijnde Almere Stad.
In 1981 ging de Flevodienst op in de Verenigde Autobus Diensten en werd een nieuwe lijn 152 ingesteld, tussen Almere Stad en Station Amsterdam Amstel. Lijn 60 werd omgenummerd in lijn 150 en later in Amsterdam verlegd, eerst naar het Mr. Visserplein en later ingekort tot het Amstelstation. De stadsdienst werd omgenummerd in lijn 11. De lijnen 150 en 152 fungeerden binnen Almere ook als stadsdienst maar de echte stadsdienst groeide langzamerhand verder uit. Lijn 152 werd in 1983 doorgetrokken naar Waterwijk Oost en in 1985 naar Almere Buiten. Ook verschenen er streeklijnen (die ook een lokale functie hadden) naar Weesp en Hilversum (de laatste via de Stichtse Brug).
Omdat de VAD in verband met de komst van de Flevolijn weer zou moeten inkrimpen en daarom niet wilde investeren in nieuw personeel en materieel, boden collega-vervoersbedrijven de helpende hand. Zo deden machinisten van de Nederlandse Spoorwegen dienst op de bus, werd de lijn naar Weesp gereden door Centraal Nederland en bood het GVB versterking met GVB-bussen als volgwagens op lijn 150 en 152. Deze bussen werden gereden door personeel dat woonachtig was in Almere waar de GVB-bussen ook werden gestald. Aangekomen op het Amstelstation werden ze als extra ingezet op GVB-lijn 15. Daarnaast werden er ook touringcars met chauffeur gehuurd die als volgwagen werden ingezet.
Na de ingebruikname van de Flevolijn vervielen de lijnen 150 en 152 en werd de stadsdienst sterk uitgebreid, deels als vervanging voor de opgeheven streeklijnen. Het centraal overstappunt werd Station Almere Centraal in plaats van busstation 't Oor. Tussen Almere Haven en Amsterdam bleef wel een rechtstreekse bus rijden, echter naar Station Amsterdam Zuid in plaats van naar het Amstelstation. Pas in 1991 kwam er weer een rechtstreekse buslijn naar het Amstelstation.
In 1994 ging de VAD op in Midnet en in 1999 in Connexxion.
Programma van Eisen.
Aan de invoering van Maxx ligt een openbare aanbesteding van het stadsvervoer door de gemeente ten grondslag. De gemeente heeft in het Programma van Eisen (PvE) aangedrongen op het verhogen van frequenties op belangrijkste lijnen van 6 naar 8 maal per uur (van een 10- naar 7,5-minutendienst) en de wens om alleen nog maar lagevloerbussen te gebruiken voor de stadsdienst. Ook wilde de gemeente graag een automatische halte-afroep en -display in de bus (iets dat tegenwoordig in vrijwel alle Nederlandse bussen, trams, metro's en treinen wordt gebruikt).
Hoewel de Almeerse stadsdienst voor bijna 100% gebruikmaakt van een netwerk van vrije busbanen met verkeerslichtbeïnvloeding bij kruisingen, is de doorstroming (de gemiddelde rijsnelheid) niet bijzonder hoog. De Almeerders kochten namelijk, voordat Maxx werd ingevoerd, relatief vaak 2- en 3-strippenkaarten bij de buschauffeur, waardoor er bij de haltes veel oponthoud ontstond. Om het instappen te versnellen, drong de OV-autoriteit aan op een open instapregime.
Openbare aanbestedingen.
De openbare aanbesteding voor een periode van zes jaar (1 januari 2004 - 31 december 2009) werd gewonnen door de zittende vervoerder Connexxion. Deze vervoerder haalde een 9,1 als score. De andere drie deelnemende vervoerders, Stadsvervoer Nederland, Arriva en BBA-Connex behaalden respectievelijk een 7,8, een 4,9 en een 4,8.
De gemeente Almere maakte in april 2009 bekend dat de nieuwe openbare aanbesteding (1 januari 2010 - 31 december 2017) nogmaals werd gegund aan Connexxion. Connexxion was de enige vervoerder die zich had ingeschreven. De twee concessies Stadsvervoer Almere en Streekvervoer Almere zijn tot één concessie samengevoegd. Er zijn informatieschermen en camerabewaking in de bus geplaatst en de stadsbussen hebben roetfilters gekregen.
Onderscheidingen.
In 2004 heeft Maxx de CVOV-trofee, de prijs van het Centrum Vernieuwing Openbaar Vervoer (inmiddels opgegaan in het Kennisplatform Verkeer en Vervoer), ontvangen. In 2005 hebben Maxx en het Lelystadse busconcept "Lelybus" de Reizigersprijs van Reizigersvereniging ROVER gewonnen.
Materieel.
De stadsdienst heeft de beschikking over VDL Berkhof Ambassadors, Mercedes-Benz Citaro's (standaard en geleed) en Van Hool NewAG300-bussen. Daarnaast wordt af en toe een streek-Ambassador ingezet op een stadsrit.
Nasleep.
Door het grote succes van het "Maxx-concept" werd het ook in andere steden toegepast, namelijk Zwolle, Leeuwarden, Alkmaar en Amersfoort. Er zijn in de andere steden wel verschillen: men is in de andere steden waar Maxx rijdt verplicht om bij de voordeur in te stappen. Daarnaast gelden in iedere stad andere tarieven.
De Maxx in Zwolle moest stoppen op 29 augustus 2010, omdat Connexxion de concessie had verloren. De stadbusdiensten te Zwolle zijn op 30 augustus 2010 overgegaan naar Syntus Overijssel.
Op 20 maart 2012 besloot de provincie Friesland dat Arriva de concessie in Noord- en Zuidwest-Friesland heeft gewonnen. De Maxx in Leeuwarden is daardoor gestopt op 8 december 2012.
