 BEURS AMSTERDAM PRESTEERT BOVEN GEMIDDELD. 
 VOORBURG, 3 okt (Reuter) - Het rendement van aandelen in Amsterdam over de eerste negen maanden van 1996 is 26 procent, waarmee de Amsterdamse beurs het beter heeft gedaan dan het wereldgemiddelde, aldus het Centraal Bureau voor de Statistiek. 
 Volgens het CBS kwam het wereldgemiddelde uit op een stijging van 16 procent. 
 "Vanaf 1992 presteert Amsterdam beter dan het wereldgemiddelde," aldus het CBS. 
 De koersen van Nederlandse aandelen op de Amsterdamse effectenbeurs hebben aan het eind van het derde kwartaal een nieuw record bereikt. 
 De Amsterdamse effectenbeurs opende het derde kwartaal van 1996 in mineur. Na de forse koersstijgingen in het eerste halfjaar hebben winstnemingen voor een scherpe correctie gezorgd. 
 Op 24 juli sloot de CBS-koersindex voor aandelen op het laagste punt van het derde kwartaal op 351,9, aldus het CBS. 
 Dit is negen procent lager dan het record dat halverwege juni werd bereikt. In de laatste twee maanden van het derde kwartaal trad weer een herstel op. 
 Volgens het CBS hebben beleggingsfondsen die in aandelen beleggen in de eerste negen maanden van 1996 goede zaken gedaan. 
 Beleggingsfondsen in Nederlandse aandelen hebben een gemiddeld rendement behaald van 27 procent over de eerste negen maanden. De beleggingsfondsen die wereldwijd in aandelen beleggen hebben een gemiddeld rendement behaald van 17 procent, aldus het CBS. 
 het rendement op obligaties verbeterde in de eerste drie kwartalen met vijf procent, aldus het CBS. Over het eerste halfjaar bedroeg het rendement nog geen twee procent. 
 - redactie Amsterdam +020 - 504 5000. 
 (c) Reuters Limited 1996. 
