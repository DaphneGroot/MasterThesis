Westpoort (Amsterdam).
Zicht op de Westhaven, gezien vanaf de 18e etage van het Elseviergebouw aan de Radarweg.
De Afrikahaven in het Westelijk Havengebied.
Westpoort is een deel van de gemeente Amsterdam, in de Nederlandse provincie Noord-Holland aan de westnoordwestelijke kant van Amsterdam. Het gebied, met een oppervlakte van 35,47 km², ligt ten zuiden van het Noordzeekanaal.
Westpoort is een bedrijventerrein en industriegebied, en omvat de westelijke havens van de stad. Westpoort telt mede daarom slechts 370 inwoners. Er zijn ongeveer 1500 veelal kleinere bedrijven gevestigd, waar ruim 47.000 mensen werken.
Westpoort wordt door de gemeente Amsterdam onderverdeeld in twee delen: het eigenlijke "Westelijk Havengebied", ten zuiden van het Noordzeekanaal, en het "Bedrijventerrein Sloterdijk" (de 'Sloterdijken' (I, II, III en IV), een strook ten zuiden van het havengebied, langs en ten noorden van de spoorlijn Amsterdam - Haarlem.
Westpoort wordt doorsneden door twee autosnelwegen: A5 (Westrandweg) en A10 (Ringweg Amsterdam), drie spoorlijnen: Amsterdam – Haarlem, Amsterdam – Zaandam en Amsterdam – Schiphol, die samenkomen bij Station Sloterdijk. Voorts is Station Sloterdijk te bereiken met metrolijn 50 en tramlijn 12.
Stadsdeelindeling.
Westpoort is sinds 1990 een van de stadsdelen van de gemeente Amsterdam, maar was niet een deelgemeente. In tegenstelling tot de andere Amsterdamse stadsdelen heeft Westpoort nooit een eigen bestuur, deelgemeenteraad of bestuurscommissie gehad; Westpoort viel rechtstreeks onder het college van B&W en de gemeenteraad van Amsterdam. (Tot 2002 gold dat ook voor het het stadsdeel Centrum.)
Per 1 januari 2015 is het eigenlijke Havengebied ondergebracht bij het verzelfstandigde Havenbedrijf Amsterdam en de bedrijvengebieden ten zuiden daarvan bij twee bestaande stadsdelen. Het deel ten oosten van de Ringweg A10 is ingedeeld bij Stadsdeel West en het deel ten westen van de Ringweg A10 is ingedeeld bij Stadsdeel Nieuw-West.
Het bij Stadsdeel West ingedeelde gebied betreft onder andere het bedrijventerrein Sloterdijk I (omgeving Transformatorweg en Kabelweg). Het oude dorp Sloterdijk viel al onder Stadsdeel West (voorheen stadsdeel Bos en Lommer). Ook het sportpark aan de Transformatorweg en de (oude) Houthaven vielen al onder Stadsdeel West (tot 2010 stadsdeel Westerpark).
Het bij Stadsdeel Nieuw-West ingedeelde gebied betreft onder andere de bedrijventerreinen: Sloterdijk Centrum (voorheen Teleport; met het Station Sloterdijk en de omgeving daarvan), Sloterdijk II (omgeving Basisweg en Rhôneweg), Sloterdijk III (bedrijventerrein Abberdaan en Bornhout) en Sloterdijk IV (De Heining) en het Geuzenbos. De groengebieden Lange Bretten en Kluut en het volkstuinpark De Groote Braak behoorden al tot dit stadsdeel.
Naast de eigenlijk havengebieden zijn wel nog ook het (voormalige) dorp Ruigoord met omgeving en het terrein van de Amsterdamse Golf Club na de grenswijziging nog steeds bij Westpoort ingedeeld. Ruigoord en de golfclub maakten overigens, met de Afrikahaven, tot eind 1996 deel uit van de gemeente {Haarlemmerliede en Spaarnwoude.
Bedrijven en werkgelegenheid.
Het Westelijk Havengebied omvat de vierde haven van West-Europa en Westpoort is het grootste aaneengesloten bedrijventerrein van Nederland. Er werken ruim 47.000 mensen, ongeveer 10% van de totale werkgelegenheid van Amsterdam, verdeeld over 2.300 vestigingen.
Westelijk Havengebied.
Het eigenlijke "Westelijk Havengebied" omvat vanuit het centrum van Amsterdam naar het westen: de Minervahaven, de Mercuriushaven, de Vlothaven, de Coenhaven, de Petroleumhaven, de Westhaven, de Amerikahaven en de Afrikahaven.
In het havengebied liggen ook het metrostation Isolatorweg, de elektriciteitscentrale Hemweg, Amsterdam Heliport, het Amsterdamse Afval Energie Bedrijf (AEB), de OBA Bulk Terminal Amsterdam (voorheen Overslagbedrijf Amsterdam), de BP olieterminal en de raccordementen (goederenspoor-aansluitingen) Amsterdam Westhaven en Amsterdam Houtrakpolder. Het gebied wordt doorsneden door de spoorlijn naar de Hemtunnel.
Het voormalige dorp Ruigoord ten noorden van Halfweg is sinds de annexatie in 1997 door de gemeente Amsterdam ook ingedeeld bij het Westelijk Havengebied.
Bedrijventerrein Sloterdijk.
In het "Bedrijventerrein Sloterdijk" liggen, naast Sloterdijk I en II, Sloterdijk Centrum (voorheen Teleport) met het spoorwegstation Amsterdam Sloterdijk, het bedrijventerrein Abberdaan en De Heining.
Het dorp Sloterdijk ligt overigens niet in Westpoort, maar lag al in het Stadsdeel Amsterdam-West (voorheen Bos en Lommer)
