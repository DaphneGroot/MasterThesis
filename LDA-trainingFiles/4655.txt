	Met Job op de mestvaalt
	ER ZIJN MENSEN die menen dat de mooiste literatuur voortkomt uit kommervolle omstandigheden, 'dat een scheppend kunstenaar zijn inspiratie gewoonlijk ontleent aan armoede, gebrek, verdriet, onvervulde verlangens of enig ander onheil dat iemand kan treffen als een rondvliegende dakpan tijdens een storm of de bliksem in het open veld'.
Zo lezen we in de roman Die ogen en de dood van de Albanese schrijver Rexhep Qosja. Voor hem gaan deze woorden in elk geval op, hij schreef zijn roman onder de meest benarde omstandigheden. Zowel het boek als zijn eigen leven speelt zich af in dat deel van het voormalige Joegoslavi waar vooral Albanezen wonen. 'Het verboden volk', zoals hij ze noemt, is door het moederland vergeten en door de Servirs stelselmatig onderdrukt. Die ogen en de dood viel dan ook de twijfelachtige eer te beurt door twee regimes tegelijk te worden verboden, het Servische en het Albanese. De roman, al in 1974 geschreven, verscheen pas in 1994 in Parijs.
De dertien losse verhalen (ook te lezen als n geheel) hebben een haast mythisch karakter. Het eerste, 'De legende', zet meteen de sprookjesachtige toon. Een tijdloze vertelling is het, over een schat die ergens hoog in een grot verborgen ligt, en de pogingen van de dorpsbewoners om hem te bemachtigen. De schat, waarvan allerminst zeker is of hij werkelijk bestaat, krijgt in de ogen van de dorpsbewoners magische dimensies. Ze zijn ervan overtuigd dat al hun leed tot het verleden zal behoren als zij er de hand op weten te leggen.
De ene na de andere dappere jongeman doet een vergeefse poging om de grot te betreden: 'Maar telkens wanneer ze het probeerden, kwamen ze ontgoocheld terug omdat het niet gelukt was in de buurt van de grot te komen, sommigen kwamen gewond terug omdat ze halverwege de beklimming van de berg waren uitgegleden, anderen keerden terug als doden omdat ze op nog geen drie passen bij de ingang vandaan naar beneden waren gestort.'
De bedoeling van dit openingsverhaal is duidelijk. De lezer is aan het verkeerde adres als hij denkt een 'schat' te zullen vinden, een antwoord op alle problemen. In dit boek liggen geen kant-en-klare oplossingen voor het grijpen en er wordt niet naar onbestaanbare waarheden gezocht.
Het onoplosbare probleem waar het in Die ogen en de dood om draait, is geen politieke, maar een aloude literaire vraag: waarom schrijven? Blijkens de citaten uit het boek Job, die boven ieder hoofdstuk staan, worstelde deze veelgeplaagde bijbelfiguur met dezelfde vraag: 'Maar spreek ik, mijn hart wordt niet gelenigd, en houd ik mij stil, wat verlichting brengt het mij?'
De parallel met Job gaat veel verder dan een paar goed gekozen citaten. De hoofdpersoon, de schrijver Xhezair Gjika die in elk verhaal rondzwerft, ¡s Job. Ook hem worden al zijn bezittingen afgenomen, en de redenen daarvoor blijven net zo duister en raadselachtig als ze voor Job waren.
Xhezair Gjika, zich van geen kwaad bewust, wordt gearresteerd en drie maanden opgesloten. Dat lezen we pas achteraf in het verhaal 'De verklaring', een briljante parodie op de waanzin van dergelijke leugenachtige verklaringen. Vooral absurd is het soort informatie dat de ondervragers wilden horen. Ze blijken met name genteresseerd te zijn geweest in de droge hoest van Gjika's vader, de aambeien van zijn collega, een vrijpartij met zijn vrouw of de exacte samenstelling van een ontbijt.
Met vernietigende ironie spreekt Gjika zijn medelijden met de beul uit: 'Hij heeft me geslagen en gefolterd, maar dat vind ik niet erg want hij werd er zelf zo verschrikkelijk moe van, hij zweette voortdurend en kreeg niet de tijd om behoorlijk uit te rusten.' Deze onbegrensde liefde voor de onderdrukker zou ook wel eens een knipoog naar Job kunnen zijn, die volhardt in zijn geloof ondanks alle beproevingen.
Maar vooral na zijn vrijlating is Gjika als Job. Zijn vrouw heeft hem verraden, zijn zoon en dochter is hij kwijt: 'stof en muizen regeren mijn huis'. Net als bij zijn bijbelse alter-ego is ook zijn lichaam niet ongeschonden gebleven. Gjika is, zo niet schurftig, dan toch oud en mager geworden. En ook hij wordt 'vertroost' door drie vrienden, die hem niet verder helpen, en hem als het erop aankomt, in de steek laten.
In de laatste twee verhalen lijken de gloriedagen van het regime voorbij te zijn. De voormalige rechters en beulen worden, zoals het ook al in het boek Job stond, krankzinnig: 'Hij voert de oversten beroofd weg, en de machtigen keert Hij om.' De schrijvers worden bedolven onder liefde en erkenning, het zijn 'een soort heilige wezens, net zoals in bepaalde Indiase deelstaten met de koeien het geval schijnt te zijn'.
Zoals voor Job uiteindelijk wat haastig en onverwacht rijkdom en geluk weerkeren, zo komt het ook met Gjika spoedig weer goed. Hij vindt een nieuwe, lieve vrouw en na zijn dood wordt hij overladen met eer en erkenning. Hij krijgt zelfs een standbeeld op het grote plein. Door de overdrijving is dit eerherstel volstrekt ongeloofwaardig: 'Eerste burger: ''Wat een monument, kijk toch eens! Xhezair Gjika heeft zo'n monument werkelijk verdiend.'' Tweede burger: ''Hij heeft het plein nog meer roem bezorgd. Kijk eens naar zijn voorhoofd! Wat spreekt daar een trots uit'''
Zulke ironie maakt van Die ogen en de dood veel meer dan een aanklacht. Qosja realiseert zich terdege dat het leven wordt geregeerd door willekeur. Evenmin als Job krijgt de lezer een sluitend antwoord aangereikt. Slechts het toeval bepaalt wanneer het lot zich weer zal keren, en wie de beulen zijn en wie de slachtoffers.
Alle rollen zijn inwisselbaar in deze roman, waarvan de eigenlijke hoofdpersonen de bewoners van de stad Vajazan zijn; de pindaverkopers, de hoeren, de tinwerkers, de slagers en de schrijvers. De mensen puilen aan alle kanten uit de verhalen en zorgen voor een literaire overbevolking. Ze doemen op in onmogelijke ingebedde bijzinnen, en net als in de realiteit komen ze te pas en te onpas langs om te onderbreken en af te leiden.
Het is moeilijk te begrijpen waarom Kadare spreekt van Qosja's 'strenge en gereserveerde toon'. Wat overheerst is veel eerder een uitermate vrolijk en druk geluid. Hoe zwart de beschreven gebeurtenissen ook zijn, de stijl wordt gekenmerkt door plezier en gevoel voor humor. Bijvoorbeeld in de vergelijkingen: 'Zij bleef onbewogen alsof ze van aardewerk was, afkomstig uit de werkplaats van Nadi Sitaxhi die schalen en borden maakte.'
Qosja zoekt zijn vergelijkingen het liefst ver weg: 'Hij houdt ineens op met lachen en wordt zo serieus als een priester die voor een vreemde vrouw zijn broek uittrekt.'
Het zijn deze afdwalingen waar het om gaat, net als in de zinnen zelf, die beheerste omwegen zijn van soms een halve pagina lang. Tegelijk, en dat is een enorme prestatie (niet in de laatste plaats ook van de vertaler Roel Schuyt), lopen ze nergens uit de hand. Deze talige kronkelingen illustreren het belang van de omweg. Er is geen antwoord te vinden, dus het gaat om de zoektocht, het eromheen draaien. Ook Job beseft dat zijn enige mogelijkheid in de taal schuilt. Het is voor hem van groot belang dat zijn woorden 'opgeschreven wierde': 'Och, of zij in een boek ook wierden ingetekend'
Een schrijver die zich naast Job op de mestvaalt nestelt en zich daar zo thuis voelt, schrijft geen politieke aanklacht. Hooguit wil hij met zijn potscherf wat krabben aan het vernis van het bestaan.
Yra van Dijk
Rexhep Qosja: Die ogen en de dood.
Vertaald uit het Albanees door Roel Schuyt.
Van Gennep-Novib-Ncos; 350 pagina's;  39,90.
ISBN 90 5515 506 3.

Foto
	rexhep qosja

