James Bond.
Sean Connery als James Bond (1962-1967, 1971, 1983) in Amsterdam in 1971 voor de film "Diamonds Are Forever"
James Bond, codenaam 007, is een fictief personage gecreëerd in 1953 door de Britse schrijver Ian Fleming, die hem opvoerde in twaalf romans en twee verhalenbundels. Het eerste boek heet "Casino Royale".
Er zijn zeven andere auteurs die geautoriseerde Bond-boeken schreven na de dood van Fleming in 1964: Kingsley Amis, Christopher Wood, John Gardner, Raymond Benson, Sebastian Faulks, Jeffery Deaver en Anthony Horowitz. Het recentst is het boek "Trigger Mortis", geschreven door Horowitz en gepubliceerd op 8 september 2015. Bovendien schreef Charlie Higson een serie boeken "Young Bond" en Kate Westbrook drie romans gebaseerd op de dagboeken van het terugkerend personage Miss Moneypenny.
De fictieve Britse geheim agent is ook aangepast voor televisie, radio, strips en videospellen. Verder kent men James Bond vooral uit een van de succesvolste filmreeksen aller tijden, die begon met "Dr. No" in 1962 met Sean Connery als Bond. Op dit moment bestaat de filmreeks uit vierentwintig films van EON Productions en is Daniel Craig het gezicht van James Bond. Hij is de zesde acteur die Bond speelt in de EON-serie. Er zijn twee films uitgebracht door andere productiemaatschappijen.
De nieuwste James Bond film genaamd "Spectre" kwam uit op 6 november 2015, met als regisseur Sam Mendes, Daniel Craig als James Bond en Ralph Fiennes als M.
Een belangrijk element in de meeste films zijn de auto's, wapens en gadgets die Bond krijgt van Q Branch. De bekendste Bond-auto is de zilvergrijze Aston Martin DB5, die zijn debuut maakte in "Goldfinger".
Het personage James Bond.
Het MI6-hoofdkantoor aan de Theems in Londen. Te zien in de films "Goldeneye", "Tomorrow Never Dies", "The World is not Enough", "Die Another Day", "Skyfall" en "Spectre".
Flemings James Bond is spion in dienst van de MI6 van het Verenigd Koninkrijk. Hij staat bekend onder zijn nummer 007 en heeft een "license to kill" - een vergunning om te doden. Volgens Fleming heeft Bond echt geleefd: de Britse meesterspion Sidney George Reilly zou model gestaan hebben voor deze romanfiguur. Sidney George Reilly is bekend geworden doordat hij in de jaren 80 van de vorige eeuw werd vertolkt door Sam Neill in de Engelse televisieserie "Reilly: Ace of Spies" uit 1983. Volgens het boek "MI6, The History Of The Secret Intelligence Service 1909-1949" van de Britse historicus Keith Jeffery (Queen's University te Belfast) is het fictieve karakter James Bond voor een belangrijk deel gebaseerd op het leven van Peter Tazelaar. Zijn bekendste uitspraak is: "My name is Bond, James Bond."
Boeken van Ian Fleming.
In Nederland werden veel vertalingen van Ian Fleming (her)uitgegeven in de Zwarte Beertjes-reeks van uitgeverij Bruna, met de typische omslagontwerpen van Dick Bruna.
Goldeneye Estate op Jamaica, waar Fleming alle Bond-boeken schreef
Olympische film.
Voor de openingsceremonie van de Olympische Zomerspelen 2012, die in Londen werden gehouden, maakte de BBC de korte James Bondfilm "Happy and Glorious". De film werd geregisseerd door Danny Boyle. De rol van Bond werd gespeeld door Daniel Craig.
In de film wordt Bond naar Buckingham Palace geroepen om koningin Elizabeth II per helikopter naar het Olympisch stadion te begeleiden. Na afloop van de film verscheen de koningin ten tonele in het stadion om de Spelen officieel te openen.
Nevenpersonages.
Rondom James Bond zijn in de loop der jaren vele nevenpersonages geïntroduceerd, zowel bondgenoten als tegenstanders. De meeste tegenstanders komen in niet meer dan één verhaal of film voor. Het personage Ernst Stavro Blofeld van de fictieve terroristische organisatie SPECTRE is hier een uitzondering op. Zie Lijst van vijanden van James Bond.
Games.
Sinds 1983 verschijnen er videospellen voor diverse spelconsoles zoals PlayStation en de pc. Het spel "GoldenEye 007" wordt gezien als een van de beste videospellen van zijn tijd.
Overige media.
In 1958 werd voor het eerst stripverhaal over James Bond gepubliceerd. Het was gebaseerd op het boek "Casino Royale", en stond in de krant de "Daily Express". In de jaren erna werden in veel meer kranten stripverhalen over James Bond gepubliceerd, zoals in Nederland in "Het Parool". Er zijn ook diverse stripboeken uitgegeven met verhalen gebaseerd op de films.
Elke film start met een speciaal gecomponeerd muziekstuk. Vaak werken grote artiesten mee aan die muziek, zoals Shirley Bassey, Paul McCartney, Tina Turner en Madonna. Voor "Skyfall" heeft Adele de titelsong ingezongen. Soms belanden deze titelsongs hoog in de hitlijsten, een voorbeeld daarvan is: "For Your Eyes Only" van Sheena Easton. Het "James Bond Theme" ("Dr. No") is een van de bekendste filmmuziekstukken. Het is waarschijnlijk gecomponeerd door Monty Norman, maar hier is nogal wat onenigheid over geweest.
In 1991 verscheen er een tekenfilmserie getiteld "James Bond Jr."
