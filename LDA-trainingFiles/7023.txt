A-ha.
A-ha is een popgroep uit Noorwegen, bestaande uit zanger Morten Harket, gitarist Pål Waaktaar-Savoy en toetsenist Magne Furuholmen. De groep ontstond in 1982 en het trio verliet Noorwegen om in Londen een muziekcarrière op te bouwen.
In 27 landen scoorde de band nummer 1-hits: "Summer moved on" (17 landen), "Forever not yours" (12 landen), "Take on me" (9 landen), "Stay on these roads" (4 landen), "The sun always shines on tv", "The living daylights", "Minor earth major sky", "Velvet" en "The sun never shone that day" (elk 3 landen), "Crying in the rain" (2 landen), "Hunting high and low", "I've been losing you", "Manhattan Skyline" en "Touchy" (elk 1 land).
Geschiedenis.
De band werd opgericht in 1982.
Hun debuutsingle "Take on Me" werd een grote hit, zowel in Europa als in de Verenigde Staten, mede door de bijzondere videoclip die veel op MTV gespeeld werd. Na twee populaire albums ging de verkoop enigszins achteruit, maar a-ha bleef met succes muziek maken.
A-ha heeft het record op zijn naam staan van meeste betalende bezoekers op een eigen concert, namelijk een publiek van meer dan 195.000 mensen in het Maracana Stadion in Rio de Janeiro in Brazilië op 26 januari 1991.
Op 15 oktober 2009 werd aangekondigd dat a-ha, 25 jaar na de doorbraak van de band, zou stoppen in 2010. Er volgde een jubileum- en afscheidstour, de Ending On A High Note Tour. Op 10 oktober 2010 verzorgde a-ha een optreden in de Heineken Music Hall te Amsterdam, een dag later in Vorst Nationaal te Brussel. Het laatste concert uit de reeks vond plaats in Oslo op 4 december 2010. Op 21 augustus 2011 speelde de band bij uitzondering nog eenmaal in Oslo, op de nationale herdenkingsbijeenkomst voor de slachtoffers die vielen tijdens de aanslagen daar.
In 2015 werd duidelijk dat a-ha terugkeert naar Brazilië voor een optreden tijdens Rock In Rio. Op 25 maart belegde de band een persconferentie om een reünie aan te kondigen. De comeback ging vergezeld van een nieuw album, "Cast In Steel", dat op 4 september 2015 verscheen.
Morten Harket heeft inmiddels ook een aantal solo-cd's uitgebracht: "Poetenes Evangelium", "Wild Seed" en "Vogts Villa". Morten Harkets stem heeft volgens sommige bronnen een bereik van vijf octaven.
Pål Waaktaar-Savoy speelt samen met zijn vrouw Lauren Savoy en drummer Frode Unneland in de band Savoy. Van Savoy zijn er inmiddels al vier cd's verschenen: "Mary is coming", "Lackluster me", "Mountains of time" en "Reasons to stay indoors".
Magne Furuholmen heeft samen met Kjetil Bjerkestrand onder de naam Timbersound diverse cd's uitgebracht, voornamelijk soundtracks voor films/televisieseries etc. Ook is Furuholmen in Noorwegen een bekende kunstenaar. Hij heeft al diverse exposities gehad en maakt kunstwerken van diverse materialen. Sinds 2010 is Furuholmen lid van de groep Apparatjik.
Invloed.
Tim Rice-Oxley (Keane): "Take on me is quite possibly the best purely pop single of all time. No, I'm not exaggerating. It would certainly be up there, it's incredible. It just lifts you up." Richard Hughes (Keane): "You hear the inspiration best with Tom and his 'big soaring vocals'. But we're all influenced by the 80s sound that reached us in part via a-ha." Chris Martin (Coldplay) tegen Magne Furuholmen: "Your music seems simple, but when you give it a try, it's almost impossible to play. You've always got some bleeding weird chord. We've got three chords; you've got thirty."
