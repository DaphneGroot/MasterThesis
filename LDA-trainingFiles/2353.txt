	Trust strijdt tegen de dreigende teloorgang van Fokkers erfgoed
	Van onze verslaggever
Bart Dirks

AMSTERDAM
Liefkozend streelt voormalig Fokker-werknemer M. Zwartel de houten propeller van een Fokker Spin uit 1913. 'Goering heeft dit vliegtuigje in de Tweede Wereldoorlog ingepikt en naar Berlijn laten brengen. Na jarenlange omzwervingen is het vanuit Polen weer teruggekomen. We mogen de Spin niet wr kwijtraken.'
Het historische vliegtuig dreigt te verdwijnen als in november alle hangars, leasevliegtuigen, prototypes en historische archieven van Fokker onder de hamer komen. Waarschijnlijk zullen rijke verzamelaars uit de Verenigde Staten en schroothandelaren de veiling overheersen. Fokkers erfenis dreigt zo voorgoed verloren te gaan. Tenzij de vorige week opgerichte Fokker Heritage Trust v¢¢r de veiling een afspraak kan maken met de curatoren van de failliete vliegtuigbouwer. Sommige zaken horen niet op een veiling thuis, vindt Zwartel.
De Fokker Heritage Trust - waarin luchtvaartmuseum Aviodome, de F 27 Friendship Association, de Stichting Fokker Four en het Militaire Luchtvaartmuseum samenwerken - heeft daarom voor de curatoren een catalogus gemaakt met voorwerpen die volgens de Trust de titel 'cultureel erfgoed' verdienen. De lijst varieert van stickers en pennen tot complete vliegtuigen.
'Het gaat over industrieel erfgoed van de eerste orde', meent Zwartel, secretaris van de Trust. De Trust is vooral zeer gebrand op het behoud van de archieven van Fokkers afdeling bedrijfsgeschiedenis. Zwartel geeft een rondleiding langs archiefkasten en verhuisdozen met dertigduizend foto's, vergeelde contracten en bouwtekeningen op microfiche. 'Elke dinsdag sorteren tien vrijwilligers alle papieren die hier binnenkomen. Telkens als de curatoren een hangar leegruimen en verzegelen, komen er weer een paar pallets naar onze loods.'
Ook hoog op het wensenlijstje staat de hutkoffer van oprichter Anthonie Fokker, die hij op al zijn reizen meenam. De initialen A. H. G. F. staan in grote letters op het leer. 'We hebben die koffer wel honderd keer doorzocht, in de hoop dat er nog een oude brief of zo tevoorschijn zou komen. Maar we hebben helaas niets gevonden.'
De Spin uit 1913 staat verloren in Hal 73, geparkeerd tussen zes Fokker 70-toestellen die eigenlijk bedoeld waren voor de Italiaanse maatschappij Avianova. De banden van het tweepersoons vliegtuigje zouden nu hoogstens op een stevige mountainbike passen, de vleugels zijn van linnen, gesteven met spanlak. 'Mooi h? Zo worden ze niet meer gemaakt', zegt Zwartel met bewondering.
Het Militair Luchtvaartmuseum in Soesterberg aast op de Fokker D 7, een tweedekker-jager uit de Eerste Wereldoorlog. 'Fokker kocht enkele jaren geleden in de Verenigde Staten een zeldzaam exemplaar van de D 7 terug en gaf de kist in bruikleen aan het museum. Als het niet lukt om het toestel v¢¢r de veiling te kopen, raakt het museum dit pronkstuk waarschijnlijk kwijt', vreest Zwartel.
De curatoren erkennen de waarde van het archief en vinden net als de Trust dat niet alle Fokker-memorabilia mogen worden verkocht aan de hoogste bieder. Deze week laten ze de Trust weten welke prijs ze willen hebben voor de spullen in de catalogus. 'Het blijft gissen hoeveel ze zullen vragen', zegt Zwartel, 'maar ik denk niet dat ze ons het vel over de oren zullen halen.'
Graag hadden de Nederlandse liefhebbers ook de prototypes van de F 50, F 70 en F 100 in handen gekregen. Maar die zijn door het industrile concern Stork weggekaapt. 'We hebben Stork al laten weten dat ze die vliegtuigen niet zomaar mogen wegdoen, maar dat ze dan met ons contact op moeten nemen', zegt Zwartel.
Er staat nog een niet afgebouwde Fokker 100 in Hal 73. 'De schrootwaarde is misschien een slordige vijftigduizend gulden. Die hebben we er graag voor over.' De bestuursleden van de Trust hebben 'op de achterkant van een sigarenkistje' becijferd dat ze in totaal zeker enkele tonnen nodig zullen hebben. Zwartel hoopt op steun van sponsors uit het bedrijfsleven en van de overheid. 'Premier Kok heeft ons verzoek om hulp onder de aandacht gebracht van staatssecretaris Nuis en minister Wijers.'
De curatoren van Fokker zullen begin augustus aan de Trust laten weten hoeveel geld zij voor de geselecteerde inboedel willen hebben. Maar ze beschouwen lang niet alle voorwerpen op de verlanglijst van de vliegtuigliefhebbers als cultureel-industrieel erfgoed. Curator B. Knppe: 'Het is de vraag waar prullaria en nostalgie eindigen en het cultureel erfgoed begint. Een door Karel Appel beschilderd model van de F 27 is eerder kunst dan bedrijfsgeschiedenis.'

Foto
	Fokker-memorabilia en archieven opgestapeld tegen een muur in een fabriekshal. FOTO XANDER REMKES

