Mat Herben.
Mathieu Herben (Den Haag, 15 juli 1952) is een voormalig Nederlands ambtenaar, journalist en politicus die landelijk bekend werd als woordvoerder, fractievoorzitter en politiek leider van de Lijst Pim Fortuyn (LPF). Van 23 mei 2002 tot 30 november 2006 was hij lid van de Tweede Kamerfractie voor de LPF.
Levensloop.
Herben is de vijfde zoon van een chauffeur en later filiaalhouder van een antiekhandel en een Poolse moeder. Hij groeide op in de Molenwijk in het Laakkwartier en volgde de HBS-A aan het Lodewijk Makeblijde College. Later deed hij de postacademische opleiding internationale veiligheid aan het Instituut Clingendael. Herben wilde officier verkeersleider worden bij de Koninklijke Luchtmacht, maar werd afgewezen omdat hij wegens zijn Poolse moeder chantabel werd beschouwd. Na de HBS werd hij schadecorrespondent bij Nationale-Nederlanden. Van 1977 tot 1987 was Herben journalist bij het Ministerie van Defensie. Vervolgens werd hij journalist bij het tijdschrift "Manna" van Center Parcs-oprichter Piet Derksen. In 1990 keerde hij weer naar het Ministerie van Defensie terug, nu als hoofdredacteur van de "Defensiekrant". Van 1990 tot 1995 was hij recensent klassieke muziek bij het tijdschrift "Plus", en in 1995 werd hij algemeen hoofdredacteur bij de directie Voorlichting van het ministerie van Defensie. Hij was onder andere redacteur van "Alle Hens" (maandblad voor de Koninklijke Marine), van het personeelsblad "De Vliegende Hollander" (maandblad voor de Koninklijke Luchtmacht) en redacteur van de internetsite.
In 1993 had Herben in zijn woonplaats Linschoten de werkgroep Leefbaar Linschoten opgericht als uitvloeisel van zijn strijd voor het behoud van een hoogstamboomgaard. Hij meldde zich aan bij Leefbaar Nederland, maar kwam op een onverkiesbare plaats terecht. Op 20 februari 2002, tien dagen nadat Leefbaar Nederland beoogd lijsttrekker Pim Fortuyn had ontslagen, meldde hij zich per fax aan bij Fortuyn die de Lijst Pim Fortuyn aan het opzetten was. Volgens eigen zeggen deed Herben dat op verzoek van wederzijdse vrienden, dan wel Chris Thunnessen. Hij zag voor zichzelf geen politieke rol weggelegd en ambieerde een carri√®re als LPF-voorlichter. Nadat Fortuyn op 6 mei 2002 was vermoord overtuigde Peter Langendam Herben ervan dat de LPF door moest gaan. Herben werd nu politiek leider van de partij en werd na de verkiezingen ook de fractievoorzitter. Begin augustus legde hij zijn functies neer, waarna hij werd opgevolgd door Harry Wijnschenk. Deze werd op 16 oktober 2002 uit de LPF gezet waarna Herben zijn functies weer opnam. Hij bleef fractievoorzitter tot 5 oktober 2004. Bij de verkiezingen van 22 januari 2003 was hij lijsttrekker. Bij de Tweede Kamerverkiezingen 2006 stond hij tweede op de kieslijst maar werd niet gekozen.
Herben hield zich in de Tweede Kamer bezig met algemene zaken, defensie-aangelegenheden, internationale veiligheid en luchtvaart, en was ondervoorzitter van de vaste Kamercommissie voor Defensie.
Onder leiding van Herben stemde de LPF in 2002 voor deelname van Nederland aan het Joint Strike Fighter project. Zijn belangstelling voor vliegtuigen bleek datzelfde jaar nogmaals, toen hij, zelf ex-spotter, het opnam voor in Griekenland gearresteerde vliegtuigspotters. Na afloop van zijn Kamerlidmaatschap ontpopte Herben zich als lobbyist voor het JSF-project.
Persoonlijk.
Herben woont in Linschoten (gemeente Montfoort). Hij is rooms-katholiek, vrijmetselaar en is sinds 1975 getrouwd. Het paar heeft een dochter.
