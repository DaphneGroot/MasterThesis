	Verkapte amnestiewet krijgt steun van Italiaanse rechters
	Van onze correspondent
Jan van der Putten

ROME
Een wetsvoorstel om de schuldigen aan corruptiemisdrijven uit de gevangenis te houden, heeft steun gekregen van de meeste Italiaanse politici en van de anticorruptierechters zelf. Het is al de derde rechts-linkse overeenkomst sinds medio december.
Vijf jaar geleden begon het parket in Milaan de Operatie Schone Handen tegen corrupte politici, bestuurders en managers. Sindsdien hebben drie ministers van Justitie geprobeerd een verkapte amnestieregeling door te voeren. Twee keer liep dat stuk op een golf van verontwaardiging. Van verontwaardiging is deze keer nauwelijks sprake.
Minister Flick van Justitie, die advocaat is geweest van personen die van corruptie werden verdacht, heeft in zijn voorstel de destijds weggehoonde plannen verwerkt. Een van die plannen was van ex-minister Conso. Deze heeft nu de commissie geleid die Flick van advies heeft gediend.
Het nieuwe project is een uitbreiding van de al bestaande mogelijkheid om een schikking te treffen. Het heet 'veroordeling tot een overeengekomen straf'. Daarvan kunnen degenen profiteren die verdacht worden van misdrijven waarop maximaal drie jaar gevangenis staat.
Het plan gaat ervan uit dat de verdachte bekent; bij een schikking is dat niet nodig. Daarna onderhandelt hij met de rechter over zijn straf. Als hij het gestolene teruggeeft, is er in de praktijk van straf geen sprake. En in plaats van aan een cipier kan hij worden toevertrouwd aan de sociale dienst. Zonder verkorte procedures, meent Flick, dreigen vele misdrijven te verjaren en loopt het hele justitiÃ«le apparaat, waar twee miljoen zaken op behandeling wachten, hopeloos vast.
Het project is over het algemeen goed ontvangen. Zelfs een deel van de strenge partij Communistische Herstichting vindt het een goede oplossing. Rechts is verdeeld.
De advocaten daarentegen zijn fel tegen. Sommigen van hen vinden het plan-Flick neerkomen op een gecamoufleerde amnestie. Dat is niet de mening van de Milanese hoofdprocureur Borrelli, leider van het team van Schone Handen. Om de procesgang te versnellen, zou hij het plan ook willen laten gelden voor zwaardere misdrijven.

