	Nieuwe voorman wil inbreng hebben in vluchtelingenbeleid en militaire gedragscode; 'Pax Christi moet meer meedenken en -praten'
	Van onze verslaggever
Henk Mller

UTRECHT
Ook bij Pax Christi zijn de tijden veranderd. Niet langer vormen mannen als de (ex-)priester Jan ter Laak het gezicht van de rooms-katholieke vredesbeweging. Vanaf 1 januari 1998 is prof.dr. Fred van Iersel (43) het boegbeeld van de vredesbeweging. Zijn benoeming wordt vandaag officieel bekend. Waar Ter Laak het beeld opriep van een pastoraal bewogen algemeen secretaris, ziet de nieuwe topman zich eerder als 'algemeen directeur'. Zijn onderneming heeft 'conflictbeheersing en conflictpreventie als core business'.
Van Iersel gaat leidinggeven aan een organisatie met vijftienduizend leden. Een vereniging die volgens hem wonder boven wonder zowel de Koude Oorlog als de ondergang van Jan ter Laak heeft overleefd. 'Het is altijd een risico als een vredesorganisatie zich vastbijt in n thema, zoals de kernwapens. Als de tijden veranderen, loop je de kans met lege handen te staan. Je bent je thema kwijt.'
Maar dat is niet gebeurd. 'Deels omdat Pax Christi zich richtte op thema's als het verband tussen het schenden van mensenrechten in derdewereldlanden en de komst van vluchtelingen naar Nederland. Dan zien mensen wat je doet en waarom je aandacht geeft aan de Derde Wereld.'
Daarnaast bleef de vredesbeweging volgens Ter Laaks opvolger vitaal doordat de organisatie zich actief richtte op conflictpreventie in Zuid-Amerika, Azi en Afrika.
Voor een niet gering deel lijkt deze internationalisering de verdienste van Ter Laak. Voorafgaand aan zijn vertrek bij Pax Christi reisde de priester van het aartsbisdom Utrecht de halve wereld rond om de banden met zusterorganisaties en projectleiders aan te halen.
Volgens sommigen was hij zo veel buiten het land om groeiende problemen op zijn secretariaat in Nederland te ontlopen. Er liepen al beschuldigingen dat hij zich in zijn vorige functie als KRO-pastor aan seksueel misbruik had schuldig gemaakt. Daar kwam bij dat ook medewerkers van Pax Christi, zijn latere werkgever, slachtoffer bleken te zijn geworden.
Verleden jaar om deze tijd trad Ter Laak onverwachts af 'om redenen van persoonlijke aard'. Hij reisde naar Canada waar hij in therapie ging. Begin dit jaar maakte hij gebruik van een speciale vut-regeling van Pax Christi.
Een paar maanden later zette Rome Ter Laak, die daar volgens het aartsbisdom zelf om had gevraagd, uit het priesterambt. Het imago van de vredesbeweging, die zich behalve op mondiaal geweld ook op machtsmisbruik in persoonlijke relaties was gaan richten, leek een behoorlijke deuk te hebben opgelopen.
Van Iersel ziet liever niet terug op deze bewogen periode: 'Ter Laak had enorme verdiensten voor Pax Christi. Hij was ermee vergroeid geraakt. Maar ik denk niet dat ons imago een deuk heeft opgelopen. Iedereen weet dat Pax Christi uit meer mensen bestaat. Het is hoog tijd om de wissel om te zetten. Er is behoefte aan een man erbij, behoefte aan visie. Die wil ik geven.'
Na zijn studie theologie in Nijmegen was Van Iersel wetenschappelijk medewerker bij Justitie inzake pastorale vragen en wetenschappelijk medewerker bij de geestelijke verzorging bij de krijgsmacht. Uiteindelijk werd hij hoogleraar militaire ethiek en pastoraat aan de Katholieke Universiteit Brabant, een functie die hij na 1 januari een dag in de week zal blijven bekleden. Toch ziet Van Iersel zich niet als kamergeleerde, omdat hij zijn wetenschappelijke functies altijd heeft gecombineerd met werk voor de vredesorganisatie.
'Ik ben een katholieke intellectueel die van het debat houdt. Ik zie mezelf niet als manager, als zaakbeheerder, maar als leider die de nieuwe koers uitstippelt. We gaan niet de barricaden op, maar Pax Christi moet veel meer meedoen aan het publieke debat. Bijvoorbeeld over vluchtelingenbeleid, waartoe staatssecretaris Schmitz al heeft opgeroepen.'
Van Iersel vindt dat dat beleid veel ruimhartiger moet zijn, ondanks Schmitz' kritiek op de kerken dat zij te veel op de stoel van de overheid zijn gaan zitten. 'De steun voor kerkasiel duidt op behoefte aan ruimhartiger beleid en als in oktober het debat over Iranirs wordt gevoerd, zal Pax Christi daarin zeker een rol spelen.'
Van Iersel heeft ruime ervaring met het ministerie van Defensie. Hij constateert dat Pax Christi wil bemiddelen bij conflicten en dat zij dat lot deelt met de krijgsmacht. 'In veel westerse landen ziet het leger zich genoodzaakt draagvlak te scheppen om zijn bestaansrecht te bewijzen. Dat betekent dat er over gedragscodes wordt gepraat, dat kwesties van integriteit aan de orde komen. Zoals een groot bedrijf als Shell werkt aan zijn maatschappelijk draagvlak doet Defensie dat ook, omdat acceptatie niet langer vanzelfsprekend is.'
Van Iersel wil meediscussiren. Er is volgens hem groeiende behoefte aan ethische expertise bij militaire interventies in crisisgebieden. Ook op andere terreinen zal Pax Christi meedenken. Zo hebben de legeraalmoezeniers te kennen gegeven dat uitgezonden soldaten - 'en dat zijn beslist geen watjes' - in een grote zingevingscrisis zijn terechtgekomen. Defensie zit ermee en Pax Christi ook.
De tijden zijn veranderd. De vredesbeweging denkt volop en van harte mee met het leger. Maar een beetje kwaad kan Van Iersel zich af en toe nog wel maken: 'Dan staat in de Miljoenennota dat er meer mariniers nodig zijn. Dan denk ik: hoezo? Die zijn om te vechten. Ik zie liever meer mijnenexperts dan de tachtig waarin nu wordt voorzien.'

Foto
	Fred van Iersel: 'Ik hou van het debat.' FOTO MARTIJN BEEKMAN

