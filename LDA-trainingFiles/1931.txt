	Weg wegwerkers?
	G. Bijning, secretaris Nederlandse Vereniging Aannemers Verkeersvoorzieningen: 'In zijn speech voor onze vereniging, woensdag, vergat Van den Bergh de zin over de klaaglijnen uit te spreken. Dat was wel grappig. De dagvoorzitter maakte hem daar op attent. Toen hebben we het er nog over gehad. Ik vind het een belangrijk voorstel. Het ligt op onze weg om het voortouw te nemen. Maar misschien kunnen de BOVAG, de ANWB en de KLPD er bij helpen.'
H. van der Bergh, voorzitter Veilig Verkeer Nederland in zijn speech: 'Er waren in 1996 1172 incidenten bij wegwerkzaamheden, waarbij 13 mensen het leven verloren en 215 mensen gewond raakten. Er werden 55 bebakeningswagens total-loss gereden. Wat VVN zou willen is dat er gewerkt wordt aan een dialoog tussen wegwerkers en automobilisten.'
B. Woudenberg, VVN: 'Er zijn zoveel campagnes ter bevordering van de veiligheid van wegwerkers, en tegen automobilisten. Het wordt tijd dat er ook naar weggebruikers wordt geluisterd. Automobilisten melden al files, laten ze ook melden wanneer ze al twee dagen langs een wegafzetting rijden waar niet wordt gewerkt.'
Julia Samul, presentatrice Veronica-programma De Heilige Koe: 'Ik zit aardig wat op de weg ja, in m'n gele Saab cabrio. Volgens mij moet je het omdraaien. Wegwerkers hebben heel wat meer te klagen over automobilisten dan andersom. Als je ziet welke gevaren ze lopen als ze moeten oversteken; als mijn man zoiets zou doen zou ik zeggen: ga een andere baan zoeken. Ik erger me niet, het werk zal wel nodig zijn, denk ik dan. Alleen laatst, bij Eindhoven, heb ik een uur in de file gestaan, terwijl er niemand aan het werk was. Dan denk ik: kan dat niet anders?'
A. Deuss, beleidsmedewerker beheer en onderhoud Rijkswaterstaat: 'Ik kan me wel voorstellen dat een automobilist dat denkt. Het is niet te voorkomen. Zo'n afzetting moet je nu eenmaal eerst neerzetten voordat materieel ter plekke is. Het duurt zelden lang. We proberen al jaren de overlast zoveel mogelijk te beperken. Op drukke punten opereren we buiten de spitsuren, 's nachts of tijdens het weekeinde. Ook de werkzaamheden zelf duren steeds korter. Door mobiele rijstrooksignalering in te zetten, zeg maar een verrijdbaar portaal vol pijlen en borden, hoef je niet allerlei mannetjes met kegels en hekken te laten sjouwen. We sluiten tegenwoordig tijdens weekeinden ook complete rijkswegen af. Beter n keer pijn lijden, dan gespreid over vijf, zes weekeinden. We krijgen dan ook de kans om het kleinschalig onderhoud mee te nemen: gras maaien, lampen schoonmaken, de vangrails op hoogte brengen. Door goede informatie vooraf, kan de weggebruiker beslissen of hij thuis blijft of voor een omweg kiest.'
Uit jaarrapporten Adviesdienst Verkeer en Vervoer: In 1987 ontstond twintig procent van de files door wegwerkzaamheden, in 1993 13,6 procent, vorig jaar 9,9.
N. van Zanten, voorlichter Consumentenbond: 'Een klaaglijn kan effectief zijn. Vanmorgen hebben we juist een meldpunt geopend voor de effecten van eetlustremmers. Het loopt storm. Voor half twaalf hadden er al vijfhonderd mensen gebeld. De ervaring leert dat velen liever niet rechtstreeks met de overheid contact opnemen. De drempel is te hoog. Maar een meldpunt heeft alleen zin als er conclusies worden getrokken. '
J. Bennink, Korps Landelijke Politiediensten: 'Een klaaglijn zou ik het voordeel van de twijfel geven. Nu steeds meer automobilisten een autotelefoon hebben, wordt onze verkeerscentrale vaker gebeld. Weggebruikers klagen dan over gedrag van anderen en of wij daar niks aan kunnen doen. Overigens kost het overschrijden van de maximale snelheid in werkvakken meer geld dan op stukken waar niet wordt gewerkt. Op een normale weg is de boete voor vijftien kilometer te hard rijden vijftig gulden. In een werkvak betaal je het driedubbele.'
Marcel Piek, wegwerker: 'Wij proberen het acceptabel te houden op de weg, maar we krijgen alleen getoeter, gescheld en geheven vuisten. Ik ben al een keer bijna van de weg gereden, collega's zijn doodgereden. En dan willen anderen over ons klagen? Ons werk mag wel eens wat beter gewaardeerd worden. En nu moet ik weg om een afzetting van de weg te halen. Als ik niet opschiet krijgen we nog boze telefoontjes.'
Bas Mesters

