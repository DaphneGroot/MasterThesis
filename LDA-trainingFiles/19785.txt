Ronde van Lombardije.
De Ronde van Lombardije (Italiaans: "Giro di Lombardia") wordt sedert 1905 verreden en is de laatste klassieker van het wielerseizoen. Hij heeft daarom als bijnaam "de koers van de vallende bladeren" (la corsa delle foglie morte, letterlijk "de koers van de dode bladeren"). In 2012 werden de Ronde van Lombardije en Parijs-Tours omgewisseld, zodat niet de Ronde van Lombardije, maar Parijs-Tours de laatste klassieker is van het wielerseizoen.
Oorspronkelijk was Milaan de startplaats en lag de finishlijn in Como. Van 1998 tot 2003 werd de finish echter verlegd naar Bergamo. Sinds 2004 ligt de start in Mendrisio en de finish lag als vanouds weer in Como. Op 50 km voor deze finish ligt het kerkje van de beschermheilige van wielrenners: de "Madonna del Ghisallo". In 2011 werd de finish opnieuw verlegd, ditmaal naar Lecco.
De Ronde van Lombardije behoorde tot 2004 tot de wereldbekerreeks en vaak werd pas in deze zware wedstrijd duidelijk wie de winnaar van de wereldbeker zou worden. Van 2005-2010 was de Ronde van Lombardije onderdeel van de UCI ProTour. Vanaf 2011 maakt hij deel uit van de UCI World Tour.
Ook vroeger al was deze wedstrijd het sluitstuk van de Super Prestige en het toneel van bizarre strijd. In 1978 werd Bernard Hinault het 'slachtoffer' van samenwerkende Italiaanse ploegen die Francesco Moser aan de overwinning in de Super Prestige hielpen. Het jaar daarna nam Hinault echter sportief wraak door in slecht regenweer vroeg de aanval te zoeken en zowel de koers als de Super Prestige voor zich op te eisen.
De wedstrijd werd twaalf keer door een Belg gewonnen. In 1917 was Philippe Thys de eerste. Na hem volgden Rik Van Looy (1959), Emile Daems (1960), Herman Van Springel (1968), Jean-Pierre Monser√© (1969), Eddy Merckx (1971, 1972), Roger De Vlaeminck (1974, 1976), Fons De Wolf (1980) en Philippe Gilbert (2009, 2010). Merckx won een derde keer in 1973, maar deze overwinning werd hem enkele weken later ontnomen nadat hij positief testte op efedrine. Twee Nederlanders wonnen de koers: Jo de Roo in 1962 en 1963 en Hennie Kuiper in 1981.
De ronde van Lombardije vormt samen met Milaan-San Remo, de Ronde van Vlaanderen, Parijs-Roubaix en Luik-Bastenaken-Luik de 5 monumenten.
Meervoudige winnaars.
Renners in het cursief gedrukt zijn renners die nu nog actief zijn.
