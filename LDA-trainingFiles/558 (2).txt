Jimmy Connors.
James Scott (Jimmy) Connors (East St. Louis, 2 september 1952) is een Amerikaans tennisser.
Connors werd geboren in East St. Louis in de staat Illinois en groeide op in Belleville, Illinois. Als tiener stond hij al hoog in de plaatsing door een agressieve manier van spelen waarbij hij nooit makkelijk een punt weggaf aan een tegenstander. Door zijn houding had hij ook vaak woorden met scheidsrechters en andere spelers.
Carrière.
Hij stond 160 opeenvolgende weken, van 29 juli 1974 tot 22 augustus 1977, op de eerste plaats van de wereldranglijst. Dit record werd pas in 2007 verbeterd door Roger Federer. In totaal stond hij 268 weken op de eerste plaats waarmee hij vierde staat achter Pete Sampras (286), Roger Federer (302) en Ivan Lendl (270).
In totaal heeft Connors 1243 wedstrijden gewonnen. Daarmee is hij aanvoerder van de lijst met meeste overwinningen.
Connors won in zijn carrière 8 Grand Slam titels waaronder vijf keer de US Open, twee keer Wimbledon (1974 en 1982) en in 1974 de Australian Open. Hij was de eerste beroemde tennisser die met een metalen racket speelde (de Wilson T-2000), en samen met Björn Borg maakte hij de met twee handen gespeelde backhand een deel van het spel.
Van 2006 tot 2008 was Jimmy Connors coach van de Amerikaanse toptennisser Andy Roddick.
In 1998 werd hij opgenomen in de prestigieuze Tennis Hall of Fame.
Privéleven.
Connors is getrouwd met voormalig playmate-model Patti McGuire en ze hebben twee kinderen.
In 1974 is hij korte tijd verloofd geweest met Chris Evert. Tot een huwelijk is het echter niet gekomen.
