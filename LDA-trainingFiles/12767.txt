Radio Caroline.
Radio Caroline was de eerste zeezender voor de Britse kust, die tussen 1964 en 1990 uitzond vanaf verschillende schepen op de Noordzee. Pas na 1990 ging Radio Caroline door aan de vaste wal. Ronan O'Rahilly was de belangrijkste oprichter.
Het ontstaan van Radio Caroline.
De manager van Georgie Fame in het begin van de jaren 60 van de 20e eeuw was Ronan O'Rahilly, geboren in Ierland en wonend in Londen in het Verenigd Koninkrijk, waar hij een zakenkantoor had. Voor O'Rahilly was het moeilijk de platen van Georgie Fame gedraaid te krijgen bij de BBC, want daar hadden ze 'Needle Time', wat wil zeggen dat er maar een beperkt aantal platen per uur of dag mocht worden gedraaid. Tieners hadden toen een muziekprogramma van slechts maximaal 30 minuten per week.
Ook bij Radio Luxembourg lukte het niet. Radio Luxembourg werd vooral in de avond en nachtelijke uren druk beluisterd in heel Europa, omdat hij een zender had met een groot vermogen van 1.200 kW (1.2 megawatt) in het groothertogdom Luxemburg. Bij Radio Luxembourg zwaaiden de platenmaatschappijen de scepter, om beurten Phillips, Decca, EMI en Pye Records (Nixa Records), want die samen kochten alle zendtijd op. Programma's van 30 minuten werden gesponsord door een bepaald platenlabel. De uitgebrachte muzieksingles werden niet compleet gedraaid, maar ingekort tot ongeveer 2 minuten, om binnen 30 minuten zoveel mogelijk 45-toerensingles te kunnen draaien. Er waren ook diverse andere gesponsorde programma's.
Vanwege de problemen bij het gedraaid krijgen van platen besloot Ronan O'Rahilly zelf een zender op te richten. O'Rahilly richtte een zeezender op met de naam Radio Caroline, genoemd naar de dochter van president John Kennedy. Zijn dochter Caroline stond op de cover van het maandblad Time Magazine en zo kwam hij aan de naam voor het radiostation op de Noordzee. Het schip lag 3 mijl uit de kust en bevond zich daardoor juridisch gezien in internationale wateren.
In de eerste week na Pasen 1964 begon Radio Caroline met haar uitzendingen, een soort kopie van uitzendingen van de BBC. Er werd uitgezonden van 6 uur in de morgen tot 18 uur in de avond. Volgens een opiniepeiling waren er ruim 7 miljoen luisteraars gemiddeld per dag; in de eerste week ontving men ruim 20.000 brieven van luisteraars. Het schip lag voor anker nabij Felixstowe, Verenigd Koninkrijk. De oorspronkelijke naam van het schip was MV Frederica, deze werd veranderd in MV Caroline. Het monopolie van de BBC was nu doorbroken, Radio Caroline had meer luisteraars dan de BBC.
Radio Caroline North en Radio Caroline South.
Het eerste schip heette "MV Fredericia". Het had IMO nummer 5120609. Op Goede Vrijdag 27 maart 1964 begonnen testuitzendingen. Pas met Pasen, 28 maart 1964 om 12 uur Engelse tijd, ging de officiële uitzending van start. "Not Fade Away" van The Rolling Stones was als eerste te horen.
Radio Caroline fuseerde op 4 juli 1964 met Radio Atlanta, een station dat kort na Caroline was begonnen met uitzendingen. De "Fredericia" voer naar een ankerplaats voor het eiland Man in de Ierse Zee en kreeg de naam "Radio Caroline North". De "MV Mi Amigo" van Radio Atlanta bleef op zijn oude plek liggen en ging "Radio Caroline South" heten. Beide Carolines zonden uit op 199 meter, later 252,5 meter (m.b.t. frequentie 1187 kHz: omdat 9 in het Engels als 'nine' wordt uitgesproken en dit rijmt op Caroline moet daarom de frequentie in meters altijd op een 9 eindigen ook al is dit op zich onjuist, daarom zei Radio Caroline altijd dus hoewel foutief 259 i.p.v. 252 of 253 of 252½ meter. (North op 1169 kHz en South op 1187 kHz) van de middengolf.
In het Verenigd Koninkrijk werd op 15 augustus 1967 een anti-zeezenderwet van kracht. Andere zeezenders stopten, maar de beide Caroline-schepen gingen door. Maar op 3 maart 1968 leek het avontuur toch voorbij. Beide schepen werden weggesleept door Wijsmuller wegens betalingsachterstand en kwamen op 9 maart 1968 in Amsterdam aan.
Radio Caroline voor de Nederlandse kust.
Op 29 mei 1972 werden de Caroline-schepen bij opbod openbaar verkocht. De "Mi Amigo" werd gekocht door Gerard Van Dam en kwam via enkele stromannen in 1972 terug in het bezit van de Radio Caroline-organisatie.
Caroline begon daarop weer met uitzendingen, ditmaal vanaf een positie voor de kust van Scheveningen. Ook werden toen voor het eerst Nederlandstalige programma's op het station uitgezonden. Na een muiterij aan boord in december 1972, waardoor het schip via IJmuiden naar de haven van Zaandam werd gesleept, wist het toch via een list (het willen oprichten van een zeezendermuseum) te ontsnappen richting Noordzee, en kwamen er min of meer geregelde uitzendingen. Vanaf dat moment verhuurde Caroline bijna altijd haar tweede zender aan boord van de "Mi Amigo" aan een Nederlandstalige zender, zoals in 1973 Radio Atlantis en vanaf 1974 Radio Mi Amigo. In juni 1973 stopte Radio Caroline tijdelijk vanwege problemen met de generatoren. Na de uitzendtijden van Radio Atlantis nam Radio Seagull de Engelstalige nachtuitzendingen over. De naam was van Caroline in Seagull veranderd, omdat het format was veranderd van hits in alternatieve (lp-)muziek. In februari 1974 veranderde de naam echter weer terug in Radio Caroline.
Radio Caroline wederom voor de Engelse kust.
Op 29 augustus 1974 verliet de "Mi Amigo" zijn plaats voor de Nederlandse kust. De volgende dag ankerde het schip voor de kust van Engeland. Op 1 september werd het verdrag van Straatsburg in Nederland van kracht, maar net als Radio Caroline ging ook Radio Mi Amigo gewoon verder met uitzenden. Ook deze keer stopten een dag eerder, 31 augustus, de andere zeezenders (Veronica, Radio Noordzee Internationaal en Radio Atlantis).
Gedurende deze periode begon elke uitzending steevast met het karakteristieke "Calling Occupants of Interplanetary Craft" (1976) van de band Klaatu.
Caroline en Mi Amigo gingen door met uitzenden tot 20 oktober 1978 de generator het begaf. Beide stations verlieten die dag om 12:00 uur de ether. Mi Amigo keerde later vanaf een eigen schip terug, Caroline op 15 april 1979 met overdag Nederlandstalige programma's en 's avonds Engelstalig. Het zendschip was echter in zeer slechte conditie, omdat er sinds 1966 al geen onderhoud meer was gepleegd. Het zendschip kon immers niet zomaar even een haven invaren.
De "Mi Amigo" hield het nog tot 20 maart 1980. Die dag brak het los van zijn ankers, kwam op een zandbank terecht en raakte lek. Een aantal uren later zonk het, zonder slachtoffers. Een van de opvarenden was de latere Sky Radio-directeur Ton Lathouwers.
Terugkeer voor de Engelse kust.
Het was lang wachten op nieuwe uitzendingen vanaf de Noordzee, maar Radio Caroline kwam in de zomer van 1983 terug vanaf het schip "Ross Revenge". Op 15 december 1984 was het Nederlandstalige Radio Monique te beluisteren vanaf dit zendschip. Ze kreeg nog concurrentie van een nieuwe zeezender, Laser 558, die zijn programma op Amerikaanse leest had geschoeid. Deze zender was gehuisvest op het zendschip "Communicator" dat in de buurt van de "Ross Revenge" lag. De dj's kwamen soms bij elkaar op de koffie.
Op 25 november 1987 ging het mis in een storm op zee. De grote zendmast raakte los en sloeg overboord. De meeste andere zeezenders hadden twee masten met daar tussen de draden gespannen die de zendenergie de ether in stuurde. Radio Capital had een grote "ring" als antenne die rond om de mast of eigenlijk het hele schip hing. Handig voor de montage maar technisch gezien niet zo handig vanwege de (te) grote capaciteit omdat de antenne vlak boven het water hing en daarom niet zo'n hoog rendement had. Caroline had echter de mast zelf als antenne. Zowel Radio Monique als Radio Caroline waren voor een paar maanden uit de ether, totdat er een nieuwe zendmast was opgebouwd. Logisch, ze zaten op dezelfde antenne. Die mast stond op grote isolatoren op dek. Uiteraard kwamen daar enorme krachten op te staan als de boot bewoog en tevens gaf dat problemen met de "staande golfverhouding", dat is de aanpassingsimpedantie, als de boot schuin lag en dan door de lengte en zwaarte heel langzaam weer rechtop kwam. (in de keuken waren extra hoge "slingerlatten", die houden de borden vast, op tafel gemonteerd) Door een te groot stroomverbruik tijdens dat "rollen" waarbij dus de impedantie voor een heel groot stroomverbruik zorgde, zakte de spanning vaak weg of sloeg de beveiliging uit en viel de zender korte tijd uit. Er werd toen een RCA zender, 77 KWatt, aangeschaft want die had daar geen problemen mee. Omdat Mi Amigo veel zendtijd huurde voorkwam Ronan O'Rahilly, die toen in een soort van studentenflat in Londen woonde met alleen maar kussens op de grond, daar financiële problemen mee m.b.t. de te ontvangen huur. De bemanning was bijna dagelijks bezig om scheuren in het dek weer dicht te lassen en verstevigingen aan te brengen. Omdat de mast dus onder hoge spanning stond was het tijdens overslaande golven levensgevaarlijk om aan dek te zijn, zout water geleidt heel goed. Dat gaf overigens wel fraai "vuurwerk" door de overslaande vonken maar als dat het geval was werd het vermogen van de zender gehalveerd. (Met een door mij met de hand vervaardigde schakelaar) Radio Caroline vond bijna haar einde als zeezender toen de Britse en Nederlandse autoriteiten op 19 augustus 1989 een overval uitvoerden op de zender en aan boord van de "Ross Revenge" alles in beslag namen of kapot sloegen. Radio 819, zoals Radio Monique als derde naam had (na al een tijdje Radio 558 geheten te hebben), verdween definitief alsmede de religieuze kortegolfzender die storing zou hebben veroorzaakt. Radio Caroline kwam zwakjes terug, op de reservezender, 21 KW, maar werd op 558 kHz doelbewust gestoord door Spectrum Radio - zo'n 10 km ten zuidoosten van Londen - waaraan door de Engelse autoriteiten dezelfde frequentie was toegewezen. Uiteindelijk week men weer uit naar de 819 kHz, maar door financiële problemen én doordat per 1 januari 1990 de Marine Offence Act (MOA) "aangescherpt" werd, daarin werd medewerking met het tot stand komen van illigale uitzendingen in de ruimste zin des woords, verboden en werd de bevoorrading van de "Ross Revenge" bemoeilijkt en staakte Caroline een jaar later haar uitzendingen. Officieel gebeurde de bevoorrading vanuit Spanje maar in werkelijkheid van uit België en in noodgevallen met een landingsboot van de garagehouder Rob Jansen uit Zandvoort. Met een soort van straalzender had één van de techneuten, Robert van der Waal, toen verbinding met de boot vanuit Zandvoort. Zelfs telefoongesprekken met luisteraars konden toen korte tijd uitgezonden worden. DMV een code, de koekoeksklok tijdens het journaal, werd erop geattendeerd om contact met de boot op te nemen. In de herfst van 1991 moest uiteindelijk tijdens een zware storm de nog aanwezige bemanning van boord worden gehaald, nadat het (niet-uitzendende) schip van zijn ankers was geslagen en even daarna op een zandbank was beland. Vervolgens werd de "Ross Revenge" de haven van Dover binnengesleept.
Radio Caroline vanaf Engelse bodem.
De Ross Revenge ligt nu in de monding van het Blackwater. Ieder laatste weekend van de maand worden hiervandaan uitzendingen verzorgd door Radio Caroline die dan ook te horen zijn via de middengolfzender op 1386 kHz van Manx Radio, zie http://www.manxradio.com/ Deze worden steeds op http://radiocaroline.co.uk/#home.html aangekondigd. In Maidstone in Kent zijn de vaste radiostudio's gevestigd.
Sindsdien heeft Radio Caroline haar toevlucht genomen tot uitzendingen via de Astra1- en later de Eurobird1- en WorldSpace-satelliet en internet; uitzendingen die ook in 2007 nog te beluisteren zijn. Vanaf 20 juli 2005 werden de uitzendingen van Radio Caroline echter ook dagelijks van één uur 's nachts Midden-Europese (zomer)tijd tot zes uur 's morgens ME(Z)T doorgegeven via de 50 kW-zender van RTI (Radio Tatras International) vanuit Riga, Letland, op de 1350 kHz AM. Maar ergens in juni 2006 is Radio Caroline hiermee gestopt, zodat de vroegere piratenzender net zoals vóór 20 juli 2005 niet meer via de ether te horen is. Wèl is Radio Caroline sinds 12 juni 2006 te horen via Sky's Electronic Programme Guide (EPG) op Sky Channel 0199.
"Pop pirate" Radio Caroline zal altijd bekend blijven als de piratenzender met de langste uitzendhistorie (al vanaf 27 maart 1964), die haar ideaal om goede popmuziek met de luisteraars te delen (Loving Awareness) altijd trouw is gebleven.
Radio Caroline terug op de AM.
Radio Caroline heeft op 19 mei 2017 een vergunning gekregen om permanent op de AM uit te zenden. De muziekuitzendingen zullen plaats vinden op 648 kHz met een vermogen van 1 kW. Doelgroep zijn 45-plussers uit Suffolk en het noorden van Essex.
