	Tegen de sportnota, vóór de banen van Melkert
	Van onze verslaggever
Hans van Wissen
 DEN HAAG
De PvdA heeft forse kritiek op de 'integrale' sportnota die onlangs door staatssecretaris Erica Terpstra werd aangeboden ter behandeling in de Tweede Kamer. Juist het 'integrale', territoriumdrift doorsnijdende karakter van de nota komt volgens de PvdA nauwelijks uit de verf.

Voorlopig is de partij geestdriftiger over een ander kabinetsinitiatief: het ministerie van Sociale Zaken en Werkgelegenheid staat sinds 1 januari toe dat ook in de sport Melkert-banen ontstaan.
De PvdA organiseerde gisteren in de Tweede Kamer een conferentie ter voorbereiding op het debat over de sportnota, maar vroeg minister Melkert ook zelf om de achterban een toelichting te geven op de regeling waarmee langdurig werklozen een baan kan worden geboden. De totale regeling omvat 40 duizend banen, Melkert verwacht dat het in de sport op z'n minst om honderden banen zal gaan.
Het grote obstakel daarbij leek aanvankelijk de bepaling dat slechts minstens voor de helft gesubsidieerde organisaties een Melkert-werknemer in dienst mogen nemen. Maar een sportvereniging die een klusjes- of onderhoudsman wil aantrekken, wordt zelden voor vijftig procent gesubsidieerd. Hoe dat probleem dus te omzeilen?
Minister Melkert wil, zo bleek gisteren, niet te zwaar tillen aan die 50-procentsregeling. Het gaat wat hem betreft op de eerste plaats om de intentie: het moeten banen in de publieke sector zijn met een dienstverlenend karakter.
Aan die definitie voldoen banen in de 'logistieke ondersteuning' van de sport, zoals Melkert ze omschreef. En als de verenigingen de velden en hallen kapitaliseert, die ze meestal tegen gereduceerd tarief van de gemeente huren, kunnen ze veelal wel degelijk gerekend worden tot de gesubsidieerde instellingen.
Een ander gevaar dat de in groten getale opgekomen PvdA-ers, meestal wethouders en sportbestuurders, gisteren voorlegden was de verdringing van bijvoorbeeld WSW- door Melkert-banen, oneigenlijke concurrentie dus. Melkert maakte duidelijk dat daarvan geen sprake mag zijn en dat alle eventuele klachten over misbruik, ook in andere sectoren, grondig worden onderzocht.
De Melkert-banen zijn het eerste signaal dat er iets van een interdepartementaal sportbeleid gloort. Maar de afstemming tussen Volksgezondheid, Welzijn en Sport en andere ministeries laat nog sterk te wensen over. Dat blijkt ook uit de 'integrale' sportnota, vindt de PvdA-fractie. Kamerlid Mieke Sterk noemde vooral de inbreng van Onderwijs, Cultuur en Wetenschappen benedenmaats.
Al evenveel gemor klonk over het overheidsbeleid inzake het bewegingsonderwijs. Oud-staatssecretaris Joop Worrell dacht dat het 'onzalige' besluit om het vakonderwijs l.o. op de basisschool af te schaffen en uit het rooster van MBO en hogere middelbare school-klassen te schrappen, niet meer terug te draaien valt. Maar Sterk wenst die afschaffing niet 'als een gelopen koers' te aanvaarden. De PvdA lijkt in elk geval van zins, 'nu sport op de agenda van paars staat', ook het vakonderwijs lichamelijke opvoeding weer op de agenda te krijgen.
Maar ook de samenhang tussen jeugd- en jongerenbeleid, volksgezondheid, preventiebeleid en wat dies meer zij, zou volgens de PvdA veel duidelijker tot uitdrukking moeten komen in plannen en ideeën van de rijksoverheid. De 'gewone' sportclub komt in de knel, door kadervergrijzing, een toestroom van nieuwe taken en niet in de laatste plaats door gemeentelijke bezuinigingen en tariefsverhogingen.
En dan kunnen sport en overheid zich nog zo inspannen om de beoefening ervan te stimuleren, voor de financieel zwakkere groepen is de onbetaalbaarheid steeds meer een reden om af te haken.

