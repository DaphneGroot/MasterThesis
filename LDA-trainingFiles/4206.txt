	Gevangene van zijn eigen politieke strategie OPENHARTIGE MEMOIRES VAN EGON BAHR
	'IK VOEL MIJ Duitser en dat betekent dat mijn patriottisme niet ophoudt bij de grenzen van de Bondsrepubliek.' Dit zei de socialistische Duitse politicus Egon Bahr enkele jaren voor de Duitse vereniging van 1990. De rode draad in het naoorlogse politieke denken van deze strateeg achter Willy Brandts Ostpolitik is het streven naar hereniging.
Omdat hij zich 'bedrogen' voelde door Adenauers buitenlandse politiek (1949-1963), waarin hereniging geen prioriteit had, koos hij in de jaren vijftig voor de SPD. Verbijsterd over de lauwe westerse reacties op de bouw van de Berlijnse Muur kwam hij in 1961 tot de conclusie dat de status quo in Duitsland alleen kon worden doorbroken als de Duitsers zelf hun herenigingsbelangen zouden gaan behartigen.
Zo werd 1961 het geboortejaar van zijn concept Wandel durch Annherung, dat hij in 1963 in overleg met Brandt presenteerde: door erkenning van de naoorlogse realiteit konden de Berlijnse Muur en de Duits-Duitse grens in een proces van ontspanning doorlaatbaar worden. Via deze omweg van erkenning kon de status quo veranderd en het herenigingsdoel uiteindelijk bereikt worden. Als West-Duits onderhandelaar met Moskou en Oost-Berlijn bracht hij dit concept tussen 1969 en 1972 gedeeltelijk succesvol in praktijk.
Hoe belangrijk deze nieuwe politiek ten opzichte van Oost-Europa en de DDR ook geweest mag zijn, de weg naar hereniging bleek kronkeliger en hoekiger dan Bahrs rechtlijnige toekomstverwachting. Hoe Bahr zelf daarop terugkijkt, is uitvoerig na te lezen in zijn memoires Zu meiner Zeit. Hij was van 1945 tot 1960 journalist, en dat is goed te merken: hij kan schrijven en ook dat maakt het lezen van zijn openhartige herinneringen aantrekkelijk.
Vrijwel gelijktijdig met deze onmisbare bron over de Duitse kwestie sinds 1945 verscheen van Andreas Vogtmeier de goed gedocumenteerde studie Egon Bahr und die deutsche Frage. Vooral in combinatie bieden beide boeken een voortreffelijk inzicht in het politieke denken en handelen van deze sleutelfiguur van de Ostpolitik, die niet zelden een waas van diplomatieke geheimzinnigheid om zich heen creerde. Spottend is hij wel eens getypeerd als iemand die 'werkelijk belangrijke informatie zelfs voor zichzelf geheim hield'.
Bahr, die in 1922 in Thringen werd geboren, beleefde als opgroeiende jongen de opkomst van het nationaal-socialisme. In tegenstelling tot zijn vader, die in 1933 al voorspelde dat Hitlers machtsovername tot oorlog zou leiden, was de jonge Bahr enthousiast over Hitlers successen in de buitenlandse politiek van de jaren dertig. Ook nadat zijn eigen 'arische' afstamming niet 'in orde' was gebleken en zijn directe familiaire omgeving door antisemitische maatregelen was getroffen, verminderde zijn sympathie aanvankelijk niet, zoals hij zelf schrijft. Als soldaat had hij het geluk te overleven, ook nadat zijn joodse afstamming was ontdekt en hij uit het leger was verwijderd. 'Na endlich', herinnert hij zich zijn reactie op het einde van de oorlog, dat voor hem zowel een nederlaag als een bevrijding betekende.
Ondanks de misdrijven van het Derde Rijk was zijn nationale trots na 1945 ongebroken, en mede daardoor voelde hij zich aangetrokken door politici als Kurt Schumacher (SPD) die tegenover de geallieerde bezetters niet zonder nationalistische ondertoon Duitse belangen bepleitten. 'Men biedt toch niets aan wanneer anderen je nodig hebben', sneert Bahr in zijn memoires naar Adenauer vanwege diens aanbod in 1949/1950 om bij te dragen aan de westerse defensie. In zulke situaties, aldus de latere toponderhandelaar, wacht men af tot men gevraagd wordt, omdat de prijs die de anderen moeten betalen, dan hoger uitvalt.
Dat mag in het algemeen juist zijn, maar de Duitse situatie van de vroege jaren vijftig was ingewikkelder dan Bahr met deze simpele les in diplomatie suggereert. Zo overschatte hij niet alleen herhaaldelijk de speelruimte van de toen nog bezette Bondsrepubliek. Tevens ziet hij over het hoofd dat ook Adenauer in de ogen van de bezettende mogendheden zijn eisen vaak veel te hoog opschroefde.
Bahrs nationale orintatie betekende overigens niet dat hij de hereniging via de weg van Duitse neutraliteit wilde bereiken. Herhaaldelijk wijst hij er terecht op dat een Oostenrijkse oplossing voor Duitsland vanwege het veel grotere Duitse geopolitieke gewicht ondenkbaar was. In zijn spannende beschrijving van zijn onderhandelingen met Gromyko over het Verdrag van Moskou (1970) blijkt ook steeds hoezeer hij zich ervan bewust was dat Duitse successen in de besprekingen met het Oostblok slechts mogelijk waren met de steun van de Amerikanen in de rug.
Hij was er sinds de jaren vijftig van overtuigd dat de NAVO en het Warschaupact uiteindelijk plaats zouden maken voor een Europees Veiligheidspact. Maar hij bleef tevens de realist voor wie de internationale machtsverhoudingen steeds het uitgangspunt van handelen bleven.
Zijn houding in de Duitse kwestie was onlosmakelijk gekoppeld aan het primaat van Europese veiligheid en stabiliteit. Nooit zou het Westen de stabiliteit in de DDR of in andere Oost-Europese landen op het spel mogen zetten. Zoals voor veel Duitsers was ook voor hem de mislukte opstand in de DDR van 17 juni 1953 in dit verband een bepalende ervaring.
Als politiek redacteur bij de RIAS (Rundfunk im amerikanischen Sektor) in Berlijn maakte hij als weinig andere West-Duitsers deze opstand van dichtbij mee. Toen een afvaardiging van de demonstranten bij hem op de redactie kwam met het verzoek de Oost-Duitsers via de radio op te roepen zich bij de stakingen aan te sluiten weigerde hij aan dat verlangen te voldoen.
'Met welk recht konden wij mensen tot daden oproepen die geen succes konden hebben, terwijl we wisten dat wij deze mensen ook niet zouden kunnen helpen?', schrijft hij ruim veertig jaar later in zijn memoires. Wel was hij bereid in de berichtgeving over de stakingen de eisen van de Oost-Duitse demonstranten (onder meer verlaging van de productienormen en vrije verkiezingen) op te nemen.
Nog voorzichtiger waren overigens de Amerikanen. Nadat Bahr de eisen van de stakers had uitgezonden, stormde zijn Amerikaanse chef de redactie binnen met opdracht van hogerhand daar onmiddellijk mee te stoppen. De machtigste man in de Bondsrepubliek van dat moment, de Amerikaanse Hoge Commissaris John McCloy, had woedend opgebeld met de vraag of de RIAS bezig was de Derde Wereldoorlog in gang te zetten.
Na vijftien jaar journalistiek werd Bahr in 1960 woordvoerder van Willy Brandt, in die periode burgemeester van West-Berlijn. Daarmee begon een langdurige politieke samenwerking en een persoonlijke vriendschap die tot Brandts overlijden in 1992 bleef bestaan. Tijdens deze jaren was steeds sprake van een duidelijke taakverdeling: Brandt, in Bahrs memoires vaak slechts aangeduid als 'der Freund', was de voorzichtige, de tastende en de politiek verantwoordelijke. 'Versuch mal', zei hij regelmatig, en dergelijke aansporingen sloten goed aan bij Bahrs ongeduldiger temperament en bij diens behoefte proefballonnen te lanceren om de reacties van politiek en pers te testen.
Terecht constateert Vogtmeier dat die rollen werden omgedraaid op het moment dat hun beider droom van Duitse eenwording waarheid werd. In de herfst van 1989 stuurde Brandt nadrukkelijk op hereniging aan: nergens was vastgelegd, aldus de erevoorzitter van de SPD, dat de Duitsers zouden moeten wachten 'bis irgendwann ein gesamteuropischer Zug den Bahnhof erreicht hat'.
Bahr daarentegen was terughoudend en voor hem bleef Duitse eenwording slechts denkbaar als sluitstuk en bekroning van een nieuw Europees veiligheidssysteem zonder NAVO en Warschaupact. Zijn vrees voor instabiliteit in Europa was zo groot dat hij nog in september 1989 waarschuwde het thema hereniging zelfs maar in het openbaar aan de orde te stellen.
'Ik was blind voor de situatie, toen die zich onverwacht voordeed', geeft hij onverbloemd toe. Ook erkent hij dat hij door zijn fixatie op stabiliteit de burgerrechtenbeweging in de DDR te lang links heeft laten liggen. Het komt weinig voor dat politici in hun memoires zo openhartig zijn, en ook dat maakt zijn boek tot aantrekkelijke lectuur.
Het is niet zonder tragiek dat de man voor wie het doel van de Duitse eenheid decennialang drijfveer was geweest, op het verkeerde been stond toen het plotseling zo ver was. Dat doet aan zijn grote historische verdienste in de jaren zestig en zeventig niets af, maar toont wel aan hoezeer Bahr de gevangene van zijn eigen concept was geworden. Misschien ligt in dat gebrek aan flexibiliteit het verschil tussen een pragmatische strateeg en een staatsman.
Friso Wielenga
Egon Bahr: Zu meiner Zeit.
Karl Blessing Verlag, import Nilsson & Lamm; 604 pagina's;  77,05.
ISBN 3 89667 001 8.
Andreas Vogtmeier: Egon Bahr und die deutsche Frage.
Dietz Verlag; 400 pagina's;  65,60.
ISBN 3 8012 4070 3.

Foto
	Willy Brandt (rechts) in gesprek met Egon Bahr, 1984. FOTO ABC

