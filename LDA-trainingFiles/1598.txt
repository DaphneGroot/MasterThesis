	Zoals het fonds bij Generale clickt, clickt het nergens
	Clicken was de populairste beleggingsrage van 1996. Vorig jaar kwam een fors aantal fondsen op de markt, die koerswinsten vastleggen via een zogeheten click. Generale Bank was de eerste die deze Belgische uitvinding in Nederland introduceerde. Daarna volgden onder meer Robeco en Van Lanschot. In totaal haalden de clickfondsen bijna een miljard gulden uit de markt.
Het succes smaakt naar meer. Deze week kwam pionier Generale Bank met een nieuw clickfonds. Ook dit fonds belegt in het mandje van aandelen dat is opgenomen in de AEX-index, de graadmeter van de Amsterdamse beurs.
Het nieuwe fonds kent niet twee clicks, maar drie. De koerswinst wordt vastgelegd als de AEX-index in de komende vijf jaar met 15 procent is gestegen, met 30 procent en met 50 procent. Het eerste clickfonds van Generale Bank kende slechts twee clicks, bij 25 en bij 50 procent koerswinst.
Hoe meer clicks, hoe veiliger. Piet Veldhuisen, directeur fondsenbeheer Generale Bank, stelt dat de beurs vorig jaar 'gigantisch is gestegen'. 'Beleggers zijn daardoor banger geworden voor een correctie. Het is vooral om psychologische redenen dat we een extra beveiliging hebben gemaakt op 15 procent.'
Maar ook: hoe meer clicks, hoe duurder het fonds. Om koerswinst vast te leggen moet de fondsbeheerder een put-optie kopen, die het recht geeft de aandelen tegen een vastgestelde prijs te verkopen.
Generale Bank moet nu een extra optie kopen. Veldhuisen erkent dat deze extra optie het nieuwe fonds ook duurder maakt. 'Dat heeft niet alleen te maken met de extra click. Ook zijn de put-opties de laatste maanden duurder geworden. De beurs is volatieler geworden. Als de beurs zoals nu dagelijks fors stijgt of daalt, soms met 2 of 3 procent, dan stijgt ook de optie-premie.'
De kosten van het nieuwe clickfonds bedragen 13 procent van de inleg. Van een inleg van duizend gulden resteert dan maar 870 gulden voor beleggen in aandelen. Bij het vorige clickfonds bedroegen de inschrijvingskosten en kosten van de opties 'slechts' 11 procent.
Maar Veldhuisen ontkent dat de belegger maar 870 gulden terugkrijgt wanneer de beurs vijf jaar lang niet in beweging komt. De put-opties hebben namelijk ook een marktwaarde, al loopt die op den duur wel terug. 'Wie morgen uitstapt, krijgt toch 950 gulden terug.' Verder krijgt de belegger bij Generale dividend, anders dan bij sommige andere clickfondsen. 'Nu ligt het dividendrendement op 2,7 procent per jaar. Over vijf jaar benadert de belegger dus automatisch weer dat bedrag van duizend gulden.'

