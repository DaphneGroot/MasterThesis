	Minister Wijers van Economische Zaken wil met extra geld voor onderwijs het kennisniveau in de economie verhogen    'We bereiden de jeugd onvoldoende voor op de toekomst'
	Van onze verslaggever
Mike Ackermans
 DEN HAAG
Minister Wijers van Economische Zaken gaat over de investeringen in de economie van Nederland. Die moeten stijgen. Het kabinet heeft aangekondigd dat het met grootse plannen komt , Wijers zelf rept graag over een nieuw 'deltaplan' voor Nederland. Een plan dat het volgende kabinet na 1998 moet gaan uitvoeren.
Eventueel mt Hans Wijers. 'Stel dat D66 een rol speelt in de komende formatie en ik word gevraagd. Dan bekijk ik het programma, en de samenstelling van het nieuwe kabinet. Ik sluit niet uit dat ik het zou doen.'
Diverse collega's van Wijers legden onlangs hun verlangens voor de investeringsplannen op tafel. Ambtenaren telden de wensen op en kwamen op een lijst van liefst 110 miljard gulden, uit te geven tot 2010. Wijers: 'Dat is een lijst met rijp en groen door elkaar. Maar die is natuurlijk niet serieus. De overheid zal veertig tot vijftig miljard gulden moeten uitgeven, bovenop wat er al in de pijplijn zit. Dat is dan een deel van het totale investeringsbedrag. Ik ga ervan uit dat we er financiering van private partijen bij betrekken. Bijvoorbeeld voor de financiering van een tweede luchthaven, als die er komt.'
Tot nu toe buitelden ministers over elkaar heen met hun 'claims'; miljarden voor extra openbaar vervoer en tunnels, investeringen in het milieu of het onderwijs. Wijers' departement bleef stil. Nu geeft Wijers ook niet het grote geld uit: 'Ik moet vooral de discussie erover stimuleren.' Maar ook hij heeft een plan: het verbeteren van de kennisinfrastructuur, het niveau van de kennis in de economie. Daar valt een hoop te doen, met name via beter en moderner onderwijs.
Hij vond collega Ritzen van Onderwijs aan zijn zijde. De introductie van de computer, Internet en moderne leermiddelen in het onderwijs vlot niet echt. Vandaar een grootscheepse poging om de achterstand op het buitenland in te lopen. 'Het is gepast om je daar zorgen over te maken. We bereiden de jeugd onvoldoende voor op dat verschijnsel van de toekomst, de elektronische snelweg. We moeten in het basisonderwijs beginnen, en vervolgens zullen we het middelbare onderwijs erin moeten betrekken. Het is een majeure investering, die vooral zit in de training van leraren en de ontwikkeling van de software. '
Naast deze investeringen moet er geld naar de bekende doelen: openbaar vervoer in de Randstad, milieu, het spoor. Wat Wijers betreft gaat het heus niet naar asfaltwegen alleen. 'Het is voor mij de vraag of de delta-investeringen wel voor het overgrote deel naar nieuwe wegen moeten gaan. Ik deel de suggestie niet als zou dit kabinet daar de hoofdaccenten willen leggen. We zullen ook fors in kennis moeten investeren, bijvoorbeeld van het ondergronds bouwen.'
Om ellenlange discussies en spanningen in de politiek te voorkomen, wil Wijers dat de grote keuzes al worden gemaakt tijdens de komende formatie. Zodat het nieuwe kabinet onbelemmerd aan de slag kan. Die uitruil van projecten is ook al voorgesteld door VVD-leider Bolkestein. 'Ik ben het daarmee eens. Een kabinet is anders veel te veel tijd kwijt aan individuele beslissingen.'
Hij noemt onderwerpen die voor de ruil in aanmerking komen: de verhouding tussen investeringen in openbaar vervoer en autowegen; de keuze tussen bredere wegen of aanleg van nieuwe wegen; projecten als de hogesnelheidslijn naar Duitsland en de extra spoorlijnen naar noord Nederland; uitbreiding van Schiphol of een tweede luchthaven; een extra baan in de Noordzee, het Markermeer of bij Lelystad.
Of wellicht helemaal geen groei van het luchtverkeer meer, als Schiphol zijn maximale capaciteit (44 miljoen passagiers per jaar) heeft bereikt. 'Dat is een vraag die we zullen bekijken, in alle volledigheid', zegt hij op gereserveerde toon. Maar vindt hij het een logische optie?
'Ik vind het erg onwaarschijnlijk om als Schiphol vol zit geen verdere groei mogelijk te maken. Natuurlijk kunnen andere partijen daar anders over denken. Ik zal ook goed moeten beargumenteren waarom het wl moet. Het kabinet moet met een overtuigend verhaal komen.'
Hij wijst naar de discussie over Nederland als 'brainport': geen investeringen meer in vervuilend vervoer maar wel in kennis. 'Wie kiest voor Nederland als brainport zet een zwaar accent op de groei van hoogwaardige dienstverlening. Prima. Maar die dienstverlening internationaliseert in toenemende mate. Is zo'n strategie wel geloofwaardig als je geen luchthavencapaciteit aanbiedt? Brainports betekenen ook dat steeds meer internationale bedrijven hun regionale hoofdkwartieren hier vestigen. Dat willen we ook. Maar een eersteklas luchtverbinding is daarvoor een absolute voorwaarde.'
Vraagstukken als vervuiling en overlast voor omwonenden moeten ook aan de orde komen. 'Daar gaat de discussie over.' Maar 'we doen het nu in die groeisectoren goed, en Schiphol is daar een van de oorzaken van. Als we meer willen zullen we de benodigde groei moeten faciliteren.'
Hij wil de indruk wegnemen dat hij de koning van de onbelemmerde economische groei is. 'Ik heb altijd een getal van 3 procent groei over langere termijn genoemd. Maar groei is geen doel, slechts een middel. We hebben al de zwaarste bevolkingsdruk met de bijbehorende milieudruk ter wereld. Met 3 procent kunnen we de doelstellingen voor meer werk samen net laten gaan met het doel dit land leefbaar te houden. Met meer groei zal dat heel lastig worden.'

Foto
	Minister Wijers. FOTO WIM RUIGROK - DE VOLKSKRANT

