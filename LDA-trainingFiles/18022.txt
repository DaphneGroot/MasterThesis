 WERELDHAVE WAARDEERDE PORTEFEUILLE OP. 
 DEN HAAG, 17 jan (Reuter) - Wereldhave NV heeft haar vastgoedportefeuille in locale valuta in 1996 per saldo met 1,5 procent opgewaardeerd, zo heeft het fonds meegedeeld. 
 In 1995 was er nog een afwaardering met 2,5 procent. 
 Afgezien van het indirecte resultaat werd in 1996 een voorlopig direct beleggingsresultaat geboekt van circa 121,5 miljoen gulden, ruim zeven procent meer dan de 113,3 miljoen die in 1995 werd verdiend. 
 Wereldhave verwacht een winst per aandeel van 7,55 gulden, vergeleken met 7,42 in 1995. 
 Inclusief het saldo positieve koersverschillen, vooral een gevolg van de gestegen koersen van het pond sterling en de Amerikaanse dollar, bedroeg de intrinsieke waarde per gewoon aandeel op 31 december 1996 ongeveer 101,35 gulden (voor winstverdeling) tegen 93,46 gulden eind 1995. 
 Wereldhave verkocht in het vierde kwartaal een kantoorgebouw in Den Haag voor een opbrengst die op het niveau van de boekwaarde van eind 1995 lag. 
 Als ontwikkelingsproject is een kantoorgebouw in Brussel gekocht. Het gebouw wordt geheel gerenoveerd en de oplevering is voorzien in het voorjaar van 1998. 
 Inclusief de renovatie is met deze investering een bedrag gemoeid van circa 94 miljoen gulden. 
 Ook is eind 1996 overeenstemming bereikt over de verkoop van een ander kantoorpand in Brussel waarbij de verkoopopbrengst boven de boekwaarde van eind 1995 lag. 
 De verkoop van Carnaby Estate in Londen zal volgens Wereldhave begin volgende maand worden geefectueerd. De verkoopopbrengst bedraagt, na aftrek van kosten, ruim 265 miljoen gulden en ligt daarmee volgens de directie "beduidend" boven de boekwaarde van eind 1995. 
 In Texas is een stuk grond aangekocht waarop door Wereldhave een apartementencomplex met zo'n 325 voor verhuur bestemde wooneenheden zal worden ontwikkeld. 
 De oplevering wordt medio 1998 voorzien. Met deze investering is een bedrag gemoeid van circa 30 miljoen gulden. 
 Wereldhave zal haar definitieve jaarcijfers over 1996 en het dividendvoorstel bekend maken op dinsdag 25 februari 1997 voor beurs. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
