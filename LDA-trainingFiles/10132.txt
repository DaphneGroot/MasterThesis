Mercuryprogramma.
Mercury-capsule met de ontsnappingsraket er nog op
Het Mercuryprogramma was het eerste programma van de Verenigde Staten voor bemande ruimtevaart en had als doel de eerste Amerikaanse ruimtevaarders in een baan om de aarde te brengen, bestudering van functioneren en gedrag van de mens in de ruimte, en de capsule inclusief astronaut veilig op aarde te laten terugkeren.
Het Mercury-programma is genoemd naar de Romeinse god Mercurius, en heeft geen verband met de planeet Mercurius.
In het kader van het Mercury-project zijn een aantal onbemande en bemande ruimtevaartuigen gelanceerd. De onbemande lanceringen betroffen testvluchten, met in enkele gevallen een chimpansee aan boord.
De Mercury-capsules waren zeer kleine eenpersoons-ruimtevaartuigen. Ze waren volledig vanaf de grond bestuurbaar, voor het geval dat de astronaut onwel zou worden.
Voor de Mercury-vluchten werden drie verschillende draagraketten gebruikt, de Little Joe, de Redstone, en de Atlas. De Little Joe- en de Redstone-raketten werden gebruikt voor ballistische vluchten, de Atlas-raketten voor vluchten in een baan om de aarde. De Atlas-raketten waren oorspronkelijk bedoeld voor kernkoppen en moesten worden versterkt om de Mercury-capsules te kunnen dragen.
Voor de bemande Mercury-vluchten werden zeven voormalige testpiloten van de Amerikaanse luchtmacht geselecteerd, de zogenoemde Mercury Seven: Alan Shepard, Virgil Grissom, John Glenn, Scott Carpenter, Wally Schirra, Gordon Cooper en Donald Slayton. Zes van de zeven hebben een Mercury-vlucht uitgevoerd, Donald Slayton werd medisch afgekeurd maar heeft later gevlogen in het kader van het Apollo-Sojoez-testproject.
Daarnaast vonden 20 onbemande lanceringen plaats, die niet allemaal slaagden.
Gunning en kosten.
Op 26 november 1958 werd het programma officieel project Mercury gedoopt, waarna op 9 december van datzelfde jaar een order voor negen Atlas-raketten werd geplaatst. Vele bedrijven toonden interesse in de bouw van de capsule. Zo'n 20 bedrijven wilden een offerte uitbrengen, maar slechts 11 daarvan deden dit daadwerkelijk voor de sluitingsdatum van 11 december 1958. Uiteindelijk gunde NASA de opdracht aan Douglas Aircraft Company, die op 1 april 1960 de eerste Mercurycapsule afleverde. De ideale capsulevorm bepaalde men aan de hand van windtunneltesten, waarin 70 modellen werden beproefd.
Omgerekend naar het prijspeil van 1958 bedroegen de totale kosten van het Mercuryprogramma ruim 360 miljoen euro.
Chronologie van het Mercury-programma.
"Voor verklaring van de afkortingen die in de aanduidingen van de vluchten worden gebruikt, zie onderaan de lijst."
Verklaring van de afkortingen die in de aanduidingen van de vluchten worden gebruikt
De zevende bemande Mercury-vlucht Mercury MA-10 werd afgelast omdat ruimtevaarder Donald Slayton werd afgekeurd wegens hartruis. Na Mercury startten de Amerikanen met het Geminiprogramma.
Het Mercury-project werd in 1983 verfilmd als "The Right Stuff" door regisseur Philip Kaufman, met in de hoofdrollen Sam Shepard, Scott Glenn, Ed Harris, Dennis Quaid, Fred Ward, Barbara Hershey, Kim Stanley en Veronica Cartwright.
