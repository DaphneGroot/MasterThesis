	Gladjes, maar Leonardo da Vinci past goed op een cd-rom
	Groot was de verontwaardiging toen de Codex Leicester, een fascinerend handschrift van Leonardo da Vinci dat honderden jaren in handen was geweest van een adellijke Britse familie, in 1994 werd gekocht door een onmiskenbare representant van de nouveau riche. Een Amerikaan nota bene. En nog wel een beroerd geklede en nog sjofeler gekapte technocraat, die, voor zover bekend, niet eerder buitengewoon veel blijk had gegeven van belangstelling voor andere cultuur dan die van hamburgers, dieet-cola en de benen van Michelle Pfeiffer.
Europa gruwde en sprak er schande van.
Inmiddels heeft Bill Gates laten zien dat alle opwinding van toen tamelijk overdreven was. De oprichter, president en grootaandeelhouder van Microsoft heeft de Codex niet, zoals werd gevreesd, weggeborgen in een la van zijn bureau om er zelf van tijd tot tijd handenwrijvend naar te kunnen kijken. De 36 zestiende-eeuwse vellen met aantekeningen en meer dan driehonderd schetsjes van Leonardo worden met regelmaat tentoongesteld, onlangs in het American Museum of National History, en midden vorig jaar nog in Rome.
Gates kocht het manuscript - dat naar zijn toenmalige eigenaar vanaf 1980 Codex Hammer heette - voor 31,8 miljoen dollar, maar lijkt er nu toch ook geld aan te gaan verdienen. Want het manuscript, dat zijn oude, Britse naam terugkreeg, is de ziel van een cd-rom die is vervaardigd door Corbis, een door Gates al in 1989 opgerichte multimedia-uitgever, grootverzamelaar van digitale beeldrechten en trendsetter op het gebied van elektronisch copyright.
Corbis is eigenaar van een enorm archief met honderdduizenden gedigitaliseerde foto's en afbeeldingen. Dagelijks komen er duizenden bij, meldt het bedrijf. Die collectie wordt ontsloten via een eigen website en met cd-roms, en moet uiteindelijk ook bewegende beelden gaan bevatten. Eerder verschenen al cd-roms over de kunstenaar Paul Czanne en over populair-wetenschappelijke onderwerpen als vulkanen of de Amerikaanse ontwikkeling van de atoombom.
De Leonardo-cd-rom verscheen eind vorig jaar in de Verenigde Staten en is het overtuigende bewijs van Gates' stelling dat technologie, in het bijzonder computertechnologie, waarachtig iets kan toevoegen aan kunst. Want het meest verbluffende aan de uitgave is het feit dat het vage, zelfs voor deskundigen lastig leesbare handschrift van een laat-middeleeuws Italiaans genie plotseling kan worden ontcijferd, terwijl de lezer het gevoel houdt dat hij zowat over de originele vellen gebogen staat.
Het verhaal over Leonardo (1452-1519) is uiteraard gladjes aangekleed met biografisch materiaal over 'het wonder van de Renaissance'. Er staan foto's, schilderijen en schetsen op die door beschaafd Engels, en beslist geen Amerikaans, sprekende wetenschappers van commentaar zijn voorzien. De cd-romgebruiker hoort documentaire-stemmen en verantwoorde, maar kabbelende tussen-kunst-en-kitsch-muziek. Alles even eenvoudig toegankelijk. Maar het hart van de uitgave is uiteraard niet het digitale plaatje van de Mona Lisa, of de schilderijen die moderne kunstenaars als Andy Warhol hebben gemaakt naar dat beroemdste aller vrouwenportretten. Het gaat eigenlijk alleen om de Codex Leicester.
Daar, bij de tussen 1506 en 1510 aan twee kanten volgekrabbelde vellen, wordt optimaal gebruikgemaakt van de technische mogelijkheden. Wie klikt met de muis ziet een pagina handschrift, kan een fragment uitvergroten, en proberen het van rechts naar links te lezen, precies zoals het door Leonardo is geschreven. Omdat bijna iedereen daar onoverkomelijke problemen mee zal hebben, is de tekst eenvoudig te spiegelen. Uiteraard blijft het dan eeuwenoud, wetenschappelijk Italiaans. Maar ook daar is iets op gevonden: er kan een 'venster' over het handschrift worden geschoven waarop een leesbare Italiaanse transcriptie te zien is, of meteen maar de Engelse vertaling.
Een ander snufje is het venster waarmee getoond wordt hoe Leonardo schreef, hoe springerig zijn gedachten waren. Misschien had die manier van denken en redeneren nog verder ontrafeld kunnen worden met hypertext-technieken. Die lenen zich immers bij uitstek voor het analyseren van teksten aan de hand van kruisverwijzingen. En je kunt je afvragen waarom een cd als deze niet veel meer bewegende beelden bevat, een Italiaans landschapje bijvoorbeeld of iets meer documentaire. Maar dat zal wel op even grote praktische en financile bezwaren stuiten als een Nederlandse vertaling.
Henk Blanken
Leonardo da Vinci, Corbis. Prijs:  79,95.

Foto
	Passage uit de Codex Leicester

