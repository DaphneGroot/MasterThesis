	Lege zin verhoogt het kijkgenot
	U zou zelf eens een uur of tien achtereen moeten praten. Als je mij drie uur mijn gang laat gaan - dat komt voor, drank maakt meer los dan goed voor je is - komen er ook veel foute en lege zinnen uit.
'Een zeer, zeer helle tocht.' 'Hagen zit in een wak, zoals dat heet.' De foute of belachelijke zin, ze deden me niks. Of toch: ze verhoogden het kijkplezier. De NOS-verslaggeving tijdens de Elfstedentocht was prima.
Waarom die Frank Snoeks en Herbert Dijkstra uren achtereen praten is mij onbekend. Voor mij hoeft het niet; het zal met tv-wetten te maken hebben. Gaan anders die miljoenen kijkers, na aan hun afstandsbediening te hebben gepeuterd, allemaal tegelijk Hilversum bellen?
Natuurlijk ging er wel iets fout. In alle vroegte keken we maar we zagen niets. Eindelijk, om 07.35 uur, kregen we de namen van de koplopers op kaart in beeld. Die van de poursuivants niet. De NOS moet bezuinigen van Nuis. Wie op het Friese ijs was zonder zaktelefoon was van de NOS.
De NOS miste wel eens een vitale ontsnapping of een belangrijke valpartij, maar gaf zoveel moois.
Het mooie van live-tv is dat er niet in geknipt wordt. (dat bedoel ik; zo'n leeg zinnetje floept er gauw uit). Bij live-tv zie je dat verslaggevers vaak een andere wedstrijd zien dan de sporters zelf. Het is Koot en Bie op één van hun Simpelpee's waarin Koot de geëngageerde verslaggever speelt en Bie een staker.
Ik parafraseer: 'Hoi joh. Hoi. Rouwrandnagelkerel. Voelt het pokken? Staken? Pest-pokken?' Bie: 'Nee hoor, mijnheer, het gaat wel. We krijgen broodjes van de bond.'
Afgelopen zaterdag, direct na de finish. Evert ten Napel denkt winnaar Angenent een fijne toekomst te kunnen voorhouden: 'Henk! Henk! Word je nu een bekende Nederlander?' Er treurt een held: 'Ik denk het wel. Ik kan er niks meer aan veranderen.'
Pieterse komt binnen. Evert: 'Hans! Je bent zevende' De uit de hel teruggekeerde: 'Achtste.' Ha, daar is Ruitenberg. Evert: 'Henri! Toen je broer René viel knakte er wat bij jou.' Henri: 'Ik heb René niet zien vallen.' Emile Schelvis, bij Oudkerk, waar het een dodenakker á la Timisoara schijnt te zijn: 'Meneer! Kunt u nog enkele woorden uitbrengen?' 'Ja, wat dan?' 'Eh..nou, waar u vandaan komt.' 'Purmerend. Maar ik ben net ook al geïnterviewd.'
Nee, het écht ergerlijke krijgen we nog. Deze week, tijdens het interbellum (van 13 tot 19 januari is het Marco Borsato-week) gaan de griezels toeslaan. In de dagbladen gaan wetenschappers uitleggen waarom de mens sport en wat er zo eng is aan nationalisme. Pas vooral op voor de bijdragen van mensen die ook 'publicist' blijken te zijn.
Marcel van Lieshout

