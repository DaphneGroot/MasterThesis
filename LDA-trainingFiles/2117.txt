	Een flamboyante garantie voor succes
	Was Van Velde niet te vroeg in vorm?
Kan Van Velde wereldkampioen worden?
Zie je overeenkomsten tussen Van Velde en Dan Jansen?
Hoeveel jaar geef je jezelf om Van Velde naar de top te brengen?

STOICIJNS, schijnbaar geen moment in verlegenheid gebracht door het spervuur van vragen aan zijn adres, legt Peter Mueller uit hoe de ontwikkeling van zijn pupil verloopt. Uitvoerig en bereidwillig klinken zijn antwoorden, maar wie de zinnen ontleedt, ontdekt dat gedetailleerde uitleg achterwege blijft. Om eerlijk te zijn, kan hij dat niet helemaal ontkennen. 'Ik wil niet onbeleefd zijn, maar ik heb geen zin in eindeloze discussies.'
Peter Mueller heet een succestrainer te zijn, waarvan successen met Dan Jansen en Bonnie Blair getuigen, en in een welhaast desperate poging om Van Velde naar vergelijkbare hoogten te tillen heeft de KNSB de 42-jarige Amerikaan voor twee jaar onder contract genomen. Ze zijn aan het goede adres laat Mueller zich tijdens het interview een keer ontvallen. 'Ik weet dat de verwachtingen hoog zijn. Geen probleem, ik begin niet aan opdrachten die ik als onmogelijk beschouw.'
Veertien dagen terug, tijdens het NK in Groningen, heeft Mueller de eerste voorzichtige aanvallen op zijn werkwijze te verduren gehad. Na een weliswaar indrukwekkend voorseizoen werd Van Velde daar van zijn titel beroofd en gesterkt door de winst van Jan Bos zag diens coach Leen Pfrommer zijn kans schoon op te merken dat Mueller echt niets meer van sprinten weet dan Nederlandse trainers. Vooralsnog bijt de Amerikaan niet terug.
Mueller: 'Ik laat me niet bij de eerste de beste gelegenheid uit de tent lokken, dat is verspilde energie. In Groningen was ik een loser en dan moet je geen goedkope excuses zoeken om het verlies goed te praten. D t was Pfrommer zijn weekeinde. Maar op de lange termijn ben ik een winner. Ik ben een half jaar met dit team op stap en al meer dan vijftien jaar trainer. Denk je dat ik na n teleurstellend nationaal kampioenschap twijfel aan mijn aanpak?'
Peter Mueller staat te boek als een flamboyante persoonlijkheid, wiens grillige maar kleurrijke gedrag de indruk wekt van een bijna zorgeloze avonturier. Maar op het ijs is Mueller een ander persoon, een zelfverzekerde individualist met een ijzeren discipline. En voor een zoon van ouders die begin jaren vijftig emigreerden van Breslau (het huidige Wroclaw in Polen) naar de Verenigde Staten is dat geen toeval. 'Mijn mentaliteit zal zeker iets te maken hebben met mijn roots.
'Mijn ouders spraken geen woord Engels en moesten een heel nieuw leven opzetten. Ze werkten zestig uur per week, zonder ooit rijk te worden. Maar ze gaven ons wel een goede jeugd. Als je iets wilt opbouwen moet je hard werken. En als dat niet voldoende is, moet je nog harder werken. In de sport geldt hetzelfde. De winnaar is meestal degene die bereid is geweest de meeste pijn te lijden en de meeste arbeid te verrichten. Op het ijs moet je jezelf willen vermoorden.'
Op driejarige leeftijd kreeg Mueller in Mequon, Wisconsin een paar schaatsen ondergebonden. 'We hadden in die dagen geen geld voor dure sporten, maar een bevroren vijver is gratis.' Ruim tien jaar later betaalden zijn ouders een ticket naar Europa en de huur van een kamer in Inzell, opdat hun zoon zijn droom kon verwezenlijken. 'In 1968 zag ik de Olympische Spelen van Mexico op tv. Ik was veertien en het idee dat ze het volkslied alleen voor jou spelen, maakte een geweldige indruk op me.
'In de Verenigde Staten waren geen goeie coaches. Je moest het zelf uitvinden. Alle goeie schaatsers gingen 's winters naar Inzell, dus moest ik daar ook naar toe. Ik had geen penny, mijn ouders betaalden vijfduizend dollar. Als je ouders zoveel geld voor je uitgeven, laat je het wel uit je hoofd om je tijd te verkwisten. Ik keek naar de toppers en probeerde na te doen wat zij deden. Erhard Keller (Duits sprinter) was mijn grootste voorbeeld.
'Techniek was mijn sterke punt. Ik was een magere, tengere jongen. Op kracht kon ik normaal gesproken niet winnen. Daarom perfectioneerde ik mijn techniek, maar de krachttraining heb ik nooit verwaarloosd. Ik heb ontelbare uren in het krachthonk gelegen, meer dan ik leuk vond. Een kampioen is iemand die zijn sterke punten perfectioneert en zijn zwakke punten het beste weet te compenseren.'
Al die inspanningen betaalden zich op 2 februari 1976 uit, toen Mueller in Innsbruck de eerste Olympisch kampioen op de duizend meter werd. 'Ik schaatste die dag helemaal niet zo geweldig. Het was meer vechten dan schaatsen. Maar dat had ik me in die jaren daarvoor aangeleerd. Ik kon vertrouwen op mijn techniek, maar als ik die onverhoopt even niet optimaal kon benutten, was ik nog niet geklopt. Ik werd Olympisch kampioen op karakter.'
Die mentale hardheid - 'de absolute wil om iets te bereiken' - vormt in zijn ogen het voornaamste verschil tussen Amerikaanse topsporters en de vedetten in Nederland. Talent ziet hij genoeg, meer dan genoeg zelfs, maar de vereiste instelling om naar de hoogste tree van het erepodium te klimmen, daar ontbreekt nog wel eens wat aan. 'Nederlanders zijn te gevoelig, te snel tevreden.
'Veel Nederlandse schaatsers beginnen aan een wedstrijd met een defensieve instelling. Als ik niet val en als ik geen slechte dag heb, zit ik in ieder geval bij de beteren. Om kampioen te worden, moet je verder durven kijken dan je grenzen. Om kampioen te worden moet je in de eerste plaats geen angst hebben om kampioen te zijn. Ook geestelijk moet je risico's durven nemen.
'KC Boutiette heeft het. Ik zie het in zijn ogen, its burning inside. Hij praat er niet over, maar hij wl een Olympische titel, hij wl wereldkampioen worden. Niet zomaar willen, maar cht willen. Kijk naar hem in de trainingen en kijk dan eens naar de rest. Ik zie niemand die zo gedreven is als hij. Het is niet zo dat elke Amerikaanse sportman dat heeft, natuurlijk niet, maar het is wel frappant dat je die instelling meer bij Amerikanen aantreft. Je moet niet bang zijn dat je je eigen ambitie niet kunt verwezenlijken.'
Sommigen worden als een winner geboren, bij anderen laait het vuur pas later op. 'Je kunt het ontwikkelen, zoals ik.' En met Van Velde ziet Mueller hetzelfde gebeuren. In de zomer maakte hij kennis met een schaatser die weliswaar twee imposante bovenbenen als wapens meedroeg, maar die het geloof in eigen kunnen ogenschijnlijk had verloren. Ruim zes maanden later ziet Mueller een nieuwe Van Velde. 'Hij loopt anders, hij praat anders.
'Je moet eigenlijk dag en nacht bij hem zijn om het te zien. Toen ik kwam was hij een beetje onverschillig. Alles was fine en allright. Een beetje iemand die het maar over zich heen laat komen. Nu praat hij anders, krachtiger, overtuigender. Bij het NK verloor hij zijn titel, maar hij was niet ongerust. En dat was geen pose. Hij weet dat we op de juiste weg zijn.'
De overeenkomsten tussen Van Velde en Jansen noemt Mueller frappant. 'Beiden introverte typen. Beiden grote talenten, maar daar zelf soms niet helemaal van overtuigd.' Zeven jaar werkt hij in totaal met Jansen. Tussen 1981 en '84 kneedde Mueller zijn meesterleerling tot een van de grootste stilisten op het ijs. En later, tussen 1991 en '94, voerde hij Jansen met een Spartaans trainingsregime naar de top van de Olympus. 'Jansen had zoveel tegenslagen gehad, hij was gewoon vergeten dat hij van nature een winner is. Het enige dat ik moest doen was de overtuiging terugbrengen.'
Illustratief voor de toewijding waarmee Mueller zich op de missie met Jansen stortte was het besluit van Bonnie Blair in 1993 om de samenwerking met Mueller te verbreken. Blair noemde de trainingen 'absurd hard' en zocht haar heil bij Nick Thometz. Op zijn beurt overlaadde Jansen zijn coach met lof. 'Mueller heeft me in alle opzichten de mogelijkheden gegeven Olympisch kampioen te worden.
Achtervolgd door de traumatische ervaringen rond de Olympische Spelen van Calgary, toen zijn zus stierf aan leukemie en hijzelf tweemaal ten val kwam, veranderde Jansen van een potentieel kampioen in een pathologisch twijfelaar. Mueller veranderde hem andermaal in een kampioen. 'Door hem heel hard te laten trainen, liet ik hem zien hoeveel kracht er wel niet in zijn lichaam zat. Jansen moest z'n eigen klasse opnieuw ontdekken.
'In 1992 zei ik tegen hem: ''jij gaat als eerste mens een 35'er rijden''. Sure, zei hij, maar in zijn ogen stond nee. Zijn persoonlijk record op dat moment was 36,45. Aan het eind van het seizoen reed hij in Calgary 36,41 en zei tegen me ''ik denk dat ik nog harder had gekund''. Ik weet het zeker, zei ik. De volgende dag schaatste hij 36,02. Hij kwam naar me toe en zei: ''het gaat gebeuren, ik ga een 35'er rijden''. We kwamen uit op 35,76.'
Iets vergelijkbaars heeft Mueller zijn huidige leerling, Van Velde, ingefluisterd. 'Gerard moet geloven in dingen die moeilijk te geloven zijn.' Dat hun aandacht zich toespitst op de duizend meter laat zich raden. 'Gerard wordt geen wereldkampioen. Zijn 500 meter is nog niet goed genoeg. Maar op de duizend meter is hij n van de besten in de wereld. Dit jaar heeft hij zijn eerste World Cup-wedstrijd gewonnen. Dat is mooi, maar niet goed genoeg. Het hadden er vijf of zes kunnen zijn.
'Zijn opening zit meestal tussen de 17,6 en 18,0, maar toch komt hij op de finish meestal maar tweetiende tekort. Dat betekent dus dat hij het verlies steeds aan zichzelf heeft te wijten. De grote jongens openen in 16,6. Gerard moet de eerste tweehonderd meter beter leren schaatsen. Hij hoeft niet eens super te openen, 17,2 is genoeg, en dan is-ie toch al een winner. Niemand gaat in de volle ronde zo hard als hij. Ik zeg je: Gerard heeft nog niet n keer zelfs maar in de buurt van zijn absolute vermogen geschaatst.'
Mueller heeft, naar zijn heilige overtuiging, de formule om de ruwe diamant uit Heerde te polijsten. En hij heeft geduld. 'Met Jansen moest ik jaren wachten, maar dankzij hem heb ik de overtuiging gekregen dat hard werken uiteindelijk altijd wordt beloond.' De KNSB gunt hem twee jaar om Van Velde naar een Olympische triomf op de kilometer te voeren. 'Dat is niet erg lang, maar het moet kunnen.
'Gerard en ik hebben een paar intensieve gesprekken gehad. Alle sprintcoaches weten wat hij kan, waaroe hij in staat is. Ik heb tegen hem gezegd: op de dag dat je zelf ontdekt welke macht in jou zit, ben je niet meer te stoppen. You have no limits. Misschien gebeurt het dit weekeinde, misschien over een maand bij het WK-afstanden in Warschau, misschien pas over een jaar. Maar het zal een keer gebeuren. We'll have our day in the sun, trust me.'

Foto
	Peter Mueller FOTO HARRY COCK

