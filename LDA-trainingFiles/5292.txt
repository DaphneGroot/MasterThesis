	Veldrijders eisen hogere vergoeding van KNWU
	ANP
DEN HAAG
De veldrijders die op 2 februari deelnemen aan de wereldtitelstrijd in MÃ¼nchen willen meer geld van de Koninklijke Nederlandse Wielerunie (KNWU). De zes renners krijgen nu een vergoeding van 400 gulden per persoon. Ze willen ongeveer 1600 gulden.
De Vereniging van Beroepswielrenners (VVBW) stuurt vrijdag namens de zes rijders een brief naar de bond waarin ze haar onvrede uit over het bedrag.
De KNWU heeft als sponsor voor de WK de Rabobank aangetrokken. De bank heeft 25 duizend gulden beschikbaar gesteld. 'Ons tegenvoorstel aan de KNWU is dat de renners minimaal 10.000 gulden van dit bedrag mogen verdelen', vertelde Gerrit Vixseboxse, secretaris van de VVBW. 'De KNWU moet zich realiseren dat ze te maken heeft met profs. Deze jongens leven er van.' Vixseboxse had gehoopt dat de wielerbond eindelijk wat waardering zou tonen voor de coureurs. 'De veldrijders doen het dit seizoen heel goed. De KNWU had dit kunnen belonen. Misschien dat we de bond via de Rabobank nog onder druk kunnen zetten. '
De secretaris van de VVBW denkt echter niet dat de renners zullen weigeren bij de wereldkampioenschappen te starten. 'Zover zie ik het niet komen.'

