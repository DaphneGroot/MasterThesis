	De maakbaarheid van het geluk
	EEN NOTOIR drankzuchtige familie brengt n matige drinker voort, die een gelukkig en succesvol leven leidt, terwijl zijn broers en zusters wegzakken in een dampend alcoholmoeras. Die ene zoon van de louche tweedehandsautohandelaar en een gokverslaafde moeder wordt hoogleraar psychologie, zijn broers eindigen in de bak, zijn zusters huwen een misdadiger. Incestplegers geven hun abjecte neigingen ongeschonden door aan de volgende generatie, op die ene misbruikte dochter na, die een beschermende moeder voor haar kinderen is, en directrice van een opvanghuis. Twee conservatief-burgerlijke echtelieden, in wier huis nooit n noot klassieke muziek klonk, zien met walging hoe hun zoon opgroeit tot een hoogbegaafde, en later wereldberoemde homoseksuele musicus.
Over zulke kinderen gaat Onverwoestbare kinderen van de Amerikaanse sociologe en psychotherapeute Lillian B. Rubin. Zij beschrijft daarin, in becommentarieerde interviews, acht levens die bloeien als rozen op een vuilnisbelt. Acht mensen die gemeen hebben dat zij al jong door het lot te grazen werden genomen, waarbij het lot steeds de vorm koos van een liefdeloos gezin. Alle acht ontdekten deze 'onverwoestbaren' al als kleuter in welke waanzin ze waren terechtgekomen. Ze besloten er niet bij te horen. Ze groeiden op, in de woorden van een van de genterviewden, 'als een hond in een poezengezin', en namen als puber, opengekrabd en opgejaagd, de benen. Een besluit dat in de ogen van de schrijfster, die veelvuldig put uit ervaringen in haar therapeutische praktijk, hun redding betekende.
Het patroon is bekend, zo niet uit het echte leven - iedereen heeft wel zo'n survivor in z'n vriendenkring - dan toch wel uit de literatuur. Het meest geijkte en sterkste romanpersonage aller tijden is zo'n worstelend, en na veel tegenslag en strijd glorirend buitenbeentje. Goed beschouwd is negentig procent van de hoofdpersonen uit autobiografische en kinderliteratuur 'hond in een poezenfamilie', fijnbesnaard prinsje tussen de lomperiken. Of het nu Remy, Ciske of Mathilda heet, het 'onverwoestbare kind' is een onverwoestbaar identificatiemodel.
Maar in de klinische psychologie - zegt Rubin - moet men van die na iedere dreun terugverende duikelaartjes niets hebben. Ze worden bij voorkeur genegeerd. Omdat ze de handzame theorie over de allesbepalende invloed van het gezin, en het deprimerende doorgeefluik-karakter ervan, logenstraffen. En omdat ze de klaagcultuur omzeilen, die brood verschaft aan de psychotherapeuten - die derhalve het slachtofferschap aanmoedigen.
'Onverwoestbaren' maken, onder gejuich van Rubin, een lange neus naar de hulpverlening. 'In een maatschappij waarin mensen hun slachtofferschap als een ereteken op de borst spelden, die steungroepen kent voor alle mogelijke klachten, was voor mij het luisteren naar de mensen wier levens opgetekend staan op deze pagina's een verademing.'
De sociologe Rubin gelooft heilig dat er meer meespeelt dan de doem van de ervaringen in de prille jeugd. Noch het gedrag van de moeder, noch de kaarten die geschud liggen in het DNA verklaren afdoende waarom de ene mens na de eerste tegenslag als buiten westen ligt, en de ander 'zeven keer valt en acht keer opstaat'.
Zij is ervan overtuigd dat klassenachtergrond, (sub)culturele verschillen en toevallige persoonlijke ervaringen een even grote rol spelen in de groei naar volwassenenheid, al worden die factoren 'veronachtzaamd door de geestelijke gezondheidszorg'. De acht survivors die zij interviewde voor dit boek, helpen Rubin bij haar aanval op het heersende therapeutendom; hun levens 'tarten de voorspellingen van deskundigen' en zijn een zuivere ondersteuning van haar theorie.
En er is nog een motief. Rubin is zelf een 'onverwoestbaar kind' dat uit zelfbehoud besloot buitenstaander te zijn. Geboren in een doodarm immigrantengezin, opgevoed door een bij vlagen psychotische, alleenstaande moeder die geen Engels sprak, kwam zij, opstandig bolleboosje, via de universiteit toch nog goed terecht. Zo niet haar broer, die zich neerlegde bij de bizarre eisen van de autoritaire moeder, en er niet in slaagde iets van zijn leven te maken.
Rubin wil dolgraag in een spiegel kijken. Bij anderen zoekt ze het antwoord op de Why me?-vraag, die behalve schuldgevoel ook trots en een vleugje koketterie verraadt. Het onverwoestbare kind is voor de lezer niet zozeer een studie, alswel een reeks heerlijke sprookjes over winners in de Amerikaanse samenleving. Van de goede afloop ben je verzekerd.
Er zijn drie soorten slachtoffers, betoogt de schrijfster. Je hebt mensen die hun ongeluk koesteren als een kostbaar bezit en onuitputtelijke smoezenbron; anderen verdringen hun pijnlijke verleden, dat zich echter ooit genadeloos komt wreken. Rubin recruteerde haar hoofdpersonen uit een derde categorie: mensen die zich de pijn en het kinderverdriet wel degelijk herinneren, maar hun 'leven richten op het overwinnen ervan'. Zij maken, als het ware, van de rotzooi vruchtbare grond.
Die keuze leidde tot adembenemende verhalen. Zoals het levensverhaal van Ana, kind van Mexicaanse dagloners, die vanaf haar kleuterjaren op het land moest werken en 's avonds werd mishandeld, maar hardnekkig bleef dromen van een gezin met mensen die van elkaar hielden. Of dat van Kevin, die terwijl zijn dronken ouders elkaar met messen achterna zaten, zich opsloot in een denkbeeldige cel met zijn speelgoedpianootje en die 'haast stikte van opwinding' toen iemand hem in de plaatselijke bibliotheek een wand vol pianomuziek liet zien. En de zwarte Chris Lydon, die zo'n uitmuntende hoogleraar psychologie en onderzoeker van getto-verschijnselen kon worden, omdat hij nog steeds de trots van de pooier en de triomf van het gauwdiefje dat hij was, kan voelen.
Sommige van deze levens zijn te erg voor woorden. Zeker, life imitates art. Het leven lijkt een roman, en niet een al te beste. De ongetwijfeld waar gebeurde geschiedenis van Karen Richards zou elke romanschrijver als volstrekt ongeloofwaardig terzijde schuiven. Te veel melodrama. Als kind werd zij in Finland door haar moeder verkocht aan een Amerikaans echtpaar dat haar bij nader inzien niet wilde en haar overdeed aan de kinderrechter.
Deze links-correcte intellectueel bleek een sadiste die het kind geestelijk te gronde richtte en seksueel misbruikte. Maar Karen krabbelde overeind, studeerde op eigen kosten, trouwde, kreeg een kind en had een geslaagde maatschappelijke loopbaan. Totdat haar dochter op negentienjarige leeftijd omkwam bij een ongeluk. Maar ook die slag overleefde Karen: 'Het verbaast mij steeds weer dat er altijd momenten zijn waarop ik mij blij en gelukkig kan voelen', zegt zij sereen.
In dit verhaal overschrijdt Rubin de grens tussen belangwekkende oral history en tot hagiografie geknede interviewtekst. De lezer weet dat het na de dood van haar dochter niet meer goedkomt met deze vrouw en dat is te begrijpen ook. Maar haar val zou de schrijfster bitter teleurgesteld hebben. Dus: rug recht, kin omhoog, Karen, en voorwaarts! Losers zijn er al genoeg in Amerika. Ook Rubins theorie is, net als onwrikbare nature- en nurture-theorien, gebaseerd op een geloof. Het geloof in de maakbaarheid van het geluk. In gunstige voorwaarden, gelijke kansen, vriendschap en hulpvaardigheid.
Het antwoord op de vraag 'waarom deze mensen wl?' luidt ten slotte: omdat ze zo'n sterk karakter hebben. En hoe komen ze aan die schokvrije gesteldheid? Is die erfelijk of aangeleerd? In elk geval ondergraaft een handvol sterke karakters nog niet het helaas maar al te ware verschijnsel dat ellende erfelijk is. Evenmin zullen mensen die onredelijk veel pech en tegenslag in hun leven hebben in deze aangrijpende levensverhalen een richtlijn vinden. Ben je als het erop aankomt een survivor of een snel geknakte bloemstengel? Dat blijft afwachten.
Aleid Truijens
Lillian B. Rubin: Het onverwoestbare kind.
Uit het Engels vertaald door Stanneke Wagenaar & Ren van de Weijer.
Ambo; 239 pagina's;  39,90.
ISBN 90 263 1484 1.

Foto
	Lillian Rubin FOTO MARCEL MOLLE - DE VOLKSKRANT

