Easter egg.
Een easter egg (Engels voor "paasei") is een grap of een verborgen boodschap die in een computerprogramma, een film, een website, een computerspel, een dvd, een cd ("hidden track"), een plaatje of een boek verwerkt is. Net als echte paaseieren zitten deze snufjes verborgen en moet ernaar gezocht worden.
Computerprogramma's.
Bij computerprogramma's komen "easter eggs" tevoorschijn als men iets speciaals intypt of een bepaalde toetsencombinatie gebruikt. Na intypen van "=rand()" komt er in Microsoft Word bijvoorbeeld een lange tekst tevoorschijn en in Excel 2000 zit een vliegsimulator verborgen. Microsoft staat bekend om deze "easter eggs", maar ook vele andere bedrijven bouwen ze in hun software in. In de zoekmachine Google zijn "easter eggs" te vinden als gezocht wordt naar "Anagram", "Tilt", "Askew", "Binary", "Do a barrel roll", "Zerg rush", "Kerning" en "Atari breakout". In Mozilla Firefox verschijnt een bericht na het intypen van "about:robots" in het URL-kader.
Computerspellen.
Bij computerspellen wordt zoiets soms met opzet toegevoegd, omdat de gebruikers gewoonweg verwachten dat het spel aangepast kan worden door tijdens het spelen een speciale code in te typen. Deze zogenaamde cheats zijn zo ingeburgerd, dat ze geen "easter eggs" worden genoemd. Daarom zijn de makers echte "easter eggs" gaan maken, zoals in de serie Grand Theft Auto, en vele andere computerspellen.
Dvd en cd.
Daarnaast bevatten sommige films op dvd ook "easter eggs". Door een bepaalde combinatie van toetsen op de afstandsbediening in te drukken verschijnt er bijvoorbeeld een trailer van een film. Een bekende "easter egg" op een cd is te vinden op Amarok van Mike Oldfield. Hierop staat een boodschap in morsecode.
Auto's.
In auto's van het merk Tesla Motors zitten ook "easter eggs" verstopt. Wanneer men bij het laden van de auto tien keer op de laadknop klikte, liet de oplader een regenboogkleurig patroon zien (terwijl de kleur normaal wit is).
