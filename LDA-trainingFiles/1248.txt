	Mullah Omar is 'de Khomeini van Afghanistan'
	DE MYSTERIEUZE, eenogige mullah die de streng conservatieve Taliban-beweging leidt, neemt elke morgen in zijn bescheiden kantoor in de provinciestad Kandahar zijn satelliet-telefoon ter hand. Via dat apparaat geeft hij zijn medewerkers instructies over hoe ze Afghanistan moeten besturen.
Sinds zijn strijders eind september Kabul innamen, is mullah Mohammad Omar Akhund praktisch een kluizenaar gebleven. Behalve zijn volgelingen heeft niemand hem gezien, ook niet op foto's. In Kabul heeft hij zich nooit vertoond. Buitenlandse delegaties staat hij niet te woord, evenmin vertegenwoordigers van de hulporganisaties die het land voorzien van voedsel en medicijnen. Hij laat het aan ondergeschikten over om met VN-afgezant Norbert Holl te overleggen.
Omar is de man die het politieke gezicht van Centraal Azië heeft veranderd en sidderingen van angst door Iran en vroegere Sovjet-republieken heeft gejaagd vanwege zijn extreme vorm van islamitisch fundamentalisme. Toch is hij geenszins de hele dag verdiept in gebed. 'In de ochtenduren houdt hij zich bezig met de toestand in Kabul', zegt mullah Nur Agha Hashim, die het 'verbindingskantoor' van de Taliban in Kandahar leidt. 'Hij ontvangt 's middags gouverneurs uit de provincies.'
Hoewel de Taliban een opperste shura (raad) hebben van zes personen, is voorzitter mullah Omar meer dan een eerste onder gelijken. 'Hij benoemt alle gouverneurs, ministers en andere hoge functionarissen', zegt mullah Hashim.
De opperste leider is wel vergeleken met wijlen ayatollah Khomeini, die Iran met ijzeren hand leidde vanuit zijn hoofdkwartier Qom. Maar mullah Omar wordt door zijn aanhangers als een militair en politiek bevelhebber gezien, eerder dan als spiritueel leidsman.
Omar, met ongeveer twee meter van ongebruikelijke lengte, is om en nabij de 35 jaar. Hij verwierf zich de reputatie van een briljant commandant tijdens de oorlog tegen het Sovjet-leger. In een gevecht raakte hij gewond, waarna in een Pakistaans ziekenhuis een van zijn ogen werd verwijderd.
'Hij bezit niet zoveel religieuze kennis. Hij heeft zich jarenlang met vechten bezig gehouden en had weinig tijd om aan godsdienst te doen. Veel geestelijken weten meer dan hij', zegt Mohammed Hassan, de gouverneur van Kandahar. De nuchtere opmerkingen van de gouverneur staan mijlenver van de verering die de Iraanse ayatollah ten deel viel.
'Hij was eerst een van de minder machtige mensen onder de mujahedin, en beschikte over maar weinig strijders. Wat nu is gebeurd had niemand verwacht', aldus Hassan.
De Taliban-leider beweert niettemin de Koran uit het hoofd te kennen, zo zegt een Iraanse journalist die hem vorig jaar ontmoette. Met hem sprak Omar zeer goed Farsi (de Perzische taal die in delen van het land wordt gesproken), hoewel dat niet zijn moedertaal is.
Mullah Omar zei dat zijn voornaamste doel is om Afghanistan te bevrijden van 'corrupte, westers georiënteerde opportunisten'. De impressies van de Iraniër bevestigen de opvatting dat de Taliban niét gedreven worden door een heilige missie om hun variant van de islam te verspreiden over de regio, laat staan de wereld.
In de eerste jaren van de strijd tegen het Rode Leger was Omar een aanhanger van Mohammed Nabi, een van de minst extreme van de mujahedinleiders die tegen de communisten vochten. Nabi's Harakat-beweging was minder een partij dan een verbond van geestelijken. Harakat stond ergens tussen de fundamentalisten en de meer seculiere royalisten. Nabi was het met de islamisten eens over strikte toepassing van de sharia, en met de royalisten over de verenigbaarheid van islam en monarchie. Kandahar was ooit de zetel van de grote vorsten van de Pashtun-stam.
Als blijk van hun toewijding gaven zijn volgelingen Omar vorig jaar de ongebruikelijke titel Prins van Alle Gelovigen (Amir ul Momenin). 'Hij heeft veel kwaliteiten', zegt mullah Hashim. 'Hij is erg vroom, heeft charisma, is voor iedereen aardig en gelooft in rechtvaardigheid.'
Naar verluidt gaat de Taliban-leider eens per week, elke donderdag, naar zijn vrouw en kinderen. Verder verblijft hij dag en nacht in een klein kantoor vlakbij de heiligste plaats van Kandahar, het Heiligdom van de Mantel.
Dat de Taliban hun hoofdkwartier niet hebben verhuisd van Kandahar naar Kabul heeft deels te maken met de onzekere toestand in de hoofdstad. Nog steeds wordt Kabul af en toe aangevallen door de tegenstanders van de Taliban. Maar een belangrijke reden is ook het heiligdom. In de nabijheid van de oude vorstentroon van Kandahar voelen de Taliban zich veiliger dan in Kabul.
The Guardian

