	Wende in Bad Salzungen OOST-DUITSE AUTEUR BESCHRIJFT DUITSE VERENIGING VANUIT LOKAAL
	EEN VAN DE vele zinnen die Willy Brandt tijdens zijn leven heeft gesproken - hij stierf in 1993 - is in het geheugen van veel Duitsers blijven hangen. 'Nu zal naar elkaar toegroeien wat bij elkaar hoort', zei hij na de val van de Berlijnse Muur. Brandt, die in 1961 als burgemeester van West-Berlijn machteloos moest toezien hoe Oost-Duitse communisten de Muur optrokken, was tijdens die bewogen novemberdagen van 1989 een slecht profeet. Want als dat naar elkaar toegroeien van West- en Oost-Duitsland al geschiedt, dan gebeurt het uiterst langzaam.
De kloof tussen het westen en het oosten in het verenigde Duitsland is vooral op economisch gebied groot. In Oost-Duitsland heeft ruim 18 procent van de beroepsbevolking geen werk, in West-Duitsland is dat ruim 9 procent. Ook op menselijk vlak is er weinig toenadering. 'De West-Duitsers leven hun leven in Keulen en Mnchen zoals voorheen, alsof het oosten helemaal niet bestaat. Het oosten interesseert hen niet', zegt Stefan Baldus eind 1996.
Stefan Baldus is de hoofdpersoon in het boek Der Zweite van de Oost-Duitse schrijver Landolf Scherzer. De titel heeft een dubbele betekenis. De West-Duitse officier Stefan Baldus, die in 1991 naar Oost-Duitsland trok om het voormalige DDR-leger op democratische leest te schoeien, werd in het najaar van 1992 door de christen-democratische CDU benoemd tot Landrat (een soort burgemeester) van het plattelandsdistrict Bad Salzungen.
Dit Bad Salzungen is een stadje aan de rivier de Werra, niet ver van Eisenach en het Thringer Woud. Hij was de tweede Landrat na de Wende, de vreedzame revolutie die eerst het communistische SED-regime wegvaagde en vervolgens de DDR. (De eerste Landrat had wegens zijn Stasi-verleden het veld moeten ruimen.)
De titel verwijst echter ook naar een eerder boek van Scherzer. In 1988 verscheen in de DDR bij een kleine uitgeverij in Thringen Der Erste, een boek dat toen veel opzien baarde, want voor het eerst werd van binnenuit het reilen en zeilen van de SED op lokaal niveau, namelijk in het district Bad Salzungen, beschreven. Dit gebeurde bovendien met een voor de DDR ongekende openhartigheid.
In het boek werd niet de revolutie gepredikt die ruim een jaar later vanuit de protestantse kerken de straten in de DDR ging beheersen, maar wel werden problemen en misstanden aangewezen. In de DDR, waar de werkelijkheid verborgen moest blijven en de media propaganda-instrumenten waren tot meerdere eer en glorie van de partij, was dit een opmerkelijke daad.
Het Duitse weekblad Der Spiegel heeft Scherzer naar aanleiding van Der Erste 'een soort Wallraff zonder masker' genoemd. Dit slaat op zijn werkwijze. Der Erste is een lange reportage, geschreven nadat Scherzer eind 1986 vier weken lang de eerste partijsecretaris van het district Bad Salzungen, Hans-Dieter Fritschler, op de voet had gevolgd. Maar waar de West-Duitse schrijver Gnter Wallraff zich vermomde en een andere identiteit aannam voor zijn boeken over de werkwijze van de Bild Zeitung en het lot van Turkse gastarbeiders (Ganz Unten), is Scherzer zichzelf gebleven.
Scherzer was lid van de SED, een communist dus, maar niet een die zonder kritiek de partijlijn volgde, wat ertoe leidde, zo werd na 1990 bekend, dat zijn gangen door de Stasi werden gecontroleerd. Dit verklaart waarschijnlijk waarom zijn wens enkele weken lang een partijsecretaris op al zijn wegen te begeleiden, pas na zes jaar werd ingewilligd.
Fritschler, die vanwege zijn functie 'Der Erste' werd genoemd, was uiteraard communist, maar hij behoorde niet tot die betonkoppen in de DDR die desnoods over lijken gingen. De partijleider van Bad Salzungen probeerde werkelijk het lot van de mensen te verbeteren. Hij trok van het ene naar het andere bedrijf, rende van vergadering naar vergadering, en las tot diep in de nacht dossiers.
Alle zaken die vooral na de Wende openbaar werden - zoals de woningnood in de DDR, het verval van de binnensteden, het gebrek aan moderne machines, het opleggen van totaal onrealistische productiedoeleinden met als gevolg gesjoemel met cijfers, het alcoholisme in bedrijven, het ontlopen van verantwoordelijkheid, de lage arbeidsmoraal - komen in Der Erste al aan de orde.
Het boek werd een succes, mede ook dankzij de houding van Fritschler, die zei dat Scherzer de waarheid had geschreven, waardoor de partij het boek moeilijk kon verbieden. Wie het nu nog eens leest - er is onlangs een pocketeditie verschenen, aangevuld met een verslag over het jaar 1989 - ziet hoe de planeconomie in de DDR wel moest vastlopen en de ineenstorting van het systeem onvermijdelijk was.
Scherzer is eind 1992, begin 1993 en later nog eens in 1994 en 1996 naar Bad Salzungen teruggekeerd om een vervolg op Der Erste te schrijven. Hij begeleidde enkele weken de nieuwe eerste man van Bad Salzungen, Stefan Baldus. Dit keer hoefde Scherzer dus geen zes jaar te wachten, maar aanvankelijk maakte de CDU wel bezwaar. De schrijver - eind 1989 tijdens het laatste partijcongres van de SED gekozen in het bestuur van de nieuwe PDS - was immers een 'rooie'.
Der Zweite is aanzienlijk minder spectaculair dan Der Erste, want de problemen en conflicten in Oost-Duitsland na de vereniging zijn bekend. Wat het boek echter boeiend maakt, is dat deze problemen en conflicten nu op lokaal niveau worden beschreven en daardoor heel conceet worden. Bovendien is Bad Salzungen, gezien het eerste boek, bekend terrein, zij het dat de lezer in Der Zweite toch ook met veel nieuwe personen kennismaakt.
In Bad Salzungen lopen al die mensen rond die na 1990 ook overal elders in de DDR te vinden zijn: behendige communisten die onmiddellijk hun verleden afzweren en het kapitalisme omarmen, radicale anticommunisten die echter tot 1989 met de SED heulden, speculanten uit West-Duitsland die snel geld willen verdienen, werkloze SED-functionarissen op zoek naar een baantje, West-Duitse functionarissen die in het oosten een bliksemcarrire willen maken, arbeiders die strijden voor het behoud van hun fabriek. Het beeld van de arrogante Wessi en de altijd klagende, verongelijkte Ossi is ook in Der Zweite te vinden. In Scherzers boek hebben de Wessi's en de Ossi's echter een naam.
Interessant is hoe de relatie tussen Baldus en Scherzer zich ontwikkelt. Deze Baldus is een felle anticommunist, niets deugde er in de DDR en de Oost-Duitser Scherzer beziet hij aanvankelijk met enig argwaan. Als de schrijver opmerkt dat Bonn zijn wetten aan Oost-Duitsland heeft opgedrongen, wordt hij onmiddellijk terechtgewezen. 'U vergist zich, mijnheer Scherzer. De DDR is op eigen verzoek een deel van de Bondsrepubliek geworden.'
Maar allengs wordt deze relatie beter. Baldus krijgt waardering voor Scherzers boek Der Erste. Hij gaat ook genuanceerder over de DDR denken. Hij ontdekt dat Oost-Duitsers ten tijde van de DDR ook 'positieve eigenschappen' hadden, en begint in te zien dat zij 'hun verleden niet zomaar wilden wegsmijten'. Baldus wordt door een Oost-Duitser dan ook na enige tijd een 'eerlijke Wessi' genoemd.
Als Scherzer eind 1996 nogmaals Bald Salzungen bezoekt, heeft Baldus zijn functie van Landrat verloren. Dit als gevolg van de fusie tussen de districten Bad Salzungen en Eisenach, die nu samen het district Wartburg vormen, genoemd naar de historische burcht die de omgeving van Eisenach domineert. Maar Baldus is gebleven, zet zich in voor de economische ontwikkeling van Thringen en voelt zich geheel thuis in Oost-Duitsland.
Zich inzetten voor de sociaal zwakkeren, voor de werklozen, dat is wat Hans-Dieter Fritschler eind 1996 als zijn taak ziet. De lezer ontmoet de hoofdpersoon uit Der Erste in het laatste hoofdstuk van Der Zweite. Hij is na de Wende een tijdje werkloos geweest en verdient nu zijn geld als functionaris van de door Baldus zo verfoeide PDS. Hij voelt zich schuldig, verwijt zichzelf vaak laf te zijn geweest als zich in de DDR zaken voordeden waarmee hij het niet was.
Fritschler erkent dat veel nu is verbeterd. Maar het karakter van de mensen is niet veranderd. 'Wie vroeger een hielenlikker was, is dat nu nog, en wie vroeger niet aan zijn medemens dacht maar alleen aan zijn eigen portemonnee, die doet dat, zij het met zeer veel meer winst, nu weer.'
De beide boeken van Landolf Scherzer vormen samen een stukje Oost-Duitse geschiedschrijving. Zij beperken zich weliswaar tot Bad Salzungen, maar zoals niet ten onrechte op de omslag van Der Zweite staat: 'Bad Salzungen ligt overal.'
Jan Luijten
Landolf Scherzer: Der Zweite.
Aufbau-Verlag; 268 pagina's;  34,40.
ISBN 3 351 02460 6.
Landolf Scherzer: Der Erste.
Aufbau Taschenbuch Verlag; 240 pagina's;  19,45.
ISBN 3 7466 1241 1.

Foto
	De Wartburg bij Eisenach. FOTO WIM RUIGROK - DE VOLKSKRANT

