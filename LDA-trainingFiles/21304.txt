Inner Circle.
Inner Circle is een reggae-groep uit Jamaica. Hoewel de groep al in 1968 werd opgericht door de broers Ian and Roger Lewis, is zij vooral bekend van één enkele hit: "Sweat (a la la la la long)", die in 1992 in Nederland de Nummer 1-positie haalde.
Inner Circle is opgericht in het begin van de jaren zeventig van de 20e eeuw door de broers Ian en Roger Lewis, Stephen Cooe, Richard Daley en Michael Cooper. Toen de laatste drie verdergingen in de groep Third World, kwamen drummer Calvin McKenzie en keyboardspelers Charles Farquharson en Bernard Harvey bij de groep. Toen ook zanger Jacob Miller bij Inner Circle kwam, ontstonden de eerste successen: "Music machine" en "Mary Mary".
Eind jaren 70 was Jacob Miller op Jamaica zelfs populairder dan Bob Marley. In maart 1980 kwam Jacob Miller echter om bij een auto-ongeluk, waarna de band uit elkaar viel. Alleen de broers Lewis bleven over met Bernard Harvey. In 1987 kwam Inner Circle met een nieuw album, nadat de zanger Carlton Coffey bij de groep was gekomen. Niet veel later sloten ook Lance Hall (drums) and Lester Adderley (gitaar) zich aan, en tekende Inner Circle een platencontract bij WEA/Metronome.
In 1992 werd hun single "Sweat (A La La La La Long)" een internationale hit. Haar opvolger "Bad Boys" werd een bescheiden hitje, maar zou wel de leadermuziek van de Amerikaanse realityserie Cops worden.
