	Iraanse minister Velayati stelt Britten verantwoordelijk voor voortslepen affaire; 'Londen blokkeert akkoord Rushdie'
	Van onze correspondent
Jan van der Putten

ROME
Een oplossing van de kwestie-Rushdie is volgens de Iraanse minister van Buitenlandse Zaken de afgelopen twee jaar twee keer op het laatste nippertje mislukt door toedoen van Groot-Brittannië. Dat land heeft zich belast met de bescherming van de Brits-Indische schrijver, die door wijlen ayatollah Khomeini ter dood is veroordeeld.
Minister Velayati is twee dagen in Rome geweest. Hij zei dat eerst tijdens het Spaanse EU-voorzitterschap in de tweede helft van 1995 en daarna tijdens het Italiaanse voorzitterschap in de eerste helft van 1996, een akkoord over Rushdie was bereikt met veertien EU-landen.
'In beide gevallen', zei Velayati, 'heeft het vijftiende land op het laatste moment alles geblokkeerd'. Welk land was dat? Velayati: 'Dat is gemakkelijk te raden.' Even daarna omschreef hij Groot-Brittannië en de Verenigde Staten als landen die niet kunnen dulden dat ze hun vroegere invloed in Iran kwijt zijn.
Velayati wilde niet zeggen wat er in die bijna-akkoorden is afgesproken. Maar, zei hij, 'mijn regering heeft herhaaldelijk verzekerd dat ze in het geheel niet van plan is om iemand erop uit te sturen om Salman Rushdie of wie dan ook te vermoorden. Ik bevestig het opnieuw officieel: dit is onze politiek in de zaak-Rushdie.'
Twee jaar geleden leek het Iraanse regime bereid de status van de Rushdie-fatwa ter discussie te stellen. Een aantal hoogwaardigheidsbekleders suggereerde indertijd dat de fatwa van Khomeini wel degelijk kon worden herzien, zonder dat de shi'itische wet werd geschonden. Deze geestelijken blijken echter een minderheidsstandpunt te vertolken.
Te oordelen naar de uitspraken van Velayati is het theocratische regime in Teheran een oppassend lid van de internationale gemeenschap, dat zijn plaats op de zwarte lijst niet verdiend heeft. Het gaat in Iran uitstekend met de mensenrechten, vindt hij. Zijn regering wil bijdragen aan de vrede in het Midden-Oosten. En ze is bereid vanaf de eerste linie deel te nemen aan de strijd 'tegen iedere vorm van terrorisme'.
Daarmee bedoelde hij een gezamenlijke strijd tegen de tegenstanders van het Iraanse regime die in Europa in vrijheid leven, en dat terwijl ze hebben toegegeven 'dat ze in ons land ministers, functionarissen en gewone mensen hebben gedood'. De beschuldiging dat hoge functionarissen van de Iraanse regering de dood van opposanten in het buitenland op hun geweten hebben, wees hij van de hand.
De Iraanse minister is in Italië flink gefêteerd. Hij ontmoette premier Prodi, de voorzitters van Kamer en Senaat en zijn ambtgenoot Dini. Deze zei dat hij in de Europese Unie de lijn van de 'kritische dialoog' met Iran zal verdedigen, omdat de isolementspolitiek niet loont. Velayati beloofde de Italiaanse industriëlen gouden bergen als ze weer in Iran gaan investeren. Hij had nog tijd voor een gesprek met een oude vriend: oud-premier en oud-minister van Buitenlandse Zaken Giulio Andreotti.

