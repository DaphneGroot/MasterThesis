TCR Vlieland.
TCR Vlieland is een onderdeel van Taxi Centrale Renesse, en verantwoordelijk voor de exploitatie van lijn 110 op het Friese eiland Vlieland. Deze bus rijdt van de veerdam in Oost-Vlieland via camping Stortemelk en enkele bungalowparken naar Het Posthuys en weer terug.
Het taxibedrijf won in 2001 de openbare aanbesteding van het stads- en streekvervoer op het eiland ten koste van Arriva. De concessie liep inclusief verlenging van 1 januari 2002 tot 1 maart 2009.
In 2008 werd het openbaar vervoer op Vlieland, samen met dat van Ameland en Terschelling, opnieuw aanbesteed. TCR had zich hier ook voor ingeschreven. De concessie werd echter gewonnen door Arriva. Desondanks rijdt het bedrijf ook na 1 maart 2009 op het eiland, in opdracht van Arriva.
