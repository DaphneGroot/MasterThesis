Aanranding.
Het zedenmisdrijf aanranding, of formeel feitelijke aanranding van de eerbaarheid, is iemand dwingen tot het plegen of ondergaan van een ontuchtige handeling. Vaak komt dit neer op het ongewenst aanraken of laten aanraken van geslachtsdelen. Ook zoenen onder dwang kan in Nederland gezien worden als aanranding.
Onder dwang zijn alle seksuele handelingen ontuchtig, alle handelingen die gericht zijn op seksueel genot. Ook ontuchtig zijn alle handelingen die tegen het gevoel van zedelijkheid in de maatschappij ingaan.
Het verschil met verkrachting is dat bij een verkrachting sprake is van binnendringen van het lichaam en bij aanranding niet. Sinds maart 2013 is een afgedwongen tongzoen een uitzondering op deze vuistregel in Nederland.
Situatie in BelgiÃ«.
De wetgever heeft geen definitie voorzien van "aanranding van de eerbaarheid" in het strafwetboek. Aangenomen wordt dat sprake moet zijn van een inbreuk op de seksuele onaantastbaarheid en dat er geen geldige toestemming is bij het slachtoffer. Bovendien is een "fysieke" aantasting vereist.
Er wordt een onderscheid gemaakt tussen aanranding met geweld en aanranding zonder geweld.
De "gewone" aanranding met geweld wordt bestraft met maximaal 5 jaar gevangenisstraf. De leeftijd van het slachtoffer is een verzwarende omstandigheid, wat kan leiden tot een zwaardere bestraffing.
Het strafwetboek voorziet eveneens een bestraffing indien het slachtoffer jonger is dan 16 jaar, zelfs als er geen sprake is van geweld. De redenering hierachter is dat iemand jonger dan 16 nooit een geldige toestemming kan geven tot een seksuele handeling.
Situatie in Nederland.
Voor aanranding zou het niet noodzakelijk zijn dat er fysiek contact plaatsvindt. Volgens de Hoge Raad moet er dan wel sprake zijn van enige vorm van interactie, die relevant is voor het dwingen of dulden van de ontucht, tussen de dader en het slachtoffer. Het heimelijk filmen van een persoon valt daarom niet onder aanranding, omdat er geen sprake is van de nodige interactie. Dit verandert ook niet zomaar als het slachtoffer naakt is, omdat het heimelijk fotograferen van een naakt persoon niet een ontuchtige handeling op zich is, ook niet als de dader de foto's wil gebruiken ter bevrediging van de eigen lustgevoelens. Daarbij is ook van belang dat het Wetboek van Strafrecht ook een strafbaarstelling kent voor het onder bepaalde omstandigheden heimelijk filmen en fotograferen van personen. Slechts in uitzonderlijke situaties zal er daarom sprake kunnen zijn van aanranding zonder dat fysiek contact plaatsvindt. Het gaat dan bijvoorbeeld om zaken waarin de dader het slachtoffer in een situatie brengt waarbij het slachtoffer wel moet toekijken hoe de dader zichzelf ontkleedt en bevredigt.
