Jan Schaefer.
Johannes Lodewijk Nicolaas (Jan) Schaefer (Amsterdam, 16 maart 1940 â€“ aldaar, 30 januari 1994) was een Nederlands PvdA-politicus.
Biografie.
Schaefer was voordat hij in de politiek ging banketbakker, opgeleid aan de Bisschoppelijke Nijverheidsschool (BNS) in Voorhout. Aanvankelijk was hij lid van de CPN. Als buurtactivist in de jaren zestig droeg hij bij aan het verhinderen van grootschalige sloop in de Amsterdamse wijk De Pijp die de bouw van kantoren en luxe appartementen en de aanleg van een brede boulevard in de Ferdinand Bolstraat mogelijk moest maken.
Vanaf 1971 tot 1973 zat hij voor de PvdA in de Tweede Kamer. Daarna was hij van 1973 tot 1977 staatssecretaris van stadsvernieuwing op het ministerie van Volkshuisvesting en Ruimtelijke Ordening in het Kabinet-Den Uyl. Tijdens zijn bewind gaf hij een grote stimulans aan zijn portefeuille. Hierna was hij wederom een jaar Kamerlid.
Van 1978 tot 1986 was hij wethouder van de gemeente Amsterdam, nu met als portefeuille: woningzaken, stadsvernieuwing, bouw- en woningtoezicht en grondbedrijf). Bij de gemeenteraadsverkiezingen van 1978 en 1982 was hij lijsttrekker. Voor de derde maal begaf hij zich in de Tweede Kamer en wel van 1986 tot 1990, waarbij hij zich met name toelegde op het midden- en kleinbedrijf. Om gezondheidsredenen moest hij uiteindelijk de Kamer verlaten.
In de periode 1990-1992 was hij voorzitter van de Interbestuurlijke Projectgroep Sociale Vernieuwing. Vanaf 1992 was hij ook lid van de lokale Amsterdamse partij "Gemeente-Partij". Terwijl hij in januari 1994 in het ziekenhuis lag, ontwikkelde hij nog een banenplan voor Amsterdam.
Schaefer was een politicus die zich weinig aantrok van de heersende mores. Zo ging hij meestal in een spijkerpak gekleed en had hij dikwijls geen stropdas om. Verder was hij een voorstander van helder taalgebruik in de politiek en in de ambtenarij.
In Amsterdam is naar Jan Schaefer een brug vernoemd, die het westelijke gedeelte van het Java-eiland verbindt met de Oostelijke Handelskade. In Amsterdam Zuidoost is het fietspad door recreatiegebied De Hoge Dijk naar hem genoemd met als onderschrift "in gelul kan je niet wonen". Jan Schaefer is begraven op begraafplaats Zorgvlied in Amsterdam. Op 5 februari 2012 werd Schaefer geportretteerd in het televisieprogramma Andere Tijden.
Uitspraken.
Een bekende uitspraak van Jan Schaefer is: "Is dit beleid of is hierover nagedacht?"
Een andere bekende uitspraak van Jan Schaefer is: "In gelul kan je niet wonen." Aanvankelijk deed Schaefer deze uitspraak in de Tweede Kamer, maar het presidium vond dit 'onwelvoeglijk taalgebruik'. In de handelingen, en op zijn latere verkiezingsaffiche, werd het dus vervangen door "in geouwehoer kun je niet wonen."
