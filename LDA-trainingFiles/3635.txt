	Marathon hult toekomst van jazz in nevelen
	JazzMarathon in de Oosterpoort, Groningen. 10 en 11 oktober. Radio 4: vanavond, 20 uur.
Zit er nog lijn in de recente jazzontwikkelingen? De bezoeker van de JazzMarathon, het actualiteitenprogramma onder de Nederlandse festivals, is dit weekeinde niet veel wijzer geworden. De 22ste editie van het driedaagse evenement boorde zoveel verschillende thema's aan, dat het resultaat veel weg had van een geanimeerde rommelmarkt. Opzichtige nieuwe snufjes en waardige oude meesters lagen kriskras door elkaar, en de bijkomende pech van twee inderhaast vervangen concerten (Brad Mehldau en Mario Pavone zegden af) maakte de samenhang niet groter.
Het gevoel van desorintatie werd in de hand gewerkt door het openingsconcert van het Metropole Orkest onder directie van de Amerikaanse componiste Maria Schneider, wier overvolle muziek een verdwaalde indruk maakte. De Marathon is vanouds het podium voor muziek die als het ware nat van de ezel komt. Schneiders muziek vertegenwoordigt de andere kant, die van de eindfase: ze vervolmaakt de lessen van haar mentor Gil Evans in gepolitoerde orkestwerken. Maar doordat ze het onvoorziene, dat bij Gil Evans juist een essentile rol speelde, geen plaats gunt, ontneemt ze haar arrangementen de kans boven de noten uit te stijgen.
Hoe mooi toch spannend kan zijn werd gedemonstreerd door gitarist Jim Hall en bassist Scott Colley. Hall, een kleine bejaarde man in een bloemetjeshemd, is de zachtzinnigste jazzmuzikant op aarde. Klassieke melodien interpreteert hij alsof hij kruissteken borduurt: kleintjes en fijntjes, maar de patronen zijn onnavolgbaar - vol rare en toch volstrekt logisch geplaatste noten en met een onwankelbare ritmiek. Daarbij is Hall bedreven in vederlichte grappen, zoals het plotseling uitschakelen van de versterker, waardoor de muisstille zaal enkele maten lang naar een ijl, metalig snarengekletter luistert.
Dezelfde metalen tokkelklanken vormden zaterdag de belangrijkste attractie van de groep van Ceylan Utlu, specialist op de saz, de Turkse langhalsluit. In bitterzoete solo's vertelde Utlu smartelijke, hartstochtelijke verhalen, maar in zijn groepscompositie (een opdracht van NPS-radio) verloor hij zich in een onvoldragen fusie van Turkse elementen en jazz - al werd die met veel inzet gebracht, vooral door de naar hartelust schmierende Ishaq van Niel op de funkbas.
Funkbassen waren zaterdagnacht bij Vernon Reid niet te zien, en toch dreunde de zaal ervan: als donderslagen klonken ze uit de samplers en keyboards die het hart vormen van wat de Amerikaanse gitarist 'My Science Project' noemt. Met Vernon Reid (die een revanche kreeg voor een grotendeels mislukt optreden in 1995) trad eindelijk een echte Marathon-attractie aan: om beurten verrassend, verwarrend en irritant, en met het nerveuze vermoeden dat hier wellicht de muziek van de toekomst klonk.
Of we verheugd naar die toekomst uit moeten zien is een andere zaak. Reid goot een enorme bak kabaal over de zaal uit; een duistere, trage maalstroom, waarin gesampelde toespraken, krassend en bonkend dj-geweld, ziedende heay metal-solo's en onverstaanbare teksten van rapper Beans om beurten boven kwamen drijven, met montages uit minimal music-klassiekers van Terry Riley als bindmiddel. De brutale assemblage kende momenten van sublieme samenhang, maar bleef verder zo chaotisch, dat de vraag zich opdrong of Reid niet door zijn eigen machines werd verslagen.
Leuk om naar te kijken was het spektakel wel. Leon Gruenbaum stond als een spook in een laborantenjas achter zijn samplerapparaat, er was een chaotische diashow (met ook Gruppo Sportivo in de mix) en midden op het podium viel zowaar een teken van hoop te ontwaren: in een luie stoel had zich de bebrilde dichter Beans genesteld, koffie slurpend en verdiept in een boek, onverschillig voor dat loeiende slagveld om hem heen.
Erik van den Berg

