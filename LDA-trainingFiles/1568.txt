	Nieuw personeel bij call-centre krijgt minder loon
	ANP
AMSTERDAM
ABN Amro wil het conflict rond de telefoondienst van de bank, het zogeheten call centre, oplossen door telefonistes die nieuw in dienst worden genomen minder salaris te betalen dan oud-bankmedewerkers. Volgens een woordvoerder heeft de bank dat voorstel gedaan aan de ondernemingsraad (or).
Sinds 1 augustus vorig jaar heeft ABN Amro de telefonische dienstverlening aan rekeninghouders in een apart, zelfstandig bedrijf ondergebracht. De circa 180 werknemers hebben een eigen cao, die 20 tot 25 procent goedkoper is dan de cao voor het bankbedrijf.
Vakbonden en ondernemingsraad reageerden laaiend. De or had in december vorig jaar een rechtszaak gewonnen die diende voor de Ondernemingskamer. Het vonnis luidde dat ABN Amro voor de werknemers van het call centre geen aparte arbeidsvoorwaarden mag invoeren.
De bank wil de zaak nu oplossen door personeel dat afkomstig is van ABN Amro onder de cao voor het bankbedrijf te brengen. Deze mensen gaan er dus niet in salaris op achteruit als zij een baan accepteren bij het call centre, waar de werkgelegenheid groeit. Nieuw personeel van het call centre moet echter genoegen nemen met de goedkopere cao.
Voorzitter B. van Beek van de centrale ondernemingsraad vindt dat er nog haken en ogen zitten aan het voorstel van ABN Amro. Hij wijst erop dat straks mensen die in hetzelfde gebouw hetzelfde werk verrichten, verschillend worden beloond. Dat kan tot spanningen leiden. Volgende week neemt de or een definitief standpunt in.
De bank overweegt in cassatie te gaan tegen de uitspraak van de Ondernemingskamer als er geen akkoord wordt bereikt met de or. Het argument voor de or destijds om naar de Ondernemingskamer te stappen, was dat boventallig personeel van ABN Amro door de slechtere beloning niet gemakkelijk kan doorstromen naar het call centre. Met het voorstel van de bank gaat deze redenering niet langer op.
De vakbonden blijven echter tegen de gang van zaken rond de telefoondienst. Zij vrezen dat in de toekomst tal van bancaire activiteiten worden ondergebracht in aparte bv's met een eigen cao. Daardoor wordt de moeizaam bevochten cao voor het bankbedrijf vrijwel waardeloos, menen de bonden. Zij hebben, los van de or, processen aangespannen tegen de bank. Deze zaken lopen nog.

