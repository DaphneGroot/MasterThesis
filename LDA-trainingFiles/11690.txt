Leverontsteking.
Leverontsteking of hepatitis is een verzamelnaam voor een aantal op elkaar lijkende ontstekingsverschijnselen van de lever. Het woord hepatitis komt uit het Grieks en Latijn en bestaat uit twee delen: 'ἡπαρ' (hèpar) en '-itis'. Hepar betekent lever en het achtervoegsel -itis betekent ontsteking. Hepatitis betekent dus een ontsteking van de lever. De ziekte doet zich over de hele wereld voor.
Oorzaken.
De ziekte kan een aantal uiteenlopende oorzaken hebben als drugsgebruik, alcoholmisbruik, vergiftiging, auto-immuunziekten, cholestasis en virale hepatitis. Alcoholmisbruik en geneesmiddelen zijn de belangrijkste niet-virale oorzaken van hepatitis.
Symptomen.
Een verschijnsel van hepatitis kan zijn dat mensen een gelige of lichtbruine huidskleur krijgen. Dit wordt geelzucht (icterus) genoemd. Dit is het makkelijkst te zien in het oogwit, maar dit hoeft niet. Het ligt maar net aan de ernst van de hepatitis. Als er sprake is van geelzucht, dan is bij sommige vormen van geelzucht de urine donkerbruin verkleurd en de feces ontkleurd (stopverfontlasting). Ook kan er in wisselende mate sprake zijn van jeuk. Hepatitis kan acuut verlopen (korter dan een halfjaar) of chronisch. Bij sommige virussoorten (hepatitisvirussen B, C, D en de herpesvirussen waaronder cytomegalovirus) kan dragerschap ontstaan; daardoor kan een verhoogde kans op latere complicaties bestaan en kan de patiënt besmettelijk zijn voor gezonden.
Virushepatitiden.
Er worden nog steeds nieuwe hepatitisvirussen ontdekt die een ontsteking van de lever kunnen geven waarvan hepatitis A, hepatitis B en hepatitis C de bekendste zijn. Daarnaast zijn ook de virussen die verantwoordelijk zijn voor hepatitis D (deltavirus), hepatitis E en hepatitis G bekend (vroeger was er ook een F-variant, maar die bleek een variant te zijn van een van de andere hepatitisvirussen). Andere virusinfecties die tot hepatitis leiden zijn de ziekte van Pfeiffer veroorzaakt door het Epstein-Barrvirus, cytomegalievirusinfectie en gele koorts.
