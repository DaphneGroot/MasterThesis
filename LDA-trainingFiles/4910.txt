	Kleine weigert alsnog toegekend 'kruisje' Elfstedentocht
Zaterdag werd Piet Kleine enigszins gerehabiliteerd door het bestuur van de Vereeniging De Friesche Elf Steden. Zijn naam werd, evenals die van Henri Ruitenberg, weliswaar niet opgenomen in de uitslag van vijftiende editie van de Elfstedentocht, maar het duo kwam wel in aanmerking voor het begeerde 'kruisje'. Een dag later liet Kleine weten geen prijs op dat gebaar te stellen.
De op 4 januari als vijfde gefinishte Kleine zal het Elfstedenkruisje retourneren, omdat hij niet wordt opgenomen in de einduitslag. Kleine en Ruitenberg - hij kwam als dertiende in Leeuwarden aan - misten in Hindeloopen een stempelpost. Daarop werd besloten het duo te diskwalificeren.
Kleine, die in de slotfase van de wedstrijd een belangrijke rol speelde, arrieerde in een kopgroep van vijf man op de Bonkevaart. In de eindsprint moest hij naast winnaar Angenent ook Hulzebosch, Verduin en Henk van Benthem voor laten gaan.
Meer genoegdoening was er zaterdag voor Baukje Bron. Ze arriveerde vorige week als derde vrouw op de Bonkevaart maar zag haar naam in de uitslag pas op de vierde plaats terug. Zeven dagen te laat kwam ze alsnog op het erepodium te staan in het Evenementencentrum (FEC) in Leeuwarden.
Het Elfstedenbestuur beriep zich bij de weigering Kleine en Ruitenberg te rehabiliteren op artikel 11 van het wedstrijdreglement. Daarin staat dat elke rijder persoonlijk in alle elf steden de stempelkaart moet aanbieden. Kleine en Ruitenberg deden dat niet in Hindeloopen. Volgens voorzitter Henk Kroes hielden alle andere schaatsers uit de kopgroep zich wel aan de regels. Dat bleek uit onderzoek van de stempelkaarten.
In de afgelopen week werd het Elfstedenbestuur overspoeld door schriftelijke en telefonische reacties omtrent het opheffen van de stempelposten. 'Veel mensen willen het controlesysteem van het stempelen moderniseren met behulp van elektronische middelen. Maar dat willen we niet. Het bestuur vindt dat in de geest van de traditie de deelnemers de elf steden niet zomaar voorbij kunnen rijden. De rijders dienen de controleposten daadwerkelijk aan te doen, inclusief het afremmen voor de wedstrijdcontrole', aldus Kroes.
Zo hadden de organisatoren van de Zevenheuvelenloop, een wegewedstrijd voor atleten, aangeboden om elektronische chips in de schaatsen aan te brengen.
De stempelpost in Hindeloopen was volgens Kroes goed verlicht. De organisatie heeft daarin niet gefaald. Alleen de feestverlichting op het hokje haperde even. Maar in het hokje zelf brandden de lampen op volle toeren. 'Dat kan dus geen excuus voor Kleine en Ruitenberg zijn', aldus Kroes.
In totaal hebben 112 mannelijke wedstrijdrijders de tocht binnen de tijdslimiet volbracht. Bij de vrouwen waren dat er tien. Exact 11.338 schaatsers krijgen een Elfstedenkruisje. Het bestuur laat 191 stempelkaarten nog op frauduleus handelen onderzoeken.
De vereniging zette de blunder die Baukje Bron van het ereplatform gooide wel recht. Kroes hing haar in het FEC persoonlijk de bronzen medaille om de nek. 'We hebben hier in deze ruimte nog wat goed te maken. Door tijdgebrek konden we vorige week de televisiebeelden niet meer terugkijken voor de officiÃ«le huldiging. We hebben een fout gemaakt. Ik heb respect voor Jenita Smit die zonder morren de medaille teruggaf.'
Bron genoot van de huldiging maar vond het toch wel jammer dat ze er een week op moest wachten. Wrok tegen het Elfstedenbestuur koestert ze niet, maar ze heeft wel een advies. 'Men zou bij de finish met de KNSB-jury moeten samenwerken en niet meer met de jury van een plaatselijke atletiekvereniging.'

