	Cypriotische kerk eist van Rotterdammers iconen op
	ANP
ROTTERDAM
De Cypriotische kerk eist vier eeuwenoude iconen terug van een echtpaar uit Rotterdam. De kerk heeft daartoe een civiele procedure aangespannen bij de Rotterdamse rechtbank. Het echtpaar, dat de iconen in 1975 kocht voor 200 duizend gulden, werd donderdag gehoord als getuige.
Volgens advocaat mr. E. Polak van de Grieks-orthodoxe kerk op Cyprus heeft het echtpaar bewust verzuimd de herkomst van de heilige afbeeldingen na te gaan. De vier iconen, die de vier apostelen van Antiphonitis voorstellen, zijn volgens de Cyprioten met nog veel meer kunstvoorwerpen gestolen uit kerken in het noordwestelijke deel van het eiland, toen het Turkse leger binnenviel.
Cyprus is enkele jaren geleden over de hele wereld begonnen met rechtszaken tegen kunstverzamelaars en -handelaren om hun erfgoed terug te krijgen.
Volgens het Nederlands recht verjaart de mogelijke heling van gestolen goederen na twintig jaar. Het echtpaar heeft wisselende data opgegeven voor de aankoop, alle langer dan twintig jaar geleden. Honorair consul T. Georgiou-Hadjitofi van de Cypriotische ambassade in Den Haag en mr. Polak willen aantonen dat het echtpaar in 1976 de iconen kocht van een Armeense handelaar in Rotterdam, net binnen de verjaringstermijn. De rechtszaak loopt al sinds 1996. De iconen zijn inmiddels in beslag genomen op verzoek van Cyprus.
De kunstvoorwerpen moeten sowieso terug als blijkt dat het echtpaar destijds welbewust gestolen goed heeft gekocht.
De rechtbank behandelt de zaak pas over enkele maanden. Het getuigenverhoor had plaats op verzoek van advocaat mr. E. Sandberg van het Rotterdamse echtpaar. 'Gezien de hoge leeftijd van mijn cliÃ«nten is het verstandig om nu al hun getuigenis vast te leggen', aldus mr. Sandberg.

