	Italiaanse justitie gedraagt zich als beste vriend van verdachten
	Van onze correspondent
ROME
Spectaculaire huiszoekingen, geruchtmakende dagvaardingen, opzienbare arrestaties: wie in Italië met justitie te maken krijgt, wordt vaak op spektakel getrakteerd. Maar daarna volgt de anticlimax. In 1996 is slechts 0,3 procent van de lopende processen afgerond. En na vijf jaar corruptieonderzoek zitten twee mensen achter de tralies.
Neem Berlusconi. In november 1994 kreeg hij, op het moment dat hij als premier een VN-conferentie over de misdaad voorzat, zijn eerste dagvaarding. Een bominslag had geen groter lawaai kunnen maken. Sindsdien is het aantal louche zaken waar Berlusconi van wordt verdacht niet meer bij te houden. Twee onderzoeken zijn geseponeerd, alle andere onderzoeken en processen slepen zich maar voort. En hij speelt nog altijd een politieke hoofdrol.
De bom van toen is een rotje gebleken. Berlusconi's eerste proces, resultaat van de dagvaarding van 1994 vanwege omkoping van de financiële politie, moet na een jaar van voren af aan beginnen. Want de rechtbankpresident heeft zich teruggetrokken omdat hij zich door zijn superieuren gedesavoueerd voelde. Van de rechters heeft Berlusconi voorlopig niets meer te vrezen. Hij heeft alle tijd om met de andere politici een amnestie-regeling te vinden.
Of neem de zaak-Di Pietro, waaraan onderhand niemand meer een touw kan vastknopen. De heiland die Italië van zijn corruptie zou verlossen, wordt ervan verdacht geld te hebben aangenomen om een louche zakenman vrijuit te laten gaan. Het was zeepbelnieuws. De zakenman heeft toegegeven dat hij die beschuldiging heeft verzonnen, maar justitie heeft daar geen boodschap aan: het onderzoek gaat door.
En dan het proces over het complot dat Di Pietro zou hebben gedwongen eind 1994 af te treden als onderzoeksrechter. Berlusconi's broer Paolo en de andere drie verdachten hebben de onverwachte steun gekregen van Di Pietro zelf. Niet Berlusconi, maar de naar Tunesië gevluchte Craxi zou de kwade genius zijn geweest. Wat zit daar nu weer achter? Justitie neemt alle tijd.
In Italië komt de beste hulp voor de verdachten uit het justitiële apparaat. Volgens het jaarrapport van de procureur-generaal van het Hof van Cassatie blijft 83 procent van de delicten ongestraft. Voor moorden is dat percentage 64, voor diefstallen 97,5. Over het aantal achterstallige dossiers lopen de cijfers uiteen van twee tot acht miljoen.
Als het tot een proces komt, wordt van alle betrokkenen een lange adem geëist. Een proces voor het kantongerecht duurt gemiddeld twintig maanden, voor de rechtbank viereneenhalf jaar, voor het Hof van Beroep drie jaar. Daarna komt de zaak eventueel bij het Hof van Cassatie (in Nederland de Hoge Raad), die er een handje van heeft het proces helemaal opnieuw te laten beginnen.
Er zijn beruchte voorbeelden van zaken die maar niet willen eindigen, zoals de moorden tussen 1968 en 1985 op acht vrijende paartjes door het 'monster van Florence'. Voor de moord in 1972 op politiechef Calabresi vielen pas donderdag de definitieve vonnissen, na twee veroordelingen, annulering, vrijspraak en opnieuw annulering. Maar het kan nog gekker. In de zaken over, bijvoorbeeld, het bloedbad in 1969 in Milaan of het neerstorten in 1980 van een lijnvliegtuig is nog niet eens het vooronderzoek afgesloten.
Veel zaken dreigen te verjaren wegens gebrek aan mankracht bij justitie, bijvoorbeeld de zaak rond de moord op de anti-mafiarechter Borsellino. Ook de meeste corruptiezaken dreigen te eindigen in verjaring. In dat geval is er niet eens een amnestie nodig. Die justitiële onmacht is een stimulans de voze praktijken voort te zetten.
Maar behalve door traagheid en onmacht wordt justitie getroffen door kromme rechtspraak, corruptie en politiek. Tientallen rechters worden ervan verdacht hun vonnissen te hebben verkocht. Politieke tegenstellingen verzieken en verlammen de rechterlijke macht verder. De ene helft van de magistratuur voert onderzoeken uit naar de andere. Italië lijkt inderdaad, zoals veel politici beweren, de 'republiek van de rechters' te zijn geworden.
Jan van der Putten

