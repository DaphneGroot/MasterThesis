	Cd-hoezen
	Nieuws is vluchtig en niets is zo oud als de krant van gisteren. Televisienieuws is zo mogelijk nog vluchtiger. Vraag aan televisiekijkers om negen uur wat hun is bijgebleven van het 8 Uur Journaal en menigeen zal met moeite twee items kunnen opnoemen.
Soms blijft het Journaal langer hangen, vooral als het schokkende gebeurtenissen betreft. Nog redelijk vers in het geheugen ligt de moordaanslag op de Isralische premier Rabin. Begraven werd Rabin op 6 november 1995 en op die dag nam de grafisch ontwerper David Torrents (Barcelona, 1971) 's avonds om acht uur foto's van de televisiejournaals op de zenders BBC, NOS, TV5, WDR en RAI Uno
Onder de titel News (Idea Books;  37,50) bracht hij de video-opnamen bij elkaar in een boekje, maar niet zonder er nadrukkelijk zijn eigen stempel op te drukken. Hij snijdt de beelden aan, kadreert of herhaalt ze, of plakt er teksten van de nieuwslezers overheen. En meer dan eens stelt hij in diapositieve kapitalen de vraag: WHY?
Uitzonderlijk van vormgeving is ook It Looks Likes it Sounds. Niet omdat het boek, ter controle van de titel, een cd bevat - dat is nauwelijks meer opzienbarend - maar omdat het omslag bestaat uit een speciaal voor dit doel vervaardigde Delfts blauwe tegel van aanzienlijk formaat en gewicht. De tegel verwijst naar het in Delft gevestigde ontwerpbureau Fabrique, dat in het boek zijn ontwerpen voor cd-verpakkingen etaleert.
Johan Visser, mede-oprichter van de de Enschedese School en het platenlabel Idiot Records, schrijft in het voorwoord: 'Nederland heeft geen rock 'n' roll traditie, dus ook niet op het gebied van platenhoezenontwerpers. Nu de afmetingen van 30 x 30 cm zijn teruggebracht tot 12 x 12 cm horen we alleen nog maar gemopper.' Hij doelt op de ontwerpers die vinden dat ze vroeger konden uitpakken en het nu moeten doen op 'zo'n vodje papier achter een stukje plexiglas'. Visser: 'Over postzegels heb ik nog nooit iemand horen klagen.'
It Looks Likes it Sounds (BIS;  49,50) levert het bewijs dat de relatief kleine afmetingen van een cd-hoes de ontwerper allerminst hoeven te beperken. Bovendien maken de afgebeelde hoezen duidelijk dat de ontwerpers van muziek houden of zich op z'n minst verdiept hebben in de muziek alvorens de verpakking te ontwerpen. De perfect gedrukte uitgave bevat ontwerpen die Pieter Aarts, Jeroen van Erp en Robert Muda maakten voor onder meer Freek de Jonge, Van Dik Hout, Albert West, 2 Meter Sessies en Kinderen voor Kinderen.
Veel tumult veroorzaakte in 1991 'de hoes met de navels', de vier blote onderbuiken van de rockgroep Hallo Venray - discjockey's ontging de humor en vonden de hoes acommercieel. It Looks Like it Sounds begeleidt een gelijknamige tentoonstelling die vanaf 10 januari te zien is tijdens het festival Noorderslag in de Oosterpoort in Groningen.
In maar liefst drie verschillende uitvoeringen produceerde de bibliofiele drukker Ser J.L. Prop dertien nieuwe gedichten van Willem Jan Otten. Tijdens de zwaluwen is de derde publicatie van de Tuinpers en werd door Prop gezet in de Romane.
Het is alsof deze klassieke letter, gezet in lood en afgedrukt op ruim en mooi papier, de toch al melancholieke toon van Ottens pozie nog eens verdiept. 'Begin november' heet dit gedicht:
De zwaluwen zijn er lang van  tussen
 Toch woei vandaag de dwarre lende wind
 die zwaluwen herinnert aan hun  Nijl,
 de wrede warme zomerrest die  zegt
 ziel is dat wat kwetterende lus sen
 trekt in een al lang vergeten  lucht.
De oplage van Tijdens de zwaluwen bedraagt slechts 95 exemplaren. De drie edities zijn verkrijgbaar bij Ser J.L. Prop in Banholt en kosten respectievelijk  245,-,  145,- en  85,-. De eenvoudigste uitvoering - nog altijd zo mooi dat je het menig dichter zou toewensen - is gevat in een papieren omslag waarin herfstkleurig gebladerte is verwerkt.
Hub. Hubben

Foto
	Cd-hoesontwerp van Robert Muda en Jeroen van Erp. ILLUSTRATIE UIT 'IT LOOKS LIKE IT SOUNDS'

