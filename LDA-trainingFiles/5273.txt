	Vader Graf krijgt 'milde' straf, ruim drie jaar cel
	Van onze correspondent
Willem Beusekamp

BONN
's Werelds beroemdste tennisvader, Peter Graf, is vrijdag in Mannheim wegens belastingontduiking veroordeeld tot drie jaar en negen maanden onvoorwaardelijk. Het onderzoek tegen Steffi Graf is officieel gestopt; zij had volgens de rechter geen weet van de fiscale escapades van haar vader.
Op het moment van de uitspraak bevonden de tennisster en haar moeder zich in het vliegtuig van Australië naar Japan. Zij zou weer hersteld zijn van de blessures die haar parten speelden tijdens de open Australische titelstrijd in Melbourne. Haar financiën regelt de Duitse tennisster sinds geruime tijd zelf. Alle zakelijke banden met haar vader zijn verbroken.
Peter Graf blijft voorlopig op vrije voeten, omdat het Openbaar Ministerie gisterochtend onmiddellijk beroep aantekende. Hij heeft al een voorarrest achter de rug van vijftien maanden. Vorig jaar november werd hij naar huis gestuurd na betaling van een borgsom van vijf miljoen mark. Rekening houdend met dit voorarrest en de regel dat veroordeelden na het uitzitten van tweederde van hun straf vrijkomen, zou Graf nog veertien maanden de cel inmoeten.
Tegen Graf (58) was zes jaar en negen maanden geëist. Met hulp van zijn adviseur Joachim Eckardt (hij kreeg tweeëneenhalf jaar) zou Graf tussen 1989 en 1993 inkomsten van zijn dochter ter grootte van 42 miljoen mark voor de Duitse fiscus hebben verzwegen. Hierdoor was een belastingschuld ontstaan van bijna twintig miljoen mark. Steffi Graf heeft dit bedrag vorig jaar alsnog betaald.
Gezien het vonnis heeft Steffi Graf (27) te veel betaald. De rechtbank meent dat twaalf miljoen, hooguit vijftien miljoen mark te weinig aan de fiscus is afgedragen. Dit heeft tot gevolg dat Steffi Graf dit maal zelf in de slag moet met de belastinginspecteur om een deel van de aanslag terug te krijgen.
Vergeleken met de sensationele bedragen en complottheorieën waarvan oorspronkelijk sprake was (Graf zou zelfs zeventig miljoen hebben doen verdwijnen naar rekeningen in Nederland, de Antillen en Lichtenstein, alles met medeweten van de hoogste autoriteiten) kan het vonnis bepaald mild worden genoemd. Rechtbankpresident Joachim Plass erkende dat de strafmaat verbazing kan wekken bij diegenen die de affaire al bijna twee jaar volgen.
De verdenking dat Graf sr. werd gedekt door politici, die erbij gebaat waren dat Steffi Graf in Duitsland zou blijven wonen, leidde zelfs tot een parlementaire enquête in de deelstaat Baden-Württemberg. Het onderzoek leverde niets op, anders dan dat de inspectie had verzuimd de familie Graf tijdig op haar plichten te wijzen.
De rechter kreeg pas halverwege het proces de leiding en baseerde zijn oordeel tot die tijd op de berichtgeving in de media. 'Ik ging er toen vanuit dat de verdachte minstens tien jaar moest krijgen', aldus Plass. Nadat hij zich zelf in de processtukken moest verdiepen, ontstond een compleet ander beeld.
Strafverminderend, aldus het vonnis, is het feit dat de belastinginspectie al in '91 op de hoogte was van Grafs pogingen de prijsgelden van zijn dochter naar het buitenland te sluizen. Men liet hem ongemoeid, zelfs nadat Graf helemaal geen belastingformulieren meer invulde. De zaak escaleerde in het jaar '94, toen Graf in een diepe crisis belandde.
Graf, die een ongelukkige en harde jeugd heeft gehad, raakte verslaafd aan alcohol en medicijnen en liet zich chanteren door een call-girl, die beweerde dat zij een kind van hem had. Graf betaalde en raakte steeds meer verstrikt in een web van vennootschappen en bankrekeningen. Vóór Graf spreekt volgens de rechter dat vooral dankzij zijn inspanningen Steffi 'de beste tennister ter wereld werd en daarmee een goede ambassadeur van Duitsland.'

