 HOOGE HUYS EN LOMBARD ODIER INTRODUCEREN MIX FONDS. 
 AMSTERDAM, 14 jan (Reuter) - Hooge Huys Verzekeringen NV heeft meegedeeld dat zij in samenwerking met Lombard Odier Nederland het Hooge Huys Lombard Odier Mix Fonds introduceert. 
 Het nieuwe fonds belegt in Nederlandse aandelen, obligaties en vastgoedfondsen en combineert volgens de initiatiefnemers hoge rendementen met een beperkt risico. 
 Als beheerder zal Lombard Odier (Nederland) Holding NV optreden, een dochter van de Zwiterse bank Lombard Odier & Cie. 
 Lombard Odier Nederland zegt in de afgelopen 10 jaren bij fondsen met een gelijke beleggingsopdracht een rendement te hebben behaald van 10,9 procent. 
 Over de laatste vijf jaren bedroeg het rendement 14,9 procent en over de laatste 12 maanden zelfs 23,8 procent. 
 Het risico over de afgelopen 10 jaren bedroeg gemiddeld 9,7 procent per jaar, vergeleken met 15,4 procent voor de CBS Herbeleggingsindex, aldus Lombard Odier Nederland. 
 Het nieuwe mix-fonds zal onderdeel uitmaken van het zogenaamde ParticipatiePlan waarmee Hooge Huys, zelf dochter van de Reaal Groep, een reeks beleggingsfondsen aanbiedt. Dat gebeurt enkel via het vrije intermedair. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
