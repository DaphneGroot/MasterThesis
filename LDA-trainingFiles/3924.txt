	Geluidsbehang voor de gelovige
	@@0IER@@0 EW AGE-MUZIEK is muziek met een bedoeling. Daarin onderscheidt het genre zich van de meeste chte muziek, 'kunstmuziek', die niks wil dan muziek zijn. Je hebt natuurlijk musicologen en aanverwante muziekuitleggers die daar anders over denken, maar in het normale gebruik laat een gemiddelde luisteraar zich toch nauwelijks van de wijs brengen door wat een toonkunstenaar willens en wetens in zijn composities heeft gestopt.
Bij new age-muziek ligt dat anders. Bedaar, relax, kom tot uzelve of ik schiet; dat is wat alle new age-muziek 'communiceert'. En in veel gevallen wordt daar op een hoger, verreikender plan nog een aanbeveling aan toegevoegd: wees lief voor de mensen, de planten en de dieren en merk toch hoe n wij met elkander zijn.
Het is muziek voor gelovigen. Niet in de zin van de gangbare 'religieuze muziek' die de eredienst luister bijzet, maar zoals inzichten uit de astrologie, de para-psychologie of de hekserij doeltreffend en heilzaam kunnen zijn. Als je d'r maar in gelooft.
Ergens aan het begin van de jaren zeventig vond het genre zijn oorsprong. Sindsdien is het dusdanig verbreid en uitgebreid dat het stikt van de subgenres ('new age-jazz, new age-pop, new age-world, new age-progressive, new age-folk enzovoort', schrijft Henk Werkhoven, samensteller van De New Age Muziek-Encyclopedie), die het overzicht nogal vertroebelen.
Bovendien wordt veel moeilijk te rubriceren materiaal voor het gemak maar new age genoemd, omdat het zo lekker verkoopt. Maar het is niet alles goud wat er blinkt, waarschuwt Werkhoven. De New Age Muziek-Encyclopedie moet orde op zaken stellen.
Naast een keur aan artiesten zijn er heel wat platenfirma's in opgenomen, mt postadres, telefoonnummer, namen van contactpersonen en e-mailadres. Dat wekt de indruk dat het naslagwerk ook en misschien wel met name voor de detailhandel is geschreven.
De maatschappijen en maatschappijtjes heten Divine Music, Neue Dimension of Mentalis, 'gespecialiseerd in new age-muziek, meditatiemuziek, softjazz en klassieke muziek'. En zo wordt de niet-ingewijde tenminste ietsje gewaar over de stijlkenmerken van het genre.
Verder lezen onder de artiestennamen - van Anderson, Jon tot Wakeman, Rick en van Anugama via Kitaro tot Yanni - leidt tot het inzicht dat a) menigeen uit de Yes- en Genesis-sector inmiddels een bestemming n een boterham in deze branche heeft gevonden, en b) veel klassiek geschoolde Duitsers door een katharsis onder invloed van een goeroe of een vergelijkbare mystieke ervaring aan de new age-muziek verslingerd zijn geraakt.
Opvallend veel muziek laat zich voorts vangen onder de adjectiva 'dromerig', 'rustgevend', 'harmonieus' en 'melodieus'. En er wordt klaarblijkelijk nogal wat programmatische muziek gemaakt, of in elk geval wekken titels als Ulysses, Celtic Quilt en The Isle of Avalon die suggestie.
Maar voor een genre-beschrijving die echt hout snijdt, verdient het aanbeveling om de introductie-tekst van 'componist, multi-instrumentalist, producer, schrijver, muziekpsycholoog en directeur van een eigen platenmaatschappij' Steven Halpern helemaal uit te lezen. De New Yorker behoort tot de grondleggers en geldt, afgemeten aan de hoeveelheid tekst die het lemma Halpern, Steven beslaat, als de allergrootste in het genre. New age-muziek wilde vanaf het begin inspireren en opbeuren, schrijft hij, in tegenstelling tot veel eigentijdse muziek met een 'confronterende, agressieve, zinnelijke of droefgeestige geaardheid'.
En hoe kregen de pioniers van het genre dat nou voor mekaar? Door de muzikale parameters tijd en ruimte op te rekken met gebruik van 'echo's en kathedraalachtige galmen'. Daarmee brachten zij, 'creatieve componisten', verlossing 'uit de gevangenis van tijdseenheden van ''4 slagen per maat'' en progressies van 12-maats-akkoorden'.
Anders gezegd: bij new age-muziek gaat het niet om de beat of de groove, niet om instrumentale virtuositeit en al helemaal niet om harmonische complexiteit. Het is extreem makkelijke muziek die zich traag voortsleept in een beperkt klankidioom. In dat opzicht is de new age-muziek nog het meest verwant aan de muzak, dat andere geluidsbehang dat per strekkende meter op bestelling aan winkel-, fabrieks- en restauranteigenaren wordt geleverd en er ook al zo prat op gaat van invloed te zijn op de psychologische gesteldheid van de luisteraar.
Allebei zijn ze ontdaan van de stekeligheden, franje en oorspronkelijkheid waardoor muziek kan verontrusten of ontroeren. Het grote verschil is dat muzak strikt genomen geen aanhangers kent en new age-muziek een heleboel.
De New Age-Muziekencyclopedie, Henk Werkhoven. Kosmos Z&K Uitgevers. f49,90. ISBN 90 215 94714. Met gratis Oibibio-cd The Anthology of New Age Music, Vol. I.

Foto
	ILLUSTRATIES UIT NEW AGE MUZIEK-ENCYCLOPEDIE

