The Stranglers.
The Stranglers is een Britse punkgroep, ontstaan in het midden van de jaren zeventig in Guildford. Aanvankelijk noemden zij zich "The Guildford Stranglers".
Geschiedenis.
Hugh Cornwell (zang, gitaar) was biologieleraar, Jet Black (drums) had een ijs- en wijndistributiebedrijf, Jean-Jacques Burnel (zang, bas) was karateka en motorenfanaat en Dave Greenfield, de opvolger van Hans Warmling (toetsen), was al jaren semiprofessioneel muzikant.
De sound van dit viertal had zijn "roots" in de pubrock en de Amerikaanse rock van eind jaren zestig. Door de power van de punkbeweging aan hun geluid toe te voegen raakte hun carrière in een stroomversnelling, en in 1977 speelden ze in bijna elke Engelse zaal en braken ze ook internationaal door met de albums "Rattus Norvegicus" en "No More Heroes". Ook het titelnummer van "No More Heroes" werd een internationale hit en de groep plaatste zich in het rijtje groten der rock.
In de daaropvolgende jaren werd er door The Stranglers meer en meer geëxperimenteerd, met wisselend succes. Vooral "The Raven" en "The Meninblack" konden critici behagen maar het grote publiek niet. Pas in 1982 had de groep weer een hit met het sfeervolle "Golden Brown", een traditionele wals in 3/4 maat, afgewisseld met frases waarbij 3 maten in 3/4 gevolgd worden door één maat in 4/4, waarvan de obscure tekst over heroïnegebruik en/of een meisje handelt. Ook nummers als "Skin Deep" (1984) en "Always the Sun" (1986) wisten het grote publiek te boeien.
In augustus 1990 hield Hugh Cornwell het voor gezien; hij had ruzie met de andere bandleden en vond dat ze op een dood spoor zaten. Cornwell ging solo verder en trok in 2009 in zijn eentje langs de zalen van Engeland om zijn laatste boek te promoten.
The Stranglers gingen verder met gitarist John Ellis (die met The Vibrators nog als voorprogramma fungeerde) en zanger Paul Roberts. In deze bezetting werd tot 2000 de wereld rond getoerd en werden, met minimaal succes, de albums "Written in Red" en "Coup de Grace" uitgebracht.
Pas in 2004 wisten The Stranglers (nu met Baz Warne in plaats van John Ellis) weer de aandacht te trekken met het album "Norfolk Coast".
In juni 2006 verliet Roberts de band om zich op zijn project Soulsec te richten. De overige vier kondigden aan in september hun album "Suite XIV" uit te brengen. Burnel en Warne namen samen de zang voor hun rekening.
In 2011 toerden The Stranglers door Engeland met ex-Dr. Feelgood-gitarist Wilko Johnson als voorprogramma.
