 ABN AMRO AANDELEN FONDS INTR W. +18,5 PCT. 
 AMSTERDAM, 26 aug (Reuter) - De intrinsieke waarde per participatie ABN AMRO Aandelen Fonds is per saldo gestegen van 104,09 gulden (ex dividend) aan het begin van dit jaar tot 123,39 gulden per 30 juni 1996. 
 Dit komt neer op een beleggingsresultaat van 18,5 procent, aldus de beheerder. Het fondsvermogen groeide met bijna 178,0 miljoen tot 751,1 miljoen gulden en het aantal uitstaande participaties steeg van 5,42 miljoen tot 6,09 miljoen stuks. 
 De intrinsieke waarde per participatie Aandelen Beleggingspool steeg van 248,17 gulden (ex uitkering) aan het begin van 1996 tot 293,15 op 30 juni 1996. 
 Daarmee komt het beleggingsresultaat van de Beleggingspool op 18,1 procent. Het fondsvermogen steeg hier met 12,1 procent tot 137,3 miljoen gulden maar het aantal uitstaande participaties nam af van 493.599 tot 468.205. 
 Bij beide fondsen daalde het belang in Amerika door winstnemingen en werd het belang in Japan in het licht van de te verwachten verdere opleving uitgebreid. 
 De geografische spreiding van de portefeuille van het ABN AMRO Aandelen Fonds werd verbreed door de opname van een aantal ondernemingen in Zuid-Korea. In Europa en Nederland bleef het belang praktisch ongewijzigd. 
 Het belang in Oost-Europa nam toe door zowel de sterke koersstijgingen als door uitbreiding van posities. 
 Qua bedrijfstakspreiding werd het accent van de beleggingen meer verschoven naar financiele diensten, dienstverlening en handel, duurzame consumptiegoederen en gezondheid. Dit ging ten koste van energie en kapitaalgoederen, waar enige winstnemingen plaatsvonden, en van de niet-duurzame consumptiegoederen. 
 Bij de Aandelen Beleggingspool bleven de belangen in het Verre Oosten met uitzondering van Japan praktisch onveranderd. Het belang in Europa en Nederland werd licht uitgebreid. 
 Volgens de fondsbeheerder kenmerkt het huidige macro-economische klimaat zich nog steeds door aanhoudende gematigde groei, lage inflatie en lage rente. 
 Daarbij wordt aangetekend dat vrees voor een hogere rente heeft het sentiment onlangs wat heeft doen draaien met als gevolg dalende aandelenbeurzen. 
 "Omdat er echter nog steeds geen feitelijke tekenen aanwezig zijn voor hogere inflatie en daarmee voor een eventueel hoger renteniveau, sterkt dit het vertrouwen ... in een voortgaande positieve waardeontwikkeling van participaties ABN AMRO Aandelen Fonds en Aandelen Beleggingspool," aldus de beheerder. 
 (c) Reuters Limited 1996. 
