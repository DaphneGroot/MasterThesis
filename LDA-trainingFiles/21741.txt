Gordon (artiest).
Cornelis Willem (Gordon) Heuckeroth (Amsterdam, 6 juli 1968) is een Nederlands voormalig zanger, presentator, columnist, schrijver en ondernemer. Hij is bekend onder zijn roepnaam Gordon. Van 2005 tot en met 2011 maakte Gordon deel uit van De Toppers en van 2010 tot en met 2013 van Los Angeles, The Voices. In 2009 deed hij met De Toppers mee aan het Eurovisiesongfestival met het nummer "Shine". Naast het runnen van zijn koffie- en theesalons, "Blushing", presenteert hij diverse televisieprogramma's, fungeert hij als hoofdpersoon in realitytelevisieprogramma's en jureert hij in talentenjachten op televisie. Programma's waarin hij optreedt zijn onder meer "Gillend Naar Huis", "Holland's Got Talent", "Just the Two of Us", "Hotter Than My Daughter", "X Factor" en "Idols". Sinds 2013 zet Gordon zich in als ambassadeur van het Nationaal Ouderenfonds.
Biografie.
Hij bracht zijn jeugd door in Floradorp, een wijk in Amsterdam-Noord. Vóór zijn muzikale doorbraak verkocht hij vrouwenondergoed op de markt.
Hij behaalt bij "Start '86" van de NCRV de vierde plaats, en in november 1989 doet hij mee aan de finale van Veronica's Sterrenjacht. Met het liedje "Gini" wordt hij derde op het Nationaal Songfestival het daaropvolgende jaar. Van de jury uit Flevoland krijgt de zanger hierbij de maximale score van 10 punten, maar in de nationale finale wordt hij negende.
Muzikale carrière.
Gordon als een van De Toppers.
In 1991 volgt de doorbraak met zijn derde single, getiteld "Kon ik maar even bij je zijn", te vinden op zijn gelijknamige eerste album. Aanvankelijk zingt Gordon vooral Nederlandstalige levensliedjes, zoals de hits "Blijf je vannacht bij mij", "Jong voor altijd" en "Ik hou van jou". In 1992 echter komt een Engelse versie van het album uit. Hij ontvangt voor zijn werk de Zilveren Harp.
In 1993 komt zijn tweede Nederlandstalige album "Alles wat ik ben" uit. Hieruit volgen nummers als " 't Is zo weer voorbij", "Blijf nou nog even" en "Ik bel je zomaar even op".
Tijdens de jaarwisseling in 1994 zendt Veronica een optreden van Gordon uit dat met het Metropole Orkest in de Rai in Amsterdam is opgenomen. Het concert is het eerste nationale breedbeeldproject en is tevens op cd-i te verkrijgen. Voor het project "Now Is The Time" wijkt Gordon uit naar Los Angeles, waar hij werkt met een gospelkoor. Het nummer "Miracle" wordt de titelsong van 'Traumhochzeit', de televisiehit van Linda de Mol in Duitsland. Dit succes resulteert in tv-optredens in diverse landen met als hoogtepunt een promotietour door Zuid-Afrika. Het eerste verzamelalbum, "De tijd van mijn leven", volgt in 1995.
Na het Engelstalige avontuur schakelt Gordon weer terug naar het Nederlands met het album "Omdat ik zo van je hou" naar de gelijknamige single, een cover van het Franstalige "Pour Que Tu M'aimes Encore" van Céline Dion. Een goede zet, want de plaat wordt een grote hit. In 1997 komt het volgende album "Nu het zover is".
In 1999 verschuift hij meer in de richting van de Nederlandstalige r&b: zo brengt hij de eerste single uit die is ontstaan uit de samenwerking tussen hem en de groep Re-Play. Het duet "Never nooit meer" werd ingezonden voor het Nationaal Songfestival 1999, maar niet geselecteerd door de NOS. De single verschijnt wel op Gordons nieuwe album "Met hart en ziel". Twee jaar later zou het succesvolle album "Gordon en Re-Play" verschijnen. Tussendoor verschijnen er nog twee verzamelalbums.
In 2003 neemt hij nog een duetalbum op getiteld "Gordon &" waarop hij samen zingt met Roméo, Lloyd, Edsilia Rombley, Sat-R-Day, Marlayne, Sarina en wederom Re-Play. Ook de drie solonummers "Ga dan", "Caminando" en "I'll Be Your Voice" staan erop. Met het laatst genoemde nummer doet hij datzelfde jaar wederom mee aan het Nationaal Songfestival, waarop hij als tweede eindigt.
In 2005 begint Gordon samen met René Froger en Gerard Joling aan "De Toppers", waarmee jaarlijks wordt opgetreden in de Amsterdam ArenA. In 2009 vertegenwoordigen De Toppers Nederland tijdens het Eurovisiesongfestival in Moskou, waar ze niet tot de finale doordringen. Zij zingen daar het nummer "Shine", dat door Gordon zelf geschreven is. Op 9 september 2009 maakt Gordon bekend uit "De Toppers" te stappen. Volgens zijn management kon hij zijn creativiteit niet meer kwijt en had zijn vertrek niets te maken met alle negatieve publiciteit rondom "De Toppers". Op 3 december 2009 blijkt dan weer dat Gordon terugkeert bij de Toppers. Op 18 mei 2011 stopt hij definitief met "De Toppers" om zich volledig te kunnen richten op zijn nieuwe zanggroep:.
In 2006 komt zijn verzamelalbum "Zoveel" uit, met vijf nieuwe nummers waaronder een duet met Lange Frans dat de naam "Als je maar gelukkig bent" meekreeg. In 2008 verschijnt zijn, tot nu toe, nieuwste soloalbum, het Engelstalige album "A Song For You". Een album met verscheidene covers van bekende liedjes zoals "Sugar baby love" van The Rubettes. Op 4 september 2009 brengt hij zijn nieuwe single uit, getiteld "Niemand lacht zoals jij / No one loves me like you", waarmee hij in februari 2009 samen met "De Toppers" mee deed aan het Nationaal Songfestival (Engelse versie).
Op 20 augustus 2010 wordt bekend dat Gordon samen met Remko Harms, Richy Brown, Roy van den Akker en Peter William Strykes de nieuwe groep "Los Angeles: The Voices" zal vormen, een zangformatie met klassiek- en musicalgeschoolde mannen die een repertoire brengen dat lijkt op het Britse Il Divo. Op 13 maart 2013 wordt wereldkundig gemaakt dat hij per 31 maart van datzelfde jaar uit de groep stapt. Gordon zal te druk zijn met zijn eigen carrière en dit zal weer in de weg staan voor de carrière van Los Angeles: The Voices. In september 2013 brengt hij tegelijk drie singles uit, te weten "Kom maar dichterbij", het Engelstalige "So this is me" van zijn show Hotter Than My Daughter en het zelfgeschreven "Liefde overwint alles". In 2014 vierden "De Toppers" hun tienjarig jubileum. Voor deze concerten werd Gordon speciaal uitgenodigd als gastartiest.
In december 2015 onthulde Gordon in het programma "5 jaar later", dat hij het niet meer volhield als lid van "De Toppers". Volgens Gordon zou Topper Jeroen van der Boom hem lichtelijk eruit hebben gewerkt, Froger een drankprobleem hebben gehad en zou Joling de twee heren beschermen. "De Toppers" herkennen zich niet in de uitspraken van Gordon en bestempelen het in de media als onzin en kwetsend. Op 29 november 2015 maakte Gordon in het televisieprogramma "Carlo's TV Café" bekend definitief te zullen stoppen met zijn zangcarrière. Hij kondigde daarbij twee afscheidsconcerten in het Koninklijk Concertgebouw in Amsterdam aan als afscheid. Zo zouden De Toppers één van de gastoptredens zijn bij het afscheidsconcert van Heuckeroth. Maar door het conflict trad uiteindelijk alleen Joling op tijdens de twee afscheidsconcerten van de ex-Topperslid. Ook de mannen van Los Angeles, The Voices waren aanwezig bij de concerten.
Televisie.
Gordon presenteerde programma's als de "Gordons Late Nicht Show" en "Gordon's Life Style".
Vanaf augustus 2005 was Gordon met vijf programma's te zien bij Talpa, een zender van John de Mol. Samen met Gerard Joling was hij te zien in de serie "Joling & Gordon over de vloer", waarin het duo drie dagen op bezoek ging bij onder andere een varkensboerderij, een supermarkt en een vakantiepark. Het programma duurde drie seizoenen. Verder deed hij het programma "Gordon in de mode" en presenteerde hij samen met Angela Groothuizen, Winston Gerschtanowitz, Froukje de Both en Victoria Koblenko het programma "Thuis", dat na twee maanden stopte wegens tegenvallende kijkcijfers. Verder was hij te zien in "5 tegen 5". Het laatste programma dat hij presenteerde, samen met Linda de Mol, was "Just the Two of Us".
In het najaar van 2007 begon Gordon bij RTL 4 met het programma "Gillend Naar Huis". Tevens zat hij samen met John Ewbank, Jerney Kaagman en Eric van Tijn in de jury van het vierde seizoen van Idols. Ook presenteerde hij daar op 31 december 2007 het programma "Singing Bee". Ook was hij enige tijd te zien als vaste vervanger van Albert Verlinde in RTL Boulevard, maar in het najaar van 2009 stopte Gordon hiermee. Volgens Verlinde was dit omdat Gordon diens enige vervanger wilde zijn.
Vanaf 2008 zat Gordon in de jury van "X-factor". In 2009 presenteerde hij de programma's "Waar is Elvis?!" en "Glitter Glamour Gordon" en deed hij mee aan "De beste zangers van Nederland". Vanaf 9 juli 2010 was Gordon te zien in de jury van "Holland's Got Talent", samen met Patricia Paay (2008-2012), Chantal Janzen (2013-heden), Dan Karaty (2010-heden) en Angela Groothuizen (2016-heden) op RTL 4. Zij hadden hiermee het tv-programma van 2010 te pakken en scoorden gemiddeld 1,7 miljoen kijkers. In november 2013 ontstond ophef over zijn Chinezengrappen jegens een Engelse kandidaat van Chinese afkomst.
Eind 2010 was hij te zien in het EO-programma "Op zoek naar God". Vanaf 8 januari 2011 presenteerde hij het programma "Minute to Win It" op RTL 4, dat twee seizoenen liep. Vanaf 20 augustus 2011 was hij te zien in de komedie "Zie Ze Vliegen" op RTL 4, samen met mensen als Carlo Boszhard, Irene Moors en Chantal Janzen. De serie telde zeven afleveringen. Hij presenteerde vanaf 26 augustus 2011 de Nederlandse versie van "Hotter Than My Daughter". In het voorjaar van 2014 stopte dit eveneens. In het voorjaar van 2017 kwam Hotter Than My Daughter nog voor 1 seizoen terug.
Op 18 augustus 2012 ging het programma "Beat the Best" van start op RTL 4, dat hij presenteerde samen met Chantal Janzen. De eerste aflevering ervan was overigens geen succes. Na vier afleveringen werd het afgevoerd. In de zomer van 2012 zou Gordon naar verluidt een nieuw programma bij RTL 4 presenteren genaamd "Gordons Gastfornuis". Volgens hem betrof het een combinatie van "Villa Felderhof" en "In de hoofdrol". Op 4 juni 2012 werd echter bekendgemaakt dat het programma werd uitgesteld tot het najaar, meer bepaald november van datzelfde jaar. Uiteindelijk heeft het nog eens ruim twee jaar lang op zich laten wachten en werd er één aflevering van uitgezonden, op 4 september 2014.
Sinds 2013 is Gordon teamcaptain in het programma "Alles mag op vrijdag", waarin hij tegen Gerard Joling strijdt in allerlei spellen. Begin 2016 is het programma verhuisd van vrijdag naar zaterdag en ging het "Alles mag op zaterdag" heten. Begin 2017 is dit programma verhuisd naar zondag en heet het "Alles mag op Zondag". Eind 2013 was Gordon samen te zien met Joling in het programma '. Ook presenteerde hij het datingprogramma "Help onze dochter aan de man". In 2014 presenteerde hij opnieuw met Joling het programma '. Vanaf november dat jaar was Gordon te zien in zijn eigen talkshow "Goor Draait Door", waar hij 2 seizoenen van maakte.
In 2015 presenteerde Gordon voor RTL 5 het programma "Krijg De Kleren". Daarnaast presenteert hij sinds 2015 het mede door hemzelf bedachte "Nooit meer naar huis".
Op 12 maart 2016 ging het programma "It Takes 2" van start, dat hij weer ging presenteren in het gezelschap van Chantal Janzen en in 2017 presenteerde hij dit samen met Jamai Loman. Datzelfde jaar was Gordon nogmaals samen met Gerard Joling te zien in het programma ' en in "Gieren met Goor", de nieuwe titel van de vroegere RTL 4-show "Laat Ze Maar Lachen". "Geer & Goor: Zoeken Een Hobby!" werd in oktober 2016 genomineerd voor de "Gouden Televizier-Ring", maar won de prijs niet.
Gordon was in december 2016 de hoofdpersoon in de eerste Nederlandse versie van Comedy Central Roast. In het najaar van 2017 zet Gordon zich opnieuw in met Gerard Joling voor het Nationaal Ouderenfonds met het programma. Eind 2017 gaat Gordon opzoek naar een man in het RTL 4 programma Gordon Gaat Trouwen.
Radio.
Na wat invalbeurten bij Radio 538 kreeg hij op deze zender een eigen programma. Op 3 februari 2003 ging hij aan de slag bij Noordzee FM, waar hij tot en met 1 juli 2005 doordeweeks van 6 tot 10 uur de ochtendshow "Goedemorgen Gordon" presenteerde. Van 3 november 2007 tot september 2008 was Gordon opnieuw op de Nederlandse radio te horen met zijn zaterdagmiddagprogramma op Radio 538, genaamd "Gordon on air!", met sidekicks Kimberly van de Berkt en Danny Gordijn. In juli 2008 richtte hij een internetradiozender op met de naam Oz Radio, gericht op homoseksuelen. Deze zender zond vanaf 1 augustus 2008 officieel uit. Op 31 december 2009 stopte Gordon de zenderactiviteiten echter, omdat deze onrendabel bleken.
Schrijver.
Op 9 april 2010 kwam van Gordon het boek "De Liefde, gids voor het gebroken hart" uit, waarin hij vertelt over de liefde. Daarnaast staan er tips en adviezen in voor mensen die in liefdesnood zitten. De teksten worden afgewisseld met songteksten en gedichten. Daarnaast heeft hij jarenlang een column geschreven in de krant De Telegraaf en het weekblad Privé. In december 2011 verscheen "Gordon", een glossy met een roze randje van Gyrath Media Groep, dat ook Miljonair Magazine en Jacky uitgeeft. Het blad richt zich specifiek op vrouwen.
Blushing.
In 2014 opende Gordon de deuren van zijn eerste koffie- en theesalon, "Blushing", in Blaricum. Niet veel later opende hij ook "Blushing's" in Amsterdam (Paulus Potterstraat) en Rotterdam (Coolsingel).
