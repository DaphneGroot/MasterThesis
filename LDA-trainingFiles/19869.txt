Murcia (stad).
Murcia (Spaans: "Ciudad de Murcia") is een stad en gemeente in het zuidoosten van Spanje. Het is de hoofdstad van de regio Murcia. Op 1 januari 2014 had de stad 439.712 inwoners, daarmee is het de zevende stad van Spanje.
Geschiedenis.
De stad werd tussen 830 en 840, tijdens de Moorse overheersing, gesticht aan de rivier de Segura door de kalief van het Kalifaat Córdoba, Abd al-Rahman II.
De stad was na de Reconquista eind 13de eeuw de verblijfplaats van Koning Alfons X van Castilië die de stad veel privileges verleende. Dit zorgde voor de groei van de stad die met name in de 15de eeuw zijn hoogtepunt bereikte met de aanleg van belangrijke irrigatiesystemen in de "huerta", de boomgaarden waar Murcia bekend om staat. De ambachten die floreerden in de 15de eeuw verlenen hun naam aan de straten in het oude centrum.
Verkeer en Vervoer.
Murcia kent een eigen rondweg, de "Ronda" die zorgt voor de belangrijkste afwikkeling van het verkeer in de stad. De "Ronda" is verbonden met de snelwegen in het noorden en in het westen van de stad. In het noorden aan de A-7 en in het westen met de A-30. Beide snelwegen komen elkaar tegen ten noorden van de stad. De "A-7" verbindt Murcia met Andalusië, Alicante en Valencia, de "A-30" is de belangrijkste verkeersverbinding in de regio en vormt de weg naar Cartagena en Albacete.
Het belangrijkste spoorwegstation van Murcia is te vinden ten zuiden van de Segura in de wijk "El Carmen". Het spoorwegstation is onderdeel van Renfe dat zorgt voor de verbindingen met Barcelona, Cartagena, Valencia en andere grote steden. De regionale treindienst van Renfe, Cercanías zorgt voor de verbindingen met Lorca, Alicante en Elche.
In de nabije toekomst is er een volledig werkende HSL verbinding met Madrid via Alicante. Daarbij zijn er al plannen voor het doortrekken van deze verbinding naar Cartagena.
De stad Murcia wordt bediend door twee luchthavens, Aeropuerto de Alicante-Elche en Aeropuerto de Murcia-San Javier. Beide liggen op ongeveer dezelfde afstand van de stad. Desondanks zijn de verbindingen per bus met de luchthaven van Alicante beter. Vanuit Nederland en België wordt er op beide luchthavens gevlogen. In 2012 is de beoogde nieuwe luchthaven van Murcia opgeleverd. Aeropuerto de Murcia-Corvera of "Murcia International Airport" gelegen tussen Murcia en Cartagena ontvangt nog geen vliegverkeer door uitblijven van benodigde vergunningen.
In de wijk "San Andres" in het oosten van de stad is het busstation van de stad gelegen. Vanuit daar gaan alle busdiensten naar de rest van Spanje, de regio en de luchthaven van Alicante. De stad beschikt over een stadsdienst "Transportes de Murcia" uitgevoerd door kleinere en grotere bussen die verschillende lijnen in en rond het centrum bedienen. De bussen vanuit de stad naar de nabijgelegen kernen zoals Alcantarilla, Molina de Segura en Santomera worden uitgevoerd door "LATbus".
Tram in Murcia.
Sinds 29 april 2007 beschikt de stad Murcia over de tramlijn. De eerste fase van de tramlijn werd geopend tussen Espinardo en het belangrijkste knooppunt van Murcia, Plaza Circular in het centrum. De tram of "Tranvia de Murcia" bestond uit 4 haltes. De uitbreiding van de lijnen naar beide universiteiten en naar de commerciële gebieden en het stadion ten noorden van de stad begon in juli 2009. In recordtijd werd het opgeleverd en in oktober 2010 waren de uitbreidingen voltooid. Het tramdepot van "Tranvía de Murcia" is gelegen aan halte "La Ladera". De totale lengte van de lijn bedraagt 18 kilometer met 28 tramhaltes.
Op dit moment is er geen tramverkeer dat daadwerkelijk het centrum doorkruist. De verbinding met het centrum is halte Plaza Circular dat direct aan de noordkant van het centrum gelegen is. Er is een lijn tussen Plaza Circular en het treinstation "Murcia del Carmen" in de planfase. Deze lijn zou het centrum doorkruisen.
Universiteitsstad.
Murcia is de grootste stad van de regio, in de stad zijn dus ook twee grote universiteiten te vinden. Een van deze universiteiten; de publieke Universiteit van Murcia heeft naast een grote campus ten noorden van de stad in de wijk Espinardo ook een historische campus in het centrum, "La Merced".
De Universiteit van Murcia is de op twee na oudste universiteit in Spanje en is opgericht door Alfons X van Castilië in 1272 tijdens zijn koningschap. Buiten Murcia heeft de universiteit een campus in Cartagena en Lorca.
In het noordwesten van de stad Murcia in de nabijgelegen kern Guadalupe ligt de katholieke privé universiteit; Universidad Católica de Murcia of "UCAM". De universiteit is privé en onderdeel van het Bisdom van Cartagena. De campus wordt gedomineerd door het statige Monasterio de los Jéronimos, een klooster dat is gebouwd tussen 1702 en 1738. UCAM heeft ook een campus in Cartagena.
