Cliff Richard.
Cliff Richard (geboren als Harry Rodger Webb, Lucknow, Uttar Pradesh, 14 oktober 1940) is een Engels zanger en acteur. Sinds hij in 1995 werd geridderd is Cliff Richard, oorspronkelijk een artiestennaam, ook zijn officiële naam.
Biografie.
Harry Webb werd geboren in Lucknow in India en koos zijn artiestennaam in 1958. Zijn eerste nummer "Move It" was eigenlijk het b-kantje van een cover namelijk het nummer "Schoolboy crush", maar Radio Luxemburg koos voor deze kant en het kwam op de tweede plaats terecht in de Engelse hitlijst. In 1999 scoorde hij zijn laatste nummer 1-hit in Engeland met "The Millennium Prayer". Hij heeft in de jaren 50, 60, 70, 80, 90 en 00 in de Nederlandse hitlijsten gestaan.
Zijn carrière werd in de beginjaren geïnspireerd door Elvis Presley. Zijn begeleidingsgroep heette eerst The Drifters, maar omdat er in de VS al een band bestond met die naam werd dat The Shadows. Het was tot 1969 zijn vaste begeleidingsgroep. Meer dan 260 miljoen platen gingen van hem over de toonbank. Cliff Richard was hoofdacteur in de films "Serious Charge", "The Young Ones", "Summer Holiday", "Wonderful Life" en "Finders Keepers".
Hij vertegenwoordigde tweemaal het Verenigd Koninkrijk op het Eurovisiesongfestival met de nummers "Congratulations" in 1968 en "Power To All Our Friends" in 1973, waarmee hij respectievelijk de tweede en de derde plaats behaalde.
Sinds hij op 25 oktober 1995 om half elf in de ochtend werd geridderd gaat hij door het leven als Sir Cliff Richard OBE.
Hij zet zich onder andere in voor jong aanstormend tennistalent en is dan ook vaak te zien bij tenniswedstrijden.
Zijn wijngaarden in Portugal leveren hem zijn eigen wijn op.
Tevens heeft hij vier eigen parfums. Deze zijn genoemd naar zijn hits: "Miss You Nights", "Dreammaker", "Devil Woman" en "Summer Holiday" (alle vier de titels zong hij tijdens "Here and Now").
Sinds 1964 is Cliff Richard een overtuigd christen en hij heeft sindsdien ook gospelmuziek op zijn repertoire.
In 2002 hield de BBC een stemming voor de 100 Greatest Britons waarbij Richard op de 56e plaats eindigde.
In 2008 stond Cliff Richard vijftig jaar op de planken. Dit vierde hij met zijn timemachine tour die hem vanaf november door geheel Groot-Brittannië bracht. In het najaar van 2009 bracht hij een aantal concerten, samen met The Shadows.
In het lied "Bachelor boy" bezingt hij dat hij nooit zal trouwen. En zo is het inderdaad gegaan.
Discografie.
Concertaffiche in De Roma van het concert op 8 april 1971
Cliff Richard en The Shadows, Brussel 2009
Cliff Richard en The Shadows, 2009
