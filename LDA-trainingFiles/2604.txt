	Directeur Van Eijsden kan alle problemen aan rond z'n 'Melkhuisje'
	Van onze verslaggever
AMSTERDAM
Vorig jaar conflicteerden de Olympische Spelen met het tennistoernooi dat 38 jaar lang 'Melkhuisje' heette. Dit jaar bepaalt een milieuvoorschrift dat voor drie dagen geen kaarten verkocht kunnen worden. En over twee jaar moet de Grolsch Open mogelijk naar het begin van de herfst verhuizen. Als het al niet van de kalender wordt afgevoerd.
Dat laatste zou het gevolg kunnen zijn van een voorstel dat binnen de spelersvakbond ATP in bespreking is. Een aantal topspelers wil het ranglijst-systeem, thans gebaseerd op minimaal veertien toernooien per jaar, drastisch veranderen. Het minimum zou elf moeten worden: de vier Grand Slam-toernooien plus een Super Seven. Deelname aan die elf toernooien zou verplicht worden. Thans is er een zogenaamde Super Nine naast de Grand Slams, maar de dwang om te spelen ontbreekt en het aantal bonuspunten dat met deelname valt te verdienen, is vaak niet aantrekkelijk genoeg.
Als het voorstel van de toptennissers erdoor komt, zou Amsterdam het moeilijk kunnen krijgen. Maar Piet van Eijsden, die al twintig jaar directeur is, heeft weinig vrees. De faciliteiten van zijn toernooi en de nieuwe locatie in het Amsterdamse Bos zijn bij de ATP zelfs in de prijzen gevallen. Hij verwacht dus dat zijn toernooi in leven blijft. En hij zou er niet rouwig om zijn als het naar september moet verhuizen.
Het toernooi van Hamburg, dat vorige week door de regen voor het derde achtereenvolgende jaar de mist inging, heeft gevraagd om een plaats in het zomercircuit. 'Als Amsterdam tegenover Hamburg komt te staan, is dat dodelijk', aldus Van Eijsden. Vandaar dus zijn genegenheid om naar september op te schuiven.
Maar Van Eijsden verwacht eigenlijk dat de ATP het voorstel van de Super Seven geheel zal afblazen. Hij bespeurde bij de laatste vergadering in Monte Carlo, dat de meeste spelers tegen de nieuwe formule zijn. Slechts de toptennissers zouden verlichting in hun programma willen.
Ook de milieu-wetgeving beschouwt Van Eijsden niet werkelijk als een bedreiging. Hij denkt met de gemeente Amsterdam ooit een beter compromis dan het huidige te kunnen bereiken en wenst daarom vooralsnog geen stennis te maken over het feit dat hij gedurende drie dagen van het toernooi hooguit zevenhonderd mensen (VIP's) te kunnen ontvangen. In het Amsterdamse Bos mogen evenementen slechts gedurende zes dagen door meer dan zevenduizend mensen worden bezocht.
Van Eijsden legt zich erbij neer maar vindt zich wel ongelijk behandeld. Vorig jaar waren er op de naburige roeibaan wedstrijden en de herrie was enorm. 'Bij het hockey in het Wagenerstadion mag alles, wij mogen niets', stelde Van Eijsden daarnaast vast.
Voor zijn tennistoernooi heeft hij twee Top-10-spelers gecontracteerd (Moya en Albert Costa uit Spanje) en de Nederlanders Haarhuis, Eltingh, Schalken en Van Scheppingen. Vreemd genoeg ontbreekt de winnaar van 1995, de Chileen Rios. 'Die heeft vorig jaar een wanprestatie geleverd en zich onbeschoft gedragen', aldus Van Eijsden. De nieuwe perschef van het Amsterdamse Melkhuisje, Pedro Salazar, een landgenoot van Rios, was zich van geen kwaad bewust.

