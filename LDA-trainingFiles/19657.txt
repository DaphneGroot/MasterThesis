Disneyland Park (Parijs).
Disneyland Park is een onderdeel van Disneyland Paris, dat in Marne-la-Vallée ligt, dicht bij Parijs. Samen met onder andere het pretpark Walt Disney Studios Park, Disney Village, enkele Disney-hotels en de Davy Crockett Ranch vormt dit Disneyland Paris.
Het attractiepark opende de deuren op 12 april 1992 en stond oorspronkelijk bekend onder de naam Euro Disney, op 1 oktober 1994 kreeg het zijn huidige naam.
15e verjaardag.
In 2007 en 2008 werd de 15e verjaardag van het park gevierd met een enorme campagne en tal van nieuwigheden. Zo werden speciale ontdekkingstickets gelanceerd om meer bezoekers te lokken. Ook werden in Walt Disney Studios enkele nieuwe attracties gebouwd zoals The Twilight Zone Tower of Terror, Crush's Coaster, Cars Race Rally en Stitch Live. In Disneyland Park werd een speciale 15e verjaardagsparade geïntroduceerd, de "Once Upon a Dream Parade" die alle belangrijkste sprookjes samenvat. Tijdens speciale evenementen werd deze voorafgegaan door een aparte parade. Op het hoofdplein werd een verjaardagstaart geplaatst waar 's avonds het spektakel Candlebration werd opgevoerd. Ook werd Main Street U.S.A. volledig gedecoreerd met verjaardagselementen. Vanwege het succes werd het verjaardagsevenement verlengd tot maart 2009.
New Generation Festival.
2010 was het jaar van de nieuwe Disney / Pixar helden. Bliksem McQueen, Mikey, Sully, Woody, Mr Incredible maar ook bijvoorbeeld Prinses Tiana stonden volop in de belangstelling.
20 jaar Disneyland.
In 2012 vierde Disneyland Paris haar twintigste verjaardag. Er kwamen nieuwe shows en parades waaronder Disney Dreams!. Het Fantasy Festival Theater wordt omgebouwd tot Meet Mickey Mouse. Er kwam ook een nieuwe attractie bij in het Walt Disney Studio's Park:.
Main Street U.S.A..
Main Street U.S.A. is gebaseerd op een straat waar Walt Disney woonde.
Bij de opening van Euro Disney reden er paardentrams en dubbeldekkers rond om de gasten van het rondpunt naar het kasteel te brengen.
Het gebied bestaat voor het merendeel uit restaurants en winkels. Ook vindt men er enkele tentoonstellingen aan de zijkanten van de straat, oa de gift (vrijheidsbeeld) die Parijs aan de Verenigde Staten van Amerika gaf en hoe de visie in 1900 was over de toekomst. In dit themagedeelte komen ook de shows en parades langs.
Frontierland.
Frontierland is een onderdeel van Disneyland Park in Parijs. Het gebied is gethematiseerd naar het Wilde Westen aan het begin van de negentiende eeuw tijdens en na de goudkoorts. Het themagebied heeft een groot doch niet officieel achtergrondverhaal dat is opgebouwd rond het fictieve stadje Thunder Mesa. Onder andere de verhaallijnen van attracties als de als mijntrein vormgegeven achtbaan Big Thunder Mountain en het spookhuis Phantom Manor zijn afgeleid van het grote verhaal achter Thunder Mesa. In oktober wordt Frontierland omgetoverd tot een Halloweenland met verschillende Halloweenshows.
Discoveryland.
Het themagebied "Discoveryland" heet in de andere Disneyparken Tomorrowland en berust op de ideeën voor de toekomst die Walt Disney (bekend om zijn futuristische plannen) en zijn collega's in de jaren 50 en 60. Omdat onder andere technologie en ruimtevaart zich sindsdien flink hebben ontwikkeld, voldoen de meeste attracties in de verschillende Tomorrowlands niet aan een reële, hedendaagse visie op de toekomst, en wordt er in de meeste Disneyparken meer nadruk gelegd op de fantasierijke ideeën die er vroeger waren in plaats van de attracties constant te vernieuwen. Oorspronkelijk was het idee dat Space Mountain een vulkaan moest voorstellen. Dat verklaart ook de hoge lavastenen die zich rond dit land bevinden, maar omdat het benodigde budget te groot zou worden, is van Space Mountain een overdekte achtbaan gemaakt.
Op 12 juni 2010 is de 3D film 'Honey, I shrunk the audience' vervangen door 'Captain EO', die van de opening tot 1998 eerder in Discoveryland vertoond is. Na het overlijden van Michael Jackson werd de vraag naar dit 3D spektakel zo groot, dat Disney besloten heeft om de film, in navolging van de Amerikaanse parken, terug te brengen naar Disneyland Paris.
Adventureland.
Dit gebied is in een exotische, oriëntaalse stijl gebouwd.
Adventureland in Disneyland Paris is in tegenstelling tot in de andere Disney resorts onder te verdelen in kleinere gebieden waarvan de stijl is gebaseerd op: India, Noord-Afrika, Afrika en de Caraïben.
Fantasyland.
Fantasyland is het meest sprookjesachtige themagebied vol klassieke sprookjes en uitbeeldingen van vele Disneyklassiekers. Dit gebied is dan ook vooral gericht op de kleinere kinderen. In tegenstelling tot in de andere Disney parken heeft Fantasyland in Disneyland Paris geen middeleeuws thema. Het land is gethematiseerd naar de landen waar de sprookjes zich afspelen, waaronder: Engeland, Duitsland, Frankrijk, Nederland en Italië.
Parades.
In de parades worden de sprookjes en verhalen van Disney voorgesteld. Afhankelijk van het seizoen (lente, zomer, Halloween, kerst) rijden er ook aangepaste praalwagens mee. De parade rijdt telkens van "it's a small world" (Fantasyland) langs Le Château de la Belle au Bois Dormant via Main Street U.S.A. naar Town Square.
Shows.
De shows zijn altijd verschillend en veranderen per jaar.
