	In soefimuziek leiden meer wegen tot Hem
	Holland Festival Oude Muziek. Acha Redouane & Ensemble Adwar: Arabische muziek uit de Middeleeuwen. Nesidu-l-Huda uit Bosni: Zikr soeficeremonie en soefiliederen. Rasa, Utrecht, 30 en 31 augustus. Herhaling: Nedisu-l-Huda vanavond in Rasa, later deze week muziek uit Pakistan, Bengalen en Turkije.
Allah, Allah, Allah, die naam viel zeker duizend maal tijdens de eerste concerten in de serie 'Sjeiks, sjahs en soefi's', het niet-westerse programma-onderdeel van het Oude Muziek-festival. Het leeuwendeel van de aanroepen kwam voor rekening van Nesidu-l-Huda, het koor uit de moskee van Tabacki in Sarajevo. De elf zangers voerden een gebedsdienst op en namen bij het vragen van Zijn aandacht het zekere voor het onzekere.
Deze keuze voor de kracht van de herhaling vormde een schril contrast met de benadering van zangeres Acha Redouane. Zij bestormde de hemel met de schoonheid van het verfijnde lied.
De klassieke muziek in de islamitische wereld is doorspekt met melodien en teksten die ooit werden bedacht door soefi's. Deze leden van religieuze broederschappen begrijpen niets van de terughoudendheid die orthodoxe moslims ten opzichte van muziek betrachten. Voor een soefi is muziek een ware passie. Hun muziek is drager van met liefde doortrokken teksten, de weg naar de versmelting van esthetisch genot en religieuze extase. Maar, zo werd tijdens het festival onmiddellijk zonneklaar, er zijn meer wegen die naar boven leiden.
De Bosnirs zongen sobere liederen, slechts begeleid door zacht roffelende of stevig bonkende raamtrommels. Solozangers Mehmed Bajraktarevic en Mensud Basic zongen adequaat, maar in muzikale hoogstandjes bleken zij niet genteresseerd. Als een van de koorleden al eens aarzelend een parallelle tweede stem inzette, benadrukte de schoolse meerstemmigheid de simpele melodiebouw nog eens extra. Zwaar 'Allah', 'hai' of 'hu' zuchtend bereikten de met het bovenlijf wiegende soefis wel een aangename cadans, maar dit ritueel vermocht niemand tot extase te brengen.
Het concert van Redouane en haar ensemble was in al zijn ingetogenheid aanzienlijk opwindender. De in Marokko geboren zangeres van Berberafkomst specialiseerde zich in klassiek Egyptisch repertoire en koos voor deze gelegenheid soefiteksten uit de achtste tot de dertiende eeuw, waarin de aardse liefde steevast dient als metafoor voor de relatie van mens tot God. Met soepele stembuigingen en feestelijke versieringen, een diepe uithaal of verstilde lange toon blies Redouane de middeleeuwse liefdespozie sprankelend nieuw leven in.
Luitist Fadhel Messaoudi (ud), citerspeler Salah el-Din Mohamed (qanun) en drummer Habib Yammime (riqq) zijn sinds jaar en dag haar vaste begeleiders, en dat was te horen. Dit kleine takht-ensemble naar oud Egyptisch model onderstreepte Redouane's liederen met doeltreffende omspelingen.
Een concert in een prestigieus festival waarin gelovigen vooral hardnekkig de naam 'Jezus' herhalen, is moeilijk voorstelbaar. Dat de 'Allah' scanderende Bosnirs toch respect afdwongen, komt ongetwijfeld mede doordat ze het thuis zo moeilijk hebben. Zelf brachten zij de oorlog te berde door de festivalsamenstellers een tot bloemenvaas omgesmede granaathuls aan te bieden. Wellicht maakten zij daardoor de meeste indruk op het publiek, maar de kans is groot dat Hij de voorkeur gaf aan Acha Redouane.
Peter van Amstel

