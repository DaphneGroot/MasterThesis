	Met sneeuw bedekte gevoelens
	EEN LEGE kamer, bestrooid met een laag stuifmeel. Alsof de wind vrij spel heeft gehad en met zijn voorjaarsvracht door open ramen het huis kon binnendringen. Een beeld van stilte ontstaat, een gele stilte. Later kondigt de winter zich aan. Alles verstart in de koude lucht en wacht op de eerste sneeuw, een witte stilte.
Het is niet de wind die het stuifmeel heeft verspreid in de roman Das Bltenstaubzimmer, het debuut van de Zwitserse Zo Jenny (1974). Het is de moeder van de 19-jarige Jo, die zorgvuldig dagenlang manden vol bloesems laat uitregenen in het atelier van haar verongelukte man.
Deze moeder, Lucy, is bijzonder bedreven in het uitwissen van herinneringen. Sinds haar tweede huwelijk heeft ze haar dochter Jo twaalf jaar niet meer gezien. En wanneer de laatste zich, achttien jaar oud, bij haar aandient, moet ze ermee akkoord gaan dat er vooral niet over het verleden wordt gepraat.
Maar in dit lege, door haar in alle haast ontruimde atelier, lijkt voor een moment ook het heden verpletterend te kunnen zijn. Op het enige meubelstuk in de stuifmeelkamer, een matras, lijkt Lucy uit de realiteit weg te drijven en in haar verdriet onder te gaan. Maar als ze zich weer opricht en de grendel van de deur schuift omdat haar dochter inmiddels alle ramen van haar rouwkamer heeft ingeslagen en naar binnen dringt, is ook deze gebeurtenis afgesloten, voorbij.
Er volgt geen omhelzing, geen gesprek tussen moeder en dochter. De moeder huilt alleen maar als ze in de keuken zijn, en Jo met knikkende knien het brood voor het avondeten snijdt. Allebei gaan ze volledig op in hun verdriet. Maar Lucy weigert dit. Met behulp van een therapeut weet ze haar wanhoop tot een acceptabel verhaal om te vormen. In dat verhaal wordt de dood van haar man, zelfmoord hoogstwaarschijnlijk, 'een tragisch ongeluk' en drie maanden later verklaart ze zichzelf genezen. Lucy is klaar voor een volgende liefde. Weer kiest ze voor zichzelf en weer laat ze haar dochter aan haar lot over.
Het is schrijnend te zien hoe afwachtend en hoopvol Jo lange tijd blijft. Hoe ze het serviesgoed 's nachts in de keuken laat kletteren om kenbaar te maken dat ze nog op is. Hoe ze een vijgenboom voor haar moeders verjaardag koopt en deze plant, met in haar hoofd de voorstelling van Lucy's vreugde. Maar Lucy is dan al, onverwacht, met haar nieuwe minnaar naar een vakantieoord vertrokken.
Het duurt een hele tijd voordat Jo alle hoop op aandacht van haar moeder laat varen en het lege huis verlaat, een eenzame cocon die niet ontpopte. Teleurstelling en desillusie, daartoe heeft het contact met haar moeder geleid. Jo, die gezien haar leeftijd volwassen is, beleeft in haar huis nog elke nacht haar kinderangsten over een bedreigende wereld.
Vroeger wist haar vader, een bezeten uitgever van slecht verkopende boeken, haar als houvast de literatuur te geven, en totdat ze in het huis van haar moeder terugkeerde, lukte het Jo ook met behulp van de fictionele werkelijkheid de realiteit het hoofd te bieden. Lezen verschafte haar een 'woordenmuur', schermde haar af en beschermde haar. Toen ze op haar zestiende op kamers ging wonen en het lezen soms geen uitkomst meer bood, kon ze altijd nog haar vader bellen, met wie ze dan samen in zijn auto zwijgzaam en rokend door de nacht reed.
In het huis van haar moeder lukt het haar niet meer om te lezen; ze kan er de concentratie niet voor opbrengen. Ze voelt zich afgesneden van zichzelf en ze ondergaat haar omgeving in toenemende mate als lelijk, oppervlakkig en leugenachtig. Vooral de oneerlijkheid van haar moeder treft haar. Met de aanvankelijk nog open blik van een kind ontdekt ze Lucy's leugens. Alsof ze per toeval binnenkijkt in een kamer die niet is opgeruimd, iets dat ze als bijzonder pijnlijk ervaart.
Das Bltenstaubzimmer, al met drie prijzen bedeeld en bejubeld op de Frankfurter Buchmesse, wordt in Duitsland vooral geprezen als een van de eerste en meest radicale romans van de zogenoemde 'Technogeneration'. In deze opvatting is Jo bij uitstek een kind van haar tijd, een exponent van het moderne nihilisme. Een van de cynische jongeren zonder idealen.
Het is een benadering die het mogelijk maakt de beschuldigende vinger te heffen naar Jo's ouders. Zij behoren tot degenen die volwassen werden in de jaren zestig en hun ideaal van zelfontplooiing ten koste van alles hebben doorgevoerd, terwijl ze het failliet van hun andere idealen als een negatieve erfenis voor hun kinderen achterlieten.
Of het in deze roman inderdaad om het prototypische van de huidige generatie jongeren gaat, staat nog te bezien. In hoeverre is bijvoorbeeld een moeder die haar kind op zijn zesde verlaat, een representatieve voorstelling van de moderne emotionele verwaarlozing door ouders?
Het is ook niet zo belangrijk, want het bijzondere van deze roman schuilt in iets anders. Geslaagd is dit boek vanwege de subtiele manier waarop over de kwetsbaarheid en eenzaamheid van het hoofdpersonage wordt verteld. In een consequent sobere stijl weet Ze Jenny een beeld te geven van Jo's innerlijke wereld, die een toenemend desolate buitenwereld weerspiegelt.
Jo is v¢¢r alles een buitenstaander; ze kijkt naar mensen in de bus alsof het figuranten zijn, ze stelt zich mensen in hun huizen voor als slapende heuvels, en haar moeder wordt een 'moederbundel' op haar matras in de stuifmeelkamer.
Met kinderlijke, magische fantasien probeert ze deze onbekende grootheden soms te bezweren. Op een houseparty wordt ze hooguit omarmd door iemand in een plastic pak, en de enige keer dat zij met een man vrijt, is ze met haar gedachten bij een geluid op de bovenverdieping. Ze kijkt naar zichzelf als naar een omhulsel gevuld met 'angstbollen', die in haar hun onderlinge machtsstrijd voeren. Haar binnenste is daardoor vol deuken en vervormingen.
Op de een na laatste bladzijde heeft Jo nog het idee dat ze misschien ergens in een flat zou kunnen wonen. Van boven af zou ze op het kleine en ongevaarlijk lijkende leven kunnen neerkijken. Maar ten slotte wil ze niets meer dan op een bank zitten en wachten op de sneeuw. Een deken van sneeuw.
Ingrid Paulis
Ze Jenny: Das Bltenstaubzimmer.
Frankfurter Verlagsanstalt; 139 pagina's;  34,30.
ISBN 3 627 0052 8 X.

Foto
	Zo Jenny FOTO ANGELO A. LDIN

