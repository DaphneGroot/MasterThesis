Koraalvissen.
Koraalvis is een informele term voor vaak felgekleurde vissen die bij koralen leven. Het kan gaan om soorten uit verschillende families, de meeste soorten zijn vrij klein zoals de drieband anemoonvis en dus kwetsbaar. Door de felle kleuren met vele plakkaatkleuren vallen ze op in het rif, wat als nadeel heeft dat ze goed zichtbaar zijn voor vijanden. In de koraalformaties kunnen ze snel in holen, gaten en spleten wegduiken. De kleuren dienen niet om vijanden af te schrikken maar houden een waarschuwing in voor soortgenoten: "Dit is mijn gebied, blijf hiervandaan". Jonge vissen zijn nog geen voedselconcurrent van hun ouders. Om te voorkomen dat ze verjaagd worden door hun eigen ouders, hebben sommige soorten in hun jeugd een afwijkend kleurkleed. Dit is zeer goed te zien bij de "Pomacanthus imperator". Koraalvissen zijn vaak sterk territoriaal, en dulden geen andere vissen binnen hun grondgebied. Vaak zijn dit opzichtig gekleurde en solitair rondzwemmende vissen zoals de keizersvissen en koraalvlinders. Sommige van deze vissen maken daarbij ook grommende of knakkende geluiden.
Op koraalriffen treft men ook poetsvissen aan, vissen die bestemd zijn om hetzij fulltime of parttime andere vissen van parasieten te ontdoen. In spleten en holen van het koraal bevinden zich murenen, die vooral in de schemering en nacht op roof uitgaan.
