	Na downsizing kiezen bedrijven nu voor rightsizing
	Zonder klanten geen omzet, leerde Philips-topman Cor Boonstra van de zuivelhandel van zijn vader. Tijdens zijn eerste honderd dagen stopte hij onder meer met Sport 7, verkocht hij videoketen Videoland, deed hij de eerste stap in de scheiding van Grundig en waarschuwde hij voor het naderende einde van enkele uitzichtloze verliezers.
'Cor Boonstra rekent af met zijn voorganger Jan Timmer', kopte de Volkskrant eerder deze maand. Zijn acties duiden op een andere visie op de toekomst, maar vooral ook op een andere stijl van leiderschap. 'Slager' Timmer heeft plaatsgemaakt voor strateeg Boonstra.
Hij bevindt zich met zijn aanpak in de voorhoede van het internationale bedrijfsmanagement. De toppers van nu willen nadrukkelijker dan hun voorgangers bouwen aan een beter bedrijf en niet alleen aan een slanker bedrijf. Na forse inkrimpingen in het recente verleden zijn de ondernemingen toe aan reorganisaties op maat. Na downsizing kiezen de bedrijven voor rightsizing.
Vrijwel iedere topmanager wil een strateeg zijn, constateren de Amerikaanse management-adviseurs Charles Farkas en Philippe De Backer. In hun boek Maximum Leadership beschrijven de twee consultants, in tegenstelling tot management-goeroes als Warren Bennis, nu eens niet de beste, maar simpelweg de vijf bestaande stijlen van leiderschap.
Ofschoon de meeste managers zich niet gemakkelijk in een hokje laten stoppen, is hun manier van doen terug te voeren tot een van deze vijf stijlen. Slechts één op de vijf managers is daadwerkelijk een strateeg. De anderen zijn verander-manager, personeelsmanager, expertise-manager en box-manager, merkten Farkas en De Backer tijdens hun rondgang langs honderdzestig bestuursvoorzitters.
Op grond van hun publieke populariteit zou je al snel denken dat de macho- en soundbite-managers in de meerderheid zijn. De meest gehanteerde stijl is echter die van de personeelsmanager. Volgens de consultants wordt 30 procent van de bestuurszetels door dit type bezet. Bovendien dragen veel van de andere typen kenmerken van de personeelsmanager in zich.
De personeelsmanager staat aan het hoofd van een onderneming als Gillette, Southwest Airlines of PepsiCo. Hij steekt veel energie in de kwaliteit van het personeel. Termen als teamwerk, training en prestatie-beoordeling liggen voor op zijn tong. Zijn bemoeienis met het personeelsbeleid gaat ver. Als hij op een lokale vestiging een buitengewoon goede medewerker tegenkomt, zorgt hij er persoonlijk voor dat deze verder komt in de hiërarchie.
De box- en expertise-managers zijn de leiders met de meest traditionele aanpak. De box-manager is een cijferaar. Hij controleert en stuurt zijn onderneming aan de hand van centrale regels, procedures en streefcijfers. Zo'n aanpak is te vinden bij nogal wat banken en verzekeraars, waaronder BankAmerica en Axa. De expertise-manager is de Johan Cruyff van de onderneming. Hij blinkt uit in kennis en ervaring in een belangrijk werkveld van het bedrijf, bijvoorbeeld een reclamebureau als Ogilvy & Mather.
De verander-manager is het type Timmer. Hij kiest voor radicale reorganisaties en probeert zijn collega's en medewerkers voortdurend aan te zetten tot veranderingen. Hij is de macho-manager die in zijn publieke optredens ageert tegen bureaucratie en arbeidstijdverkorting. Van een logge en ietwat ingeslapen organisatie maakt hij een slanke en sterke onderneming. Althans, dat is zijn streven.
Volgens de kenners is de rol van veel verander-managers uitgespeeld. Reorganisatie na reorganisatie leiden tot bedrijven met anorexia. Ze maken in het begin meer winst door met minder mensen hetzelfde werk te doen, maar raken uiteindelijk in de problemen. Een goed zicht ontbreekt op de toekomst, nieuwe markten en nieuwe producten. Manfred Kets de Vries, hoogleraar aan de prestigieuze business school Insead, vergeleek Philips al eens met Mr Magoo, een bijzonder bijziende stripfiguur die zich voortdurend vergist in de gang van zaken in zijn omgeving.
De verander-manager maakt in veel van de afgeslankte bedrijven plaats voor de strategische manager. Hij is de top-strateeg met een visie op de toekomst en een helder idee hoe hij daar wil komen. Hij is beslist geen nieuw fenomeen. 'De eerste taak van de leider is het formuleren van de missie', schreef goeroe Peter Drucker reeds in 1973.
Strategisch management klinkt duurder dan het is. De strategen zijn vooral slimme ondernemers die goed de markt aanvoelen. Voor zijn vorige werkgever Sara Lee/DE verkende Boonstra de Chinese markt. Chinezen lachen veel en lopen vaak over stoffige grond. Dus gaan we tandpasta en schoensmeer verkopen, meldde Boonstra zijn medewerkers na terugkeer.
De strategen komen veelvuldig in het nieuws met nieuwe visies en reorganisaties. In navolging van de Amerikaanse presidentskandidaten spreken ze in soundbites, met een voorkeur voor simpele beelden uit het dierenrijk en de keuken. Zo moet Philips volgens Boonstra worden omgetoverd van een warrig bord spaghetti in een overzichtelijk bord asperges.
De strategen lopen veel risico. Als ze slagen, dan is geen troon te hoog. Als ze falen, wacht de publieke afgang. Succes en mislukking liggen vlak naast elkaar. Dat ervoer ook Rob Timmermans, sinds vorige week ex-directeur van automatiseerder Siemens Nixdorf. Voor het zojuist verschenen boek 99 Markante ondernemers van de Stichting Onderzoek Beste Bedrijven vertelde hij met bravoure over zijn ambities. Over zijn strategie kon hij kort zijn: 'Groei. Punt.' De omzetgroei is echter lager dan beoogd en de winst blijft ver achter. Timmermans exit. Zijn grootste wens: 'Voor mijn 65ste stoppen met werken.'

Foto
	Welke leiderschapsstijl is dit? FOTO ARNO LINGERAK

