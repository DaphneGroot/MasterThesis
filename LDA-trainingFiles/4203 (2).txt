Aretha Franklin.
Aretha Louise Franklin (Memphis (Tennessee), 25 maart 1942) is een Amerikaanse gospel-, soul- en R&B-zangeres.
Levensloop.
Als kind zong Aretha Franklin met haar zussen, Carolyn en Erma, in de baptistenkerk waar haar vader dominee was. Haar eerste plaatopnames maakte ze toen ze 14 jaar oud was. Ze werd door John Hammond ontdekt en sloot een contract met Columbia Records. Begin jaren zestig vertolkte ze een paar liedjes die populair werden, onder andere het oorspronkelijk door Al Jolson in 1918 uitgebrachte "Rock-a-bye Your Baby with a Dixie Melody".
Na haar vertrek bij Columbia Records sloot ze een contract met Atlantic Records. Haar producer werd Jerry Wexler, met wie ze een paar zeer invloedrijke R&B-opnames maakte, zoals "I Never Loved a Man (The Way I Love You)". De stijl van dit lied had veel meer "soul" dan haar eerdere werk. Tegen het eind van de jaren zestig kreeg Aretha Franklin de bijnaam "The Queen of Soul", omdat ze zo beroemd was geworden en tevens als een rolmodel voor de Afro-Amerikaanse gemeenschap werd gezien.
Aretha Franklin had veel top 10-hits, waaronder covers van andere beroemdheden, zoals The Beatles ("Eleanor Rigby"), The Band ("The Weight"), Simon & Garfunkel ("Bridge Over Troubled Water"), Sam Cooke en The Drifters. Andere belangrijke hits waren "Chain of Fools", "Natural Woman", "Think", "Baby I Love You", "The House That Jack Built", "I Say a Little Prayer" en "Respect". "Spanish Harlem" stond in de Daverende Dertig één week op de eerste plaats.
Begin jaren tachtig lijkt het voorbij met haar carrière, totdat ze een cover maakt van de Doobie Brothers-hit "What a Fool Believes". Vlak daarna is ze te bewonderen in de klassieke John Belushi-muziekfilm "The Blues Brothers". Het duurt daarna nog zeven jaar voordat ze de hitlijsten weer haalt, maar dat doet ze dan ook met de gigantische hit "I Knew You Were Waiting (for Me)", een duet met George Michael dat een paar weken op nummer 1 in de Top 40 en de Nationale Hitparade stond. Het nummer werd geschreven door Simon Climie van Climie/Fisher. In 1994 zong ze nog "A Deeper Love" voor de bioscoopkraker Sister Act.
Op 3 januari 1987 werd zij de eerste vrouw die een plaats kreeg in de Rock and Roll Hall of Fame. In 1999 ontving ze de hoogste Amerikaanse kunstonderscheiding, de National Medal of Arts. Op 20 januari 2009 zong Franklin "My Country, 'Tis of Thee" tijdens de inauguratie van Barack Obama als 44ste president van de Verenigde Staten. In 2010 werd Franklin werd door het Amerikaanse muziektijdschrift "Rolling Stone" uitgeroepen tot beste zanger(es) aller tijden. In 2012 werd ze opgenomen in de Gospel Music Hall of Fame.
Op 17 oktober 2014 kwam haar 38ste studioalbum "Aretha Franklin Sings the Great Diva Classics" uit. Dit album bevat liedjes van andere beroemde zangeressen. De eerste uitgekomen single van dit album was een vertolking van Adele's "Rolling in the Deep". In februari 2017 meldde Franklin dat ze met pensioen zou gaan na de verschijning van haar laatste album in september.
Gezondheid.
In december 2010 werd bekend dat de Amerikaanse zangeres ziek was. Na een hoop gespeculeer vanuit de pers verklaarde de zangeres in augustus 2013 de ziekte grotendeels te hebben overwonnen en zich weer helemaal te willen richten op haar loopbaan.
