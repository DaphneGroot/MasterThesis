	Water geschikt voor uitzetten otters op proef
	Van onze verslaggeefster
AMSTERDAM
In Overijssel en Friesland is de waterkwaliteit zozeer verbeterd, dat er op proef otters kunnen worden uitgezet. Het betreft de natuurgebieden de Wieden/Weerribben (Noordwest-Overijssel) en de Oude Venen, de Deelen en het Sneekermeer (Midden-Friesland). Aan minister Van Aartsen van Landbouw, Natuurbeheer en Visserij is nu de keus om een gebied aan te wijzen voor een vierjarige proef.

Onderzoeker B. van Hattum van het Instituut voor Milieuvraagstukken van de Vrije Universiteit Amsterdam kondigde dit maandag aan bij de presentatie van een onderzoek naar de schadelijke pcb's (polychloor bifenylen) in otters. Aan het onderzoek werkten ook mee de vakgroep toxicologie van de Landbouwuniversteit Wageningen en het otterstation in Leeuwarden.
Op basis van monsters van net overleden otters uit Jutland in Denemarken - een laagveenmoeras dat vergelijkbaar is met de Nederlandse gebieden die voor het uitzetten van otters in aanmerking komen - werd bepaald bij welke dosis pcb's geen schadelijke effecten optreden. De giftige stoffen worden met de moedermelk doorgegeven aan de jonge dieren. Zo blijkt dat opname van pcb's en afbraak van vitamine A in de lever samengaan. Hierdoor zijn otters bevattelijker voor infecties en parasieten.
Pcb's hopen zich op in vis, waarvan otters leven, en in sediment dat op de bodem ligt. In de twee natuurgebieden die voor de otterproef in aanmerking komen, zijn de bodems redelijk schoon en zijn de gehaltes giftige stoffen in vissen laag. Dat geldt vooral de wateren die niet direct verbonden zijn met het IJsselmeer. Veel pcb's worden aangevoerd met de Rijn en de Maas, en daarom is het rivierengebied in Nederland de eerstkomende vijftig jaar nog ongeschikt voor otters.
De kosten die verbonden zijn aan de herintroductie van de in het wild levende otter, zijn twee miljoen gulden. Het gaat dan om één proefgebied. Voor een levensvatbare populatie zijn twintig vrouwelijke en tien mannelijke otters nodig in een leefgebied van ten minste zestig vierkante kilometer.
De otters kunnen geleverd worden uit het otterstation Aqualutra in Leeuwarden en uit Rusland, Tsjechië en Duitsland (de voormalige DDR), waar het wemelt van de otters in de schone bovenlopen van rivieren, aldus A. de Jongh van het otterstation. De dieren krijgen een zender, zodat hun gedragingen en verplaatsingen gevolgd kunnen worden.
In een periode van vier à vijf jaar worden ook haren en uitwerpselen van de otters nauwkeurig bekeken, omdat aan de hand daarvan een DNA-vingerafdruk gemaakt kan worden. Op deze manier kan worden bepaald of er voortplanting en inteelt plaatsvindt. Hormoonresiduen in de gevonden uitwerpselen geven informatie over het geslacht en de voortplantingscyclus.
Na deze onderzoeksperiode wordt gekeken of de proef succesvol is. De proef kan uitwijzen dat het toch nog te vroeg is voor een definitieve herintroductie van de otter. Dan zijn aanvullende maatregelen nodig, zoals bijvoorbeeld een gesloten watersysteem waarbij geen vervuild water het gebied in stroomt. Is de proef wel een succes, dan moeten de otters nog jaren worden gevolgd. Pas na enkele generaties kan men spreken van een geslaagde herintroductie.
De proef kan op zijn vroegst in 1998 beginnen. Eerst moet er een gebied worden aangewezen. Daar moeten passages worden gemaakt, zoals ottertunnels onder wegen en -richels onder bruggen, zodat de dieren zich door het gebied kunnen verplaatsen.

