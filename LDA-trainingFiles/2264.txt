	Ballonvaarder zoekt het hogerop
	Terwijl de meeste collega-ballonvaarders deze week de adem inhielden bij het waagstuk van solovlieger Steve Fossett in zijn poging rond de wereld te vliegen, was het een week als elke andere voor Bob Martin. Hij vloog met zijn helicopter vanuit Albuquerque, New Mexico, een cameraploeg van de lokale tv-zender van het ene item naar het volgende. En in zijn vrij uren werkte hij stug door aan zijn eigen droom om de wereld te ronden, in zijn Odyssey-ballon.
In december van dit jaar, schat de 42-jarige piloot, parachutespringer, avonturier en verslaggever is het zover. Dan vliegt zijn intussen wegens sponsoring tot Dymocks Flyer omgedoopte ballon met drie man vanuit Alice Springs in Australi naar het topje van de atmosfeer voor een rondje aarde op bijna 40 kilometer hoogte. In twintig dagen moeten ze ongeschonden terug zijn, een wereldrecord rijker.
Martin houdt er zijn eigen opvattingen op na over ballonvaart. Met lede ogen zag hij de laatste jaren vrienden en collega's vergeefse pogingen doen om met helium-heteluchtbalonnen voortgedreven door de straalstroom de wereld rond te vliegen. Sinds alle oceanen inmiddels meermalen zijn overgestoken, is een rondvlucht de laatste grote uitdaging op dit terrein.
Maar de rondvlucht is een categorie apart. De gecompliceerde dubbele Hilton Earthwinds-ballon maakte drie mislukte starts en gaf in 1995 op. Solovlieger Fossett maakte vorig jaar een noodlanding. Henk Brinks Unicef Flyer steeg nooit op. Richard Bransons Virgin Global Challenger landde vorige week hals over kop. En de Zwitserse Breitling Orbiter stortte zondag na een paar uur in zee.
Fossett, de miljonair die afgelopen maandag opnieuw vertrok voor een solo-rondvlucht, gunt hij alle geluk, maar veel kans op succes is er volgens Martin niet. 'Het gunstige weersysteem waarin hij begon, valt binnen een paar dagen uiteen. Dan heeft Steve de poppen aan het dansen', voorspelde hij woensdag.
Martin is ervan overtuigd dat een rondvlucht alleen kan slagen als de ballonvaarders gedurende de twee tot drie weken vliegen geen last hebben van het weer. Sinds hij zijn vaste piloot Troy Bradley in 1992 in recordtijd over de Atlantische Oceaan loodste, werkt hij daarom aan een ballonvaart aan de bovenrand van de atmosfeer, in de stratosfeer.
Op circa veertig kilometer hoogte, met ruim 99 procent van de dampkring onder je, bestaan er geen weersinvloeden meer. En bovendien zijn de krachtige - in de zuidelijke zomer - oostwaartse luchtstromen er veel voorspelbaarder dan de wispelturige westwaartse straalstromen op tien kilometer hoogte.
Stratosferische ballonvaart is al vele jaren een beproefde techniek. De Amerikaanse ruimtevaartorganisatie Nasa heeft al honderden onbemande ballonnen met wetenschappelijke missies tot zulke grote hoogte gebracht. Een aantal volbracht zelfs rondvluchten rond de aarde. De precisie daarvan, zegt Martin enthousiast, is verbluffend. 'Bij de beste vlucht zette men de ballon drie weken later op tien mijl van de lanceerbasis weer aan de grond.'
Voor de experimenten heeft Nasa, behalve in New Mexico en Texas, al tientallen jaren een lanceerbasis in Alice Springs in Australi. Die locatie is geen toeval. Ballonnen voor de lange afstand die in de VS opstijgen, vliegen automatisch over China of Rusland. Zeker tijdens de Koude Oorlog zou dat een provocatie zijn geweest.
Vanuit Alice Springs, bij de National Scientific Balloon Facility (NSBF) voert de vlucht langs de kreeftskeerkring nergens over vijandelijk gebied. Martin heeft inmiddels de toezegging dat hij gebruik kan maken van de Amerikaans-Australische faciliteiten.
Zijn polyethyleen heliumballon moet de grootste worden die ooit in de lucht is gebracht. Vervaardigd door Raven Industries in Texas zal hij een volume hebben van 110 duizend kubieke meter. Bij de start is hij slank en meer dan 250 meter hoog. Eenmaal op kruishoogte zwelt hij op tot een diameter van meer dan 150 meter en is hij half zo hoog als bij de start. Nasa heeft ruime ervaring met dit type heliumballonnen, dat niet met branders wordt uitgerust zoals de lager vliegende concurrenten. Dat scheelt veel gewicht voor brandstof.
In de lagere atmosfeer, de troposfeer, daalt de temperatuur met stijgende hoogte tot ongeveer 100 graden onder het vriespunt. Op vijftien tot achttien kilometer hoog treedt echter in de zogeheten tropopauze een omslag op. Daarboven stijgt de temperatuur weer geleidelijk met toenemende hoogte.
Ballonvaart in de troposfeer is een voortdurend gevecht met ballast en helium. Als de nacht valt, koelt het helium af en krimpt de ballon, waardoor hij naar lagere, warmere luchtlagen afzakt, tenzij ballast wordt afgeworpen. Bij zonsopkomst stijgt de lichter geworden ballon vervolgens te ver, tenzij helium wordt afgeblazen. De volgende avond dreigt de iets legere ballon nog verder te dalen, zodat er weer meer ballast overboord moet.
Om dit probleem te minimaliseren, hebben de moderne ballonvaarders allemaal ook een hetelucht-gedeelte, waarmee ze 's nachts op hoogte blijven. Door het brandstofverbruik worden ze echter onherroepelijk lichter, zodat nu en dan toch helium moet worden geloosd.
In de stratosfeer lost het probleem zichzelf echter op. Op veertig kilometer is het helium ongeveer 25 graden onder nul. Valt de nacht, dan koelt het helium wat af waardoor de ballon daalt, maar nu in steeds koudere lucht. Daardoor komt de ballon op 25 kilometer hoogte weer tot stilstand. Bij zonsopkomst stijgt het geheel vanzelf weer naar kruishoogte.
Het grootste probleem vormen de barre omstandigheden op grote hoogte. 'Als de druk wegvalt in de capsule zijn we er direct geweest, dat beseffen we allemaal', zegt Martin. Zijn project is wat dat betreft te beschouwen als ruimtevaart, zij het met bescheiden middelen.
De drie ton wegende cilindervormige capsule staat al nagenoeg klaar op een Amerikaanse luchtmachtbasis in New Mexico. De ballon wordt in productie genomen zodra de benodigde honderdvijftig duizend dollar op tafel liggen. Het project vergt in totaal bijna twee miljoen dollar, schat Martin. Dat mag in de hedendaagse ballonvaart een koopje zijn; zonder een eigen multimiljonair achter de hand rent h¡¡ zich voorlopig nog dagelijks rot om het bij elkaar te bedelen.
Martijn van Calmthout

Foto
	Pogingen om met een ballon non-stop rond de wereld te vliegen

