	PTT int miljoenen aan huur voor oude draaischijftelefoons
	Van onze verslaggever
AMSTERDAM
Anderhalf miljoen mensen in Nederland betalen de PTT nog huur voor een oude draaischijf-telefoon, de zogenoemde W65 en T65. Waarschijnlijk zal een fors aantal dit toestel niet meer gebruiken, omdat een moderne druktoetstelefoon is aangeschaft. Toch betalen zij nodeloos tweemaandelijks 3,58 huur aan de PTT, omdat zij het toestel niet hebben ingeleverd bij een Primafoon-winkel. PTT strijkt hierdoor miljoenen guldens op.
Na een klacht van de Socialistische Partij (SP) in Leiden wil PTT Telecom dit veranderen. Tot nu toe kon de huur alleen worden beÃ«indigd als het oude draaischijftoestel werd ingeleverd bij de winkel. Maar een groot aantal abonnees - de SP schatte dat aantal op zeker honderdduizend - heeft het oude toestel weggegooid. Zij dreigden levenslang huur te moeten blijven betalen. Over een periode van vijftig jaar is dat 1074 gulden.
Maar de PTT stelt abonnees die het oude toestel niet meer gebruiken nu in de gelegenheid om via een telefoontje aan de klantenservice (06-0402) de huur op te zeggen.
De oude draaischijftoestellen zijn in 1965 ingevoerd en vooral in de jaren zeventig en begin jaren tachtig verspreid. In die tijd was het nog verplicht om een toestel van de PTT te gebruiken. In 1982 werden de toestellen uit de markt genomen. Later hebben abonnees de gehuurde draaischijf-toestellen massaal vervangen door gekochte toetsentelefoons.
PTT Telecom is boos dat de Socialistische Partij de telefoonmaatschappij van 'stiekemheid' beticht. 'Sinds 1992 zijn de huurkosten op de nota gespecificeerd. Iedereen kan zien dat er tweemaandelijks 3,04 gulden aan huur en 75 cent aan btw over een draaischijftoestel wordt betaald', zegt een woordvoerder van PTT Telecom. Daarnaast heeft de PTT via een miljoenenkostende advertentiecampagne in het begin van de jaren negentig abonnees opgeroepen hun oude toestel in te leveren.
Veel mensen hebben hier echter geen gehoor aan gegeven. 'Sommigen hebben het oude toestel op zolder gezet, mogelijk als reserve-toestel. Anderen gebruiken het weer als tweede of derde toestel. En daarnaast zijn er mensen die de voorkeur blijven geven aan een draaischijf-telefoon. De bel klinkt goed. Of men vindt het makkelijker', zegt de woordvoerder. PTT Telecom kan zich echter voorstellen dat ook abonnees de toestellen hebben weggegooid. 'Wij ontraden dat, omdat hierdoor het milieu wordt aangetast.' Maar indien iemand het toestel heeft weggegooid - 'of wanneer het gestolen is of bij een verhuizing kwijtgeraakt' - dan kan via een telefoontje de huur worden stopgezet. PTT Telecom vreest niet dat abonnees hier misbruik van maken. 'We gaan nog altijd uit van het goede in de mens.'

