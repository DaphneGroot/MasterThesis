	Chang raakt tegen Moya de kluts helemaal kwijt
Michael Chang was plotseling de kluts kwijt. Vijf partijen lang had hij bijna onberispelijk gespeeld en slechts één set had hij moeten prijsgeven, maar tegen de ongeplaatste Carlos Moya raakte hij uit evenwicht. Zo stoicijns als hij in eerdere confrontaties optrad, zo labiel was Chang ondanks zijn Aziatische achtergrond in de halve finale van de Open Australische tenniskampioenschappen.

Bijna acht jaar geleden won Michael Chang als 17-jarig supertalent de Open Franse op Roland Garros. Daarna begon het grote wachten op een tweede Grand Slam-zege. In Australië kwam het weer tot uitstel. Chang kon zijn ogen niet geloven. Tegenover hem stond een speler die alles raakte en vooral met zijn forehand enorme (diagonale) zwiepers gaf. Maar Moya, die in de eerste ronde Boris Becker uitschakelde en daarna al bewees geen eendagsvlieg te zijn, liet ook virtuoze en dodelijke dropshots van zijn racket komen.
Michael Chang had op een finaleplaats gerekend maar de pas twintigjarigejarige Moya zette hem in drie sets (7-5, 6-2, 6-4) te kijk. De Amerikaanse nummer twee van de wereldranglijst kreeg vooral les vanaf de baseline, normaal gesproken zijn eigen voorkeurspositie. Moya leek bij wijle een kruising tussen Björn Borg en André Agassi. Hij was even beheerst als flamboyant.
Met stijgende verbazing zag coach Joase Perlas hoe Moya boven zichzelf uitsteeg. Naast Perlas zat Manuel Santana, een befaamd voorganger. Zelfs de ballen die Moya uiteindelijk parallel met zijn backhand sloeg, werden onhoudbaar.
Chang daarentegen viel uit de rol van onverstoorbaarheid die hij pleegt de spelen. Het bleek al snel dat hij er met louter geduld niet zou komen. Chang werd boos, keek vertwijfeld naar zijn racket, zijn coachende broer Carl en naar Moya, die vorig jaar voor het eerst naar Melbourne reisde en toen in de eerste ronde door Medvedev uit het toernooi werd geslagen.
Moya, die vlak voor Melbourne, al in de finale van Sydney stond en daarin verloor van de aanstormende Engelsman Henman, is de eerste Spaanse Grand Slam-finalist sinds Andres Gimeno, die in 1969 van Rod Laver verloor. De 20-jarige Spanjaard kwam bij eerdere Grand Slam-toernooien nooit verder dan de tweede ronde en stuit nu in de eindstrijd van 'Australië' zo maar op de winnaar van het duel tussen Sampras en Muster. Sinds 1976 (Edmondson) kwam het niet meer voor dat een ongeplaatste speler de Open Australische won.
Bij de vrouwen werden wèl beide finalistes bekend: Mary Pierce en Martina Hingis. De Française Pierce gold vanwege haar slagenrepertoire al enige jaren als hèt talent. Ze won twee jaar geleden in Melbourne na ook de finale op Roland Garros al bereikt te hebben. Doch daarna kwam de terugval en tuimelde ze naar de tweeëntwintigste plaats op de wereldranglijst.
De 'terugkeer' naar coach Sven Groeneveld, die haar ook twee jaar geleden in Australië begeleidde, heeft haar kennelijk goed gedaan en rust gebracht. Ze verloor tegen haar Zuid-Afrikaanse dubbelspel-partner Amanda Coetzer nog wel even het hoofd en liet een 5-1 voorsprong in de eerste set bijna glippen, maar rekende uiteindelijk toch gedecideerd met haar tegenstandster af: 7-5, 6-1. 'Als iemand me een paar maanden geleden had verteld dat ik in Melbourne de finale zou halen, had ik m'n lachen niet kunnen houden', sprak Pierce na afloop. 'Ik ben door een diep dal gegaan.'
In de finale staat Pierce tegen de nieuwe grootheid Martina Hingis. De zestienjarige Zwitserse, die in de halve eindstrijd Mary-Joe Fernandez met 6-1, 6-3 van de baan veegde, kan de jongste winnares worden die een Grand Slam-toernooi ooit gekend heeft. Door haar succes in Melbourne verzekerde ze zich al van de tweede plaats op de wereldranglijst, achter Steffi Graf.
Mary-Joe Fernandez dacht, als tweevoudig finaliste in Melbourne, donderdag haar ervaring als voordeel in de tennistas te hebben. De 16-jarige Hingis lachte erom. Zoals ze bijna steeds lacht, ook als de situatie daar totaal geen aanleiding toe lijkt te geven. Het werd alleen even ernst bij haar eerste matchpoint. Vijf maal werd het deuce en Fernandez kon toch nog 5-3 maken. Maar in de volgende opslagbeurt van Hingis was het vlot gebeurd.
Tegenstandsters ergeren zich wel eens aan het onophoudelijke gegrinnik van Hingis. Maar dat zijn de slechte verliezers. En de slechte vechters. Fernandez was dat donderdag niet. Ze vocht voor wat ze waard was, liet zich rondleiden over de baan en kreeg alle hoeken te zien.
Hingis is een schicht op de baan, maar nog wat schichtig in de omgang. Een beetje verlegen ook. Donderdag na haar wedstrijd van slechts 69 minuten giechelde ze: 'Ik was vandaag helemaal niet nerveus, heb heerlijk gespeeld. En het ging echt ongelooflijk goed.' Zo verontschuldigt ze zich voortdurend als ze met een gerenommeerde tegenstander de vloer heeft aangeveegd.

Foto
	Carlos Moya bejubelt zijn zege op Michael Chang. FOTO REUTER

