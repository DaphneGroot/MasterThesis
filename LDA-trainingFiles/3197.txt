	'Sketches tussen de middag' om hard bij te lachen
	Chesterfield door Orkater. Regie Aat Ceelen. In Bellevue Amsterdam t/m 30 maart. In Toneelschuur Haarlem van 22 april t/m 3 mei.
'Sketches tussen de middag', luidt de ondertitel van de nieuwe lunchvoorstelling Chesterfield in het Amsterdamse theater Bellevue. Het is een adequate samenvatting van deze productie die Bellevue samen maakte met Orkater: een groot aantal korte sketches gespeeld door drie komedianten van niveau: Olga Zuiderhoek, Annet Malherbe en Peter Blok. Met een gastoptreden van Marc van Warmerdam, zakelijk leider van Orkater en weer even terug op het podium om van Peter Blok een tongzoen te krijgen.
Die scÂŠne waarin twee mannen proberen lichamelijk te worden zonder seksuele bijbedoelingen is een van de grappigste. Evenals Peter Blok als homoseksuele schoenenverkoper en Olga Zuiderhoek als zijn klant:
Klant: 'Ik zag een paar leuke schoenen in de etalage.'
Verkoper: 'Ja, daar zetten we ze wel vaker'.
En dan gespeeld met alle gebaren en overdrijving van dien. Erg komisch. Even absurd is een dialoog tussen twee te dikke vrouwen in een afslankcentrum. Dat gesprekje gaat niet alleen over te veel vet, maar ook over het kleine leed van vrouwen die zich te pletter vervelen en te veel eten.
Alleen daar neigt Chesterfield even naar een serieuze toon, die verder achterwege blijft. Het is vooral hilarisch tussendoortheater, waarom hard te lachen valt, zelfs als je niet melig bent. Soms is het ook flauw, of eerder al beter gedaan, zoals de dialoog tussen twee schoolmeisjes over ontmaagding en bevallen.
Het best uitgespeeld is de mini-eenakter waarin Olga Zuiderhoek en Peter Blok een bevriend echtpaar ontvangen voor een informeel etentje. Omdat de bezoeker tevens de baas van de gastheer is, eindigt dit toneelstukje met de complete ineenstorting van de gastvrouw. Zuiderhoek is dan op haar best - tegen de overdrijving aan, maar steeds onder controle.
Chesterfield doet op dat soort momenten denken aan de Engelse televisiehumor van French & Saunders en John Cleese. Sommige teksten lijken daaraan letterlijk ontleend. Blok, Zuiderhoek en Malherbe gooien echter heel hun talent in de strijd, waardoor Chesterfield ver uitstijgt boven het niveau van leuk doen met pruik op en dikke brillenglazen.
Hein Janssen

