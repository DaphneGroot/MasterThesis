	'Jeanine heeft niks negatiefs, ze houdt ons een spiegel voor'
	Zij: 'Dat gekijk. Almaar dat gekijk. Alsof ik er wat aan kon doen. Ik had de neiging om te roepen: kijk maar goed, kun je het nog beter zien? Ik kon het niet uitstaan.'
Hij: 'De mensen gaan er wat onbeholpen mee om, maar dat wil nog niet zeggen dat de intentie verkeerd is.'
Zij: 'Vooral in het begin was het de buitenwereld die inbreuk maakte op ons leven. Dat onbegrip kwetste mij. Ik dacht: verdorie, iedereen kan zo'n kind krijgen.'
Zij: 'Wij begonnen met een zoon en een dochter. Ik zal nooit de opmerking vergeten: wat jammer nou, jullie hadden zo'n volmaakt gezinnetje.'
Hij: 'Een ideaal gezinnetje, we hadden moeten stoppen bij twee, dat was de boodschap.'
Zij: 'Wat Jeanine voor ons heeft betekend, hebben we pas later, veel later beseft.'
Hij: 'Marianne is ervan overtuigd dat Jeanine op onze weg moest komen.'
Zij: 'Ik zie het als een vingerwijzing naar mezelf. Ik wil er lering uit trekken. Eerst het verdriet, daarna de jaren van praktische omgang en tenslotte de bezinning. Jeanine heeft me verdiept. Voor die tijd had ik nooit zo over de dingen nagedacht. Ik leefde zoals het op me afkwam.'
Hij: 'Ik heb meer: het komt op je weg, maak er het beste van.'
Zij: 'Jeanine heeft mij naar binnen leren kijken. Zij doet zich niet anders voor dan ze is. Ik zou ook zo eerlijk willen zijn.'
Hij: 'Ze zegt de dingen die ze voelt. Ze is ongekunsteld en heeft geen bijbedoelingen. Dat is een verademing, het komt weldadig over.'
Zij: 'We hebben laatst een katje moeten laten afmaken. Daarover was ik intens verdrietig. Jeanine pakte mij beet zonder iets te zeggen. Ik voelde een stroom van troost door me heengaan. Dat had ik nog nooit met iemand gehad.'
Hij: 'Jeanine is een troostmeisje, maar dan in de gunstige betekenis. Zij heeft een enorm troostend vermogen.'
Zij: 'Onze andere kinderen zijn hun eigen gang gegaan, ze leiden hun eigen leven, Jeanine is de bindende factor in ons gezin. Ze brengt mensen tot elkaar.'
Hij: 'Het familieleven is stabieler geworden. Jeanine heeft daarin een grote rol gespeeld.'
Zij: 'Ze houdt ons de spiegel voor. Mongolen hebben niks negatiefs in zich. Er zit geen greintje. . .'
Hij: 'Vooroordeel bij.'
Zij: 'Ze worden dikwijls engeltje of zonnetje genoemd. Dat gebeurt niet zomaar.'
Hij: 'Ze hebben geen luizenstreken.'
Zij: 'We hebben Jeanine nooit op iets negatiefs kunnen betrappen in haar denkwereld. Dat is misschien wel het chromosoom dat ze extra heeft.'
Zij: 'Ze was bij haar geboorte een leuk kindje om te zien. Goed, ze had enigszins kleine, scheve ogen. Maar ja, daar let je gewoon niet op. De kraamhulp deed wat afstandelijk, maar ook daar had ik op dat moment geen erg in.'
Hij: 'We verbaasden ons erover dat we zoveel artsen en semi-artsen over de vloer kregen. Ze wilden Jeanine naar het ziekenhuis hebben voor nader onderzoek. Dat begrepen wij niet. Eenmaal in het ziekenhuis zei de kinderarts meteen: duidelijk geval, syndroom van Down.'
Zij: 'Dan splijt de aarde. Je hebt in n klap geen verwachtingen meer. Je hebt eeuwige zorg. En ik had medelijden met het kind zelf.'
Hij: 'Toen wij van het ziekenhuis naar huis gingen, in tranen natuurlijk, zeiden we tegen elkaar: en toch verandert er niets. Je had in die tijd nog Fyffes-bananen. Die merknaam werd toen net veranderd in Chiquita. Wij zeiden tegen elkaar: het is net als met die bananen, het is even wennen, Fyffes heet voortaan Chiquita. Dat was de slogan waarmee de nieuwe naam werd gentroduceerd.'
Zij: 'Hij nam haar overal mee naar toe. Ik niet. Ik deed boodschappen en ging vlug weer naar huis.'
Hij: 'Ik liet de mensen praten met Jeanine als we in een winkel stonden. De mensen hebben meer problemen met Jeanine dan wij. Ze weten de juiste benadering niet, daar moet je ze mee helpen.'
Hij: 'Mensen voor zich innemen, daar is ze goed in.'
Zij: 'Op de lagere school, een zmlk-school, was het meteen ouwe-jongens-krentenbrood met de juffrouw.'
Hij: 'Toch moesten we haar uit huis plaatsen, omdat Annemieke, het zusje dat na haar kwam, in de verdrukking raakte.'
Zij: 'Jeanine trok alle aandacht naar zich toe. Ze was zo'n aanminnig kindje met mooie krulletjes.'
Hij: 'Hadden ze alletwee een mooi jurkje, zei iedereen: goh, Jeanine, wat heb jij een mooi jurkje aan.'
Zij: 'Haar jongere zus is veel tekortgekomen. Dat kwam niet door ons, maar ook weer door de buitenwereld. Mijn jongste broer is debiel. Ik heb daardoor als kind niet genoeg aandacht gehad. Ik kon me verplaatsen in de positie van mijn jongste dochter. We hebben vrij snel de stap genomen om Jeanine op een schoolinternaat in Nunspeet te doen.'
Hij: 'Ik zie nog voor me hoe we haar wegbrachten, op 15 november 1975. Marianne in tranen. Ze dacht: nu zijn we ons kind kwijt. Jeanine was zeven jaar.'
Zij: 'Ik vond het vreselijk. Ik ben blij dat ze weer in de buurt woont. Ik had het akelige gevoel dat ik haar had weggedaan.'
Hij: 'Ik heb een knop waarmee ik dingen kan uitschakelen. Ik dacht: over veertien dagen mag ik haar bezoeken en over vier weken komt ze een weekend naar huis.'
Zij: 'Wij hebben het beste uit haar gehaald wat er in zat, zonder al te veel dwang. En ze is perfect begeleid door de tehuizen waar ze is geweest.
'De wereld gaat tegenwoordig aan stress ten onder, alles is gericht op intelligentie, we moeten allemaal maar presteren. Zij heeft dat niet. Zij hoeft niet zo nodig. Het is een kant die wij ook op moeten, vind ik. Beseffen dat er belangrijker dingen in het leven zijn dan werk en prestatie.'
Hij: 'Vroeger zaten we de andere kinderen achter hun kont als ze een rapport hadden dat aanmerkelijk beter kon. Dan zeiden wij tegen elkaar: dat gedonder hebben we niet met Jeanine. Alles wat Jeanine leerde, was meegenomen.'
Zij: 'Voor Jeanine blijven we tot aan onze dood verantwoordelijk. Dat is het grote verschil met de andere kinderen.'
Hij: 'Wij blijven haar troost en raadsman. Maar als wij er niet meer zijn, staan de andere kinderen voor haar klaar. Ze zijn allemaal stapelgek op haar. Dat geldt ook voor wat er nieuw is binnengekomen aan schoonfamilie. Wij kunnen ons hoofd met een gerust gevoel neerleggen.'
Zij: 'Ze werkt op een crche. Dat gaat hartstikke goed. Ze draait gewoon mee. Alleen 's middags moet ze even gaan liggen, dan is ze moe.'
Hij: 'Ze is een komediant hoor. Ze maakt er ook wel eens misbruik van.'
Zij: 'Ik wil graag laten zien dat kinderen met deze handicap ontzettend ver kunnen komen. Als ik jonge mensen met een mongooltje zie, heb ik altijd de neiging hun dat te zeggen. Dat je ontzettend ver kunt komen met een mongooltje.'
Hij: 'Ik loop meteen naar zulke mensen toe. Hier in Uithoorn woont een moeder met zo'n heel klein dingetje. Toen ik haar tegenkwam, zei ik: goh, wat een leuk mongooltje heeft u. Ik vertelde er meteen bij dat ik ook zo'n meisje heb en dat ze zich fantastisch heeft ontwikkeld. Die mensen putten daar troost uit.'
Zij: 'We zitten haar wel ontzettend op te hemelen, h? Iemand van de crche die haar met sinterklaas voor een surprise had getrokken, schreef in het gedicht: onze stralende engel. Toen dacht ik: nou, ik ben niet de enige die dat vind.'
Zij: 'Ik heb wel eens gezegd: het is het beste wat ons is overkomen. Nee, ik bedoel natuurlijk niet dat ik liever vier mongolen had gehad.'
Hij: 'Jeanine is net genoeg.'
Zij: 'Toen ik weer zoveel leuke dingen over haar had gehoord, kwam het er ineens uit: de komst van Jeanine is het beste wat ons is overkomen. Ik bedoel: er zit zo veel goeds aan zo'n kind.'
Hij: 'We zaten een keer met de kinderen naar een televisieprogramma te kijken over hersenoperaties. Onze jongste dochter vroeg of we Jeanine zouden laten opereren als haar handicap daarmee verholpen zou kunnen worden. Toen hebben wij nee gezegd. Zou zij als normaal meisje gelukkiger zijn dan ze nu is? Daar heb ik mijn twijfels over.'

