	Bergen gaf architecten volop kansen
	Expositie: Bouwkunst in Bergen en Bergen aan Zee 1900- 1940, Museum Kranenburgh, Hoflaan 26, Bergen, Noord-Holland. Tot en met 11 mei.
Het Noord-Hollandse plaatsje Bergen heeft nog altijd een paar plekken waar je onmiddellijk begrijpt hoe dit dorp ooit, bij renteniers, mecenassen, schilders en andere artiesten, zo mateloos geliefd kon worden. De bomen van de Eeuwige Laan, de magistrale landhuizen aan de bosrijke Hoflaan en de oude dorpsbebouwing rond de Runekerk zijn nog altijd net zo mooi als in het begin van deze eeuw toen, dankzij de aanleg van een stoomtramverbinding met Alkmaar, dit afgelegen duindorp uit zijn isolement werd gehaald.
Dat gebeurde in 1905 en nog geen twintig jaar later was het aantal inwoners verdrievoudigd. Zowel het oorspronkelijke dorp als de nieuwe badplaats ontwikkelden zich in korte tijd tot levendige gemeenschappen, waar vooral de schilderkunst tot bloei kwam, maar ook de architectuur volop kansen kreeg.
In museum Kranenburgh, zelf een van de fraaiste gebouwen (uit 1882) van Bergen, is geprobeerd de bouwkundige productie van deze periode in beeld te brengen.
De tentoonstelling begint omstreeks het moment waarop het ambitieuze burgemeestersechtpaar Jacob van Reenen (1859-1951) en Maria Vlter (1854-1925) tuinarchitect J. A. Springer en bouwmeester H. P. Berlage opdracht gaf de badplaats Bergen aan Zee te ontwerpen. Ze beslaat een tijd waarin op het gebied van villabouw prachtig vakwerk werd geleverd, in een rustige baksteenarchitectuur met verfijnde detaillering. Maar ook laat ze zien dat er toen zo lustig werd gexperimenteerd, eerst in de uitbundige vormen van de Amsterdamse School, later in het strakke idioom van degenen die zich functionalisten noemden.
Hoewel er geen bouwwerk is dat het eindjaar van de tentoonstelling, 1940, markeert, is het begin van de oorlog - helaas - de terechte afsluiting van een periode. Nadien is in het dorp nauwelijks iets van architectonisch belang gepresteerd, terwijl ook het dorp als geheel nog steeds voortdurend aan schoonheid inboet. (Ook toentertijd was niet iedereen even gelukkig met al die nieuwbouw. De politicus Henri Polak zal vast de mening hebben vertolkt van velen toen hij in 1925 in zijn tweewekelijkse rubriek in het Algemeen Handelsblad schreef: 'Ik ken in ons land geen dorp - behalve Rijswijk - dat z¢¢ gehavend is als Bergen').
Het beroemdste architectonische voortbrengsel uit die tijd is ongetwijfeld Park Meerwijk. Hier immers gaf de Amsterdamse tegelhandelaar Arnold Heystee in 1915 vijf merendeels piepjonge architecten de kans hun volkomen nieuwe vormentaal in volle glorie te realiseren. Dat leverde veertien flamboyante villa's op die met hun monumentale plastische vormen, opgebouwd uit baksteen, hout en riet, nog altijd bekend staan als een van de vroegste en de beste voorbeelden van de Amsterdamse School.
De samenstellers van de tentoonstelling, met name het echtpaar Eline van Leeuwen en Wim Vroom, hebben zich gelukkig gerealiseerd dat architectuur principieel niet in een tentoonstelling kan worden ondergebracht. Het aantal foto's is dan ook beperkt; verder worden er tekeningen, brieven, meubels en schetsen van een inrichting gexposeerd. En als er al foto's zijn gebruikt, tonen die een beeld dat nu niet meer aanschouwd kan worden.
Door een gunstig toeval is onlangs het fotoarchief ontsloten van fotograaf B. Eilers, die met alle jongeren van de Amsterdamse School bevriend was en hun gebouwen op bijzonder liefdevolle wijze vastlegde. Zijn speciaal afgedrukte glasplaatnegatieven laten nu zien hoe Michel de Klerk, die hier niet bouwde maar wel de ongekroonde keizer van de Amsterdamse School werd genoemd, peinzend over de reling van een brugje in het zojuist voltooide Park Meerwijk hangt. Zij ook tonen de vrouw in broek, die als een jonge amazone langs een villa loopt. Dat moet haast wel de architecte Margaret Kropholler zijn die het gebouw aan een laatste inspectie onderwerpt, al wordt dat vermoeden niet in een bijschrift bevestigd.
De foto's van Eilers tillen de expositie al boven het niveau van de gemiddelde architectuurtentoonstelling uit. Dat de schilder Filarski zijn door architect Hanrath ontworpen villa schilderde, en dat Henry Le Fauconnier in zwart krijt een impressie maakte van villa De Ster die architect C. J. Blaauw in Park Meerwijk ontwierp, brengt het geheel nog meer tot leven. Op deze manier ontstaat een glimp van het echte leven zoals zich dat in die eerste decennia van deze eeuw in Bergen moet hebben afgespeeld.
Het is wel jammer dat het daarbij blijft. Juist dit mooie materiaal doet verlangen naar een verhaal dat beschrijft wat er allemaal gebeurde, en naar een goede catalogus die de vele vondsten met elkaar in verband brengt, die uitlegt wat zich achter de ontwerpen heeft afgespeeld.
Niets van dat alles.
Er is alleen nog een 'Cahier' gemaakt waarin zeventig gebouwen uiterst summier worden beschreven. Het is de bedoeling dat dit als wandel- en fietsgids wordt gebruikt. De informatie daarin is puur anekdotisch en het ontbreken van een register maakt het zelf leggen van onderlinge verbanden moeizaam. Bovendien suggereert het dat Bergen verhoudingsgewijs nog steeds vooral mooie gebouwen heeft. Maar intussen gaat de verloedering door.
Ids Haagsma
Hilde de Haan

Foto
	Huize Meerhoek in Bergen. Architect C. Blaauw. Gefotografeerd door Bernard Eilers. COLLECTIE NEDERLANDS FOTOARCHIEF

