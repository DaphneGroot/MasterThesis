Johan Verhoek.
Johan Verhoek, alias De Hakkelaar (Leidschendam, 2 juli 1954), is een Nederlandse crimineel en drugshandelaar.
Verhoek verdiende zijn eerste geld met de handel in tweedehands auto's bij tankstation De Hackelaar aan de A1 bij Muiden.
Halverwege de jaren 80 nam hij de drugsbende van René Schouten (19 augustus 1943) over. Hij werd steeds machtiger en zou Klaas Bruinsma hebben benaderd om samen te werken. Bruinsma, zoon van een frisdrankenfabrikant, zou echter lacherig hebben gedaan over Verhoeks afkomst als woonwagenbewoner en zou hem voor gek hebben gezet. Verhoek was hierover woedend en hij besloot de zaken van Bruinsma langzaam over te nemen. Toen Bruinsma dit doorkreeg wilde hij alsnog samenwerken. Verhoek is meerdere malen genoemd als opdrachtgever voor de moord op Bruinsma, in samenwerking met Jotsa Jocić die wraak wilde voor de liquidatie van "Duja" Becirovic.
Hij werd in 1998 in hoger beroep veroordeeld wegens drugshandel tot 5,5 jaar cel en een miljoen gulden boete.
