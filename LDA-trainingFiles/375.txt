	CDA overweegt steun aan recht op deeltijdwerk
	Van onze verslaggeefster
DEN HAAG
De CDA-fractie in de Eerste Kamer zal voor de wet stemmen die werknemers recht geeft 20 procent minder te gaan werken als in maart blijkt dat de groei van het aantal deeltijdbanen stagneert. Tot nu toe leek het erop dat deze initiatiefwet van GroenLinks-leider Rosenmöller zou stranden op een senaatsmeerderheid van VVD en CDA.
CDA-senator Van Gennip, directeur van het wetenschappelijk bureau van zijn partij, zei donderdag dat de christen-democratische fractie bij haar beslissing 'zeer zwaar zal laten meewegen' of het aantal deeltijdbanen substantieel is gegroeid. De fractie wacht daarom een evaluatie over deeltijdwerk af van de Stichting van de Arbeid.
Van Gennip zei dit bij de presentatie, gisteren, van de notitie van zijn bureau over gezinspolitiek, De verzwegen keuze van Nederland. Daarin staat dat 'invoering van een wettelijk recht op deeltijd noodzakelijk is', als getuige de evaluatie werkgevers en werknemers er gezamenlijk niet uitkomen.
De initiatiefwet-Rosenmöller werd in maart vorig jaar aangenomen in de Tweede Kamer met 71 tegen 65 stemmen. De CDA-fractie stemde tegen, ondanks een oproep van het CDA-Vrouwenberaad om voor te stemmen. De fractie vond echter dat de wet de macht van de werknemer ten opzichte van die van de werkgever te groot zou maken.
De notitie over gezinspolitiek kreeg een koele ontvangst van vice-voorzitter Lodders van het CDA, die de programcommissie 1998 leidt. Lodders plaatste kanttekeningen bij vrijwel elk idee dat gezinnen met kinderen meer armslag moet geven. Ook de suggestie om in te stemmen met de wet-Rosenmöller verwierp zij. 'Ik weet niet of je zo ver moet gaan. Als uitbreiding van het aantal deeltijdbanen niet is gelukt, moet je je misschien eerst afvragen waar hem dat in zit.'
De samenstellers van de notitie bepleiten de invoering van zorgloon, opvoedgeld, verlaging van het huurwaardeforfait voor huiseigenaren met kinderen, uitbreiding van ouderschapsverlof en het geboorteverlof voor vaders, vrijstelling van de solliciatieplicht voor alleenstaanden in de bijstand die kinderen onder de achttien opvoeden en stimulering van kinderopvang door gastouders. Uitvoering van dit alles kost naar schatting 1,5 miljard gulden.
Lodders zei dat de term 'zorgloon' haar niet aansprak, vond het voldoende de sollicitatieplicht te schrappen voor bijstandsmoeders met kinderen onder de twaalf, en zette vraagtekens bij de financiering van opvoedgeld en uitbreiding van gastouderprojecten. 'Er zijn al wel erg veel verlofregelingen. Dat leidt tot versnippering. '

