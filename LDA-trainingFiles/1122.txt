	Gediscrimineerde vrouwen in VS krijgen 148 mln. van werkgever
	DPA
WASHINGTON
De Amerikaanse supermarktketen Publix Supermarkets zal 81,5 miljoen dollar (ruim 148 miljoen gulden) smartegeld betalen aan een grote groep vrouwelijke werknemers, die een collectieve aanklacht hebben ingediend tegen hun werkgever. Zij voelen zich gepasseerd bij salarisverhogingen en promoties.
Publix Supermarkets telt verspreid over de Verenigde Staten 535 filialen. De aanklacht sleepte sinds 1991. De ruim honderdduizend betrokken vrouwen komen uit Florida, Georgia, South Carolina en Alabama. Voor zover bekend heeft nog nooit zo'n grote groep werknemers in de VS zich tot de rechter gewend wegens discriminatie. Publix is ook nog eens 3,5 miljoen dollar (6,4 miljoen gulden) kwijt wegens achterstelling van zwart personeel.
Publix is niet het eerste Amerikaanse bedrijf dat wegens discriminerend personeelsbeleid wordt vervolgd. De meest opzienbarende zaak is wellicht die van het olieconcern Texaco dat zich eind vorig jaar bereid toonde ruim 300 miljoen gulden schadevergoeding te betalen, na een aanklacht van een groep van 1400 zwarte werknemers.

