	Frans leger in actie tegen rebellen Bangui
	AFP
BANGUI
Franse eenheden die zijn gestationeerd in de Centraal-Afrikaanse Republiek hebben in de nacht van zaterdag op zondag een militaire manoeuvre ingezet tegen wat een woordvoeder 'gewapende elementen' noemde. Deze zouden verantwoordelijk zijn voor de moord, zaterdag, op twee Franse officieren. Zondagavond leek de rust in de hoofdstad Bangui te zijn weergekeerd.
De Franse zegsman verklaarde dat de militaire operatie een 'legitieme vorm van zelfverdediging' was. Er zouden tien opstandelingen zijn gedood, aan Franse kant zouden geen verliezen zijn geleden. De zaterdag vermoorde officieren werkten naar verluidt in een kazerne aan de voorbereidingen van een nieuw bestand tussen militaire opstandelingen en eenheden van van president Ange-Félix Patassé.

