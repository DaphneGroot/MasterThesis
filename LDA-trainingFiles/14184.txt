Aleksej Leonov.
Aleksej Leonov aan boord van Sojoez 19 tijdens het Apollo-Soyuz Test Project in 1975
Aleksej Archipovitsj Leonov (Russisch: Алексей Архипович Леонов) (Listvjanka, 30 mei 1934) is een voormalige Russische ruimtevaarder (kosmonaut). Hij voerde als eerste mens in de geschiedenis een ruimtewandeling uit.
Biografie.
Leonov werd geboren in Listvjanka, Oblast Kemerovo, Rusland.
Hij was een van de twintig luchtmachtpiloten die in 1960 werden geselecteerd voor de eerste groep kosmonauten. Leonov stond geprogrammeerd voor een lancering aan boord van de Vostok 11 en zou daarbij de eerste ruimtewandeling uitvoeren. Na de vlucht van Vostok 6 werd de rest van het Vostokprogramma echter geschrapt.
Op 18 maart 1965 werd Leonov gelanceerd aan boord van de Voschod 2, de tweede en laatste bemande vlucht in het kader van het Russische Voschod-programma. Naast piloot Leonov bestond de bemanning uit gezagvoerder Pavel Beljajev, voor beiden de eerste ruimtevlucht. Leonov voerde tijdens deze vlucht de eerste wandeling in de ruimte uit.
In 1968 werd Leonov geselecteerd voor een vlucht rond de maan met een Sojoez. Alle onbemande testvluchten mislukten echter en de Verenigde Staten waren de Sovjet-Unie voor door met de Apollo 8 rond de maan te vliegen. De Sovjet-Unie gaf zich gewonnen in deze prestigestrijd en schrapte alle bemande vluchten naar de maan.
De tweede en laatste ruimtevlucht van Leonov was aan boord van de Sojoez 19, in het kader van het zogenaamde Apollo-Sojoez Test Project. De Sojoez 19 werd gelanceerd op 15 juli 1975 en in de ruimte gekoppeld aan een Amerikaanse Apollocapsule. Dit was de eerste koppeling in de ruimte tussen ruimtevaartuigen van verschillende naties.
Van 1976 tot 1982 was Leonov hoofd van de Russische ruimtevaardersteam, en plaatsvervangend directeur van het Gagarin Kosmonauten Opleidingscentrum. In 1991 ging hij met pensioen.
Leonov is momenteel (2013) directeur van een investeringsbedrijf in Moskou. Hij is tevens beeldend kunstenaar en heeft een aantal boeken gepubliceerd.
Leonov is getrouwd met Svetlana Petrovna en heeft twee dochters, Vika en Oksana.
