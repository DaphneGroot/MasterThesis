	Aan Rusland teruggegeven BORIS NOSSIK IN DE BAN VAN VLADIMIR NABOKOV EN ZIJN WERK
	TOEN Dmitri Nabokov in 1989 het voorwoord schreef bij de uitgave van zijn vaders brieven - in Nederland verschenen onder de titel Zuivere kleuren - constateerde hij 'een soort van wereldwijde Nabokov-revival'. Hij staafde die bewering met feiten. In landen als Amerika, Engeland, Duitsland, Spanje, Itali en Frankrijk (een Pliade-editie) werd door middel van heruitgaven het werk van Nabokov opnieuw onder de aandacht gebracht, verzameledities zagen het licht, en er werd gewerkt aan een nieuwe omvangrijke biografie.
De biografie van Andrew Field, Vladimir Nabokov: His Life in Part (1977), die tot een uiterst pijnlijk conflict tussen Nabokov en zijn biograaf had geleid, werd door zoonlief met gepast dedain genegeerd. Later, na de dood van Nabokov in 1977, deed Field zijn werk nog eens dunnetjes over. Woedend om de reactie van Nabokov had hij nog tijdens diens leven aangekondigd dat dit boek als titel zou krijgen Hij noemde zijn mammie Lolita. 'Misschien schertsenderwijs', staat in een noot in Zuivere kleuren, maar toen het boek in 1986 onder de aanzienlijk minder provocerende titel The Life and Art of Vladimir Nabokov uitkwam, bleek Field zijn boosaardige intentie trouw te zijn gebleven. Zijn levensverhaal stoelde aantoonbaar onverantwoord op de verhouding tussen Nabokov en zijn moeder.
De opleving in de belangstelling voor zijn vaders werk, die Dmitri als geliefde (enige) zoon en conscintieus vertaler van dat werk, meende te kunnen vaststellen, is in dit bewogen fin de sicle ononderbroken doorgegaan. Misschien doordat Nabokovs kunstenaarschap zich op een nogal schrijnende wijze verhoudt tot de historisch ingrijpende gebeurtenissen in de eeuw die nu bijna achter ons ligt.
Hij heeft, kun je rustig zeggen, veel van die geschiedenis op een uiterst aangrijpende wijze aan den lijve ondervonden. De woelingen in St.-Petersburg, waar hij in 1899 werd geboren; de politieke spanningen in Rusland, die leidden tot de Oktoberrevolutie en de vlucht van het gezin Nabokov naar de Krim; de ballingschap in de jaren twintig en dertig in Berlijn; het antisemitisme, waartegen hij zich net als zijn vader teweerstelde en die zijn vrouw en haar familie trof; de gruwelen van zowel het fascisme als het communisme, waarvan hij al als jongeman de totalitaire kanten zag; en ten slotte de vlucht naar Amerika, een land dat hij bewonderde, en dat hem Lolita schonk, het nimfje dat zo dubbelzinnig de vulgaire massacultuur aan haar lieflijke borst koesterde.
Voor degenen die de laatste jaren de romans en verhalen van Nabokov misschien in de nieuwe monumentale reeks van De Bezige Bij hebben gelezen of herlezen, is dat allemaal bekend. Ik wijs er slechts op omdat deze editie aangeeft dat Dmitri's 'opleving' zich daardoor ook in Nederland laat vaststellen.
Maar hoe zit het met Rusland? Het is per slot van rekening Nabokovs land van herkomst. Vanaf 1917 was het in de ijzige greep van het soort aangevers en moordenaars waarvoor Nabokov niets dan de grootste verachting kon opbrengen, maar het is nu vrij genoeg om ruimte te bieden aan niet de geringste schrijver uit zijn grote literaire traditie. Nabokov zelf is er nooit meer teruggekeerd. Ook niet toen dat - in zijn nadagen - kon.
Rusland, zijn jeugd, in St.-Petersburg en op de landgoederen van de familie in de nabijheid van die stad, waart door zijn boeken op een manier die een rechtstreekse confrontatie met de veranderde werkelijkheid in zijn land misschien onmogelijk maakte. Nabokov teerde op zijn herinneringen en als een typische Exil-schrijver - het lot dat zoveel grote auteurs in de twintigste eeuw trof, het zou de moeite waard te zijn de geschiedenis eens vanuit dat gezichtspunt belicht te zien - heeft hij al zijn gaven aangewend om het hem ontroofde verleden, zijn 'verloren paradijs', voor zijn lezers te herscheppen in schitterende boeken.
Uiteraard was het werk van Nabokov tot de ineenstorting van het communisme in Rusland verboden. Toch verscheen al in de jaren twintig een gedicht van hem in de Pravda, vanzelfsprekend niet om de werkers in de heilstaat een vleugje schoonheid te verschaffen, maar om ze een staaltje verderfelijke decadentie voor te schotelen. Nabokovs naam was al vroeg bekend bij de revolutionaire intelligentsia in zijn land, omdat hij - onder het pseudoniem Vladimir Sirin - furore maakte onder de honderden Russische emigranten in de jaren twintig en dertig in Berlijn. En zeker moeten de Behrde hem ook in latere jaren nauwlettend in de gaten hebben gehouden. Want hij bleef de Sovjet-propaganda bestrijden, die in zijn ogen een volstrekt verkeerde voorstelling van zaken in de USSR gaf. Hij deed dat in Cambridge toen hij daar hij studeerde; hij deed dat in de Verenigde Staten waar hij professor was geworden en zijn invloed na het succes van Lolita toenam, zoals blijkt uit zijn bijdragen aan The New York Times, The Partisan Review en The New York Review of Books.
Opportunisten, fellow-travellers en zogenaamde 'gengageerden' hebben gelijk op het moment zelf. Kunstenaars als Nabokov, van wie de humane intuties door ideologisch genfecteerden makkelijk worden misverstaan (zelfs onder vrienden, zoals de verwijdering tussen Nabokov en zijn vriend Edmund Wilson leert) krijgen hun gelijk pas achteraf. Misschien verklaart dat ten dele Nabokovs postume eerherstel in de laatste decennia.
OF EN HOE men in Rusland Nabokov leest, is een vraag die zich vanzelfsprekend niet een-twee-drie laat beantwoorden. Men kan zich voorstellen dat de goegemeente daar voorlopig wel andere dingen aan zijn hoofd heeft. Maar het feit dat in 1995 ook in Rusland een 'biografie' verscheen - die nu in het Duits is vertaald - mag een teken aan de wand heten.
De journalist en vertaler Boris Nossik (1931) vertelt in Mir i Dar Nabokova ('Wereld en Gave van Nabokov') - dat in het Duits ten onrechte Nabokov - Die Biografie werd gedoopt - hoe al zo'n dertig jaar geleden 'dapperen' de boeken van Nabokov Rusland binnensmokkelden. Zelf vond hij in die tijd een exemplaar van De Gave op een Moskouse kamer, die een vriend hem tijdelijk ter beschikking had gesteld. Nieuwsgierig begon hij het boek te lezen en, schrijft hij dan, 'ik zat tot de ochtend in die smalle, koude kamer en las. Ik was buiten mezelf, ondersteboven, betoverd, geschokt. . . Waarom had ik nooit van dit boek gehoord?'
Vanaf dat moment was hij gentrigeerd door de auteur. Lezers die onder heel andere omstandigheden - en met minder lijfelijk gevaar - een dergelijke sensatie wel eens hebben beleefd, zullen Nossiks stemming kunnen navoelen - en houden tegelijkertijd hun hart vast als zo iemand zich zet aan het schrijven van een levensverhaal. Want literaire verrukking is n ding, het schrijven van een biografie (Andrew Field bewijst het) is een ander.
Misschien is het goed hier dan maar meteen een misverstand weg te nemen (dat door de Duitse uitgever in de hand werd gewerkt): het boek van Nossik is geen biografie. Niet alleen leunt de schrijver in tal van opzichten sterk op het werk van Brian Boyd, wiens zeer degelijke en zeer omvangrijke Vladimir Nabokov in 1991 bij de Princeton University Press verscheen, maar hij komt er ook eerlijk voor uit dat het nauwelijks zin heeft iets toe te voegen aan het zeer vele dat inmiddels over Nabokov is gepubliceerd, tenzij je iets anders doet.
Wat Nossik anders doet, is het toevoegen van 'het Russische' aan zijn levensverhaal, dat in zijn gedetailleerde beschrijving van de ballingschap in Duitsland zeker geconcretiseerd wordt, maar in feite brengt hij, overeenkomstig de oorspronkelijke titel, Nabokovs 'wereld' in verband met diens 'gave'. Dat laatste staat voorop. In de ban van Nabokovs ongevenaarde kunstenaarschap leest Nossik heel het oeuvre - ook de gedichten uit de vroegste tijd - als een geleidelijk, en onder vaak zeer moeilijke omstandigheden ontstaan geheel van kunstwerken, die op de 'wereld' veroverd moesten worden en daar tegelijkertijd los van staan.
Nossiks opvatting is, mild uitgedragen, dat de kunst, in dit geval de kunst van Nabokov, de werkelijkheid transformeert en daardoor essentieel irreel is, maar daarom juist zo waardevol. Het zal ons niet verbazen, maar daarmee is het nog niet onwaar en bovendien in het huidige tijdsgewricht evenzeer de moeite waard het er hier over te hebben als daar.
Nabokov - Die Biografie lijkt nog het meest op een verantwoorde introductie van Nabokovs pozie, verhalen en romans voor Russische lezers, maar dat neemt niet weg dat de belangstelling voor het werk van de kunstenaar hem ook diens geschiedenis doet vertellen, met aan het eind een vertederende en tamelijk hulpeloze poging om met de schrijver zelf in contact te komen, die toen van de wereld afgeschermd in een groot Zwitsers hotel woonde (een land waarvoor Nossik geen visum had, en dat hij dan ook clandestien bezocht).
Het is natuurlijk de vraag of je als Nabokov-bewonderaar dit boek, na Brian Boyd, en Geheugen, spreek van de meester zelf, nog wel moet lezen. Voor bewonderaars is er nooit genoeg, maar wie zich wat nuchterder aan het lezen zet, krijgt toch ook aan de hand van dit boek - hoe naef journalistiek het ook aandoet als Nossik nabestaanden te spreken krijgt - een goed beeld van Nabokovs Werdegang.
HET LIJKT EROP dat Nossik, als iemand die lang verstoken is geweest van het soort bibliotheek dat ons in het Westen altijd ter beschikking stond, zich heeft afgevraagd hoe een kunstenaarschap als dat van Nabokov kon ontstaan. Daarvoor moest je, in zijn opvatting, haast wel geboren zijn als de talentvolle lievelingszoon van een moedige, liberale, aristocratische jurist, die in 1922 te Berlijn werd doodgeschoten door een psychopaat, Sergej Taboriski, die in 1936 plaatsvervangend directeur werd van 'Emigrantenzaken' in Berlijn. Je moest in de verdrukking van de ballingschap (en niet te vergeten: de armoede) je stijl leren vinden, in Cambridge gestudeerd hebben, even graag het tennisspel, de voetbalsport, het schaken en het boksen als de vlinderjacht beoefend hebben, en ten slotte - een uiterst moeizaam iets - in het land dat je welwillend tolereert leren schrijven in een taal die je weliswaar van kindsbeen af vertrouwd is (Nabokov las eerder Engels dan Russisch), maar waarin je nooit had hoeven streven naar de hoogste toppen van je literaire kunnen.
En zo nog het een en ander, een docent 'creative writing' zou ervoor terugschrikken zijn leerlingen een dergelijk scholingsideaal voor te houden: alle films zien (en daarvan verschrikkelijk leren genieten), een aanleg hebben voor synesthesie - waardoor je kleuren kunt horen -, luisteren naar muziek, al was voor Nabokov het visuele in de literatuur belangrijker dan de klank. En last but not least natuurlijk een vrouw hebben als Vera, Nabokovs muze, met wie hij meer dan vijftig jaar getrouwd was.
Nossik is zo in de ban van de man en zijn werk dat het leven er niet zozeer bij inschiet als wel onder zijn omstandig toelichten van de boeken dreigt schuil te gaan. Vera bijvoorbeeld blijft nagenoeg geheel buiten beeld, terwijl een liefdesaffaire van Nabokov met Irina Guadanini, waaraan Nossik aandacht besteedt, tamelijk onderbelicht blijft. Het is alsof hij denkt dat zijn lezers dat allemaal al weten. Het is een beperking, maar geen Russische lijkt mij. Niettemin kan gezegd worden dat Nossik Nabokov enigszins 'aan Rusland heeft teruggegeven'. En dat was ook de bedoeling.
Willem Kuipers
Boris Nossik: Nabokov - Die Biografie. Vertaald uit het Russisch door Renate en Thomas Reschke. Aufbau-Verlag; 463 pagina's; DM 68,-. ISBN 3 351 02450 9.

Foto
	Vladimir Nabokov in 1968. Nabokov schrijvend op het terras van het hotel in Montreux waar hij woonde. FOTO'S ABC

