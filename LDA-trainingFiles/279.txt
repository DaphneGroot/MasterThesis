	Milieuvervuiling leidt mogelijk tot minder jongens bij geboorten
	Van onze verslaggever
AMSTERDAM
In Nederland worden sinds 1950 ieder jaar relatief steeds iets minder jongetjes geboren. In 1950 waren er op elke duizend nieuwgeborenen 516 jongens. In 1994 was dit gezakt naar 513. Dit hangt mogelijk samen met de aanwezigheid van zogeheten pseudo-oestrogenen in het milieu. Deze (afval)stoffen - onder meer pcb's, ddt, dioxines - bootsen de werking van het vrouwelijke geslachtshormoon oestrogeen na en kunnen effect hebben op de menselijke voortplanting.
Dat schrijven drie onderzoeksters van TNO Preventie en Gezondheid in Leiden en de Katholieke Universiteit Nijmegen vandaag in een brief aan het internationale medisch tijdschrift The Lancet. In navolging van een eerder gepubliceerde Deense analyse van de veranderingen in de sekse-ratio bij de geboorte, waarbij vanaf 1951 een dalende trend werd geconstateerd, bekeken de onderzoeksters of dit verschijnsel ook in Nederland bestaat.
Dat blijkt inderdaad het geval. Over de periode 1950 tot 1994 komen in Nederland gemiddeld genomen ieder jaar zes jongens per honderdduizend kinderen minder ter wereld. De gedachte is dat blootstelling van de man aan stoffen met eenzelfde werking als oestrogeen de kans op het verwekken van een jongetje verkleint.
Blootstelling aan pseudo-oestrogenen zou ook de verklaring zijn voor de afnemende kwaliteit van het mannelijk zaad, die de afgelopen jaren in diverse onderzoeken in westerse landen aan het licht is gebracht. Finse onderzoekers melden in dat verband vandaag in de British Medical Journal een sterke daling van de productie van normaal zaad bij Finse mannen tussen 1981 en 1991.
De Finnen baseren zich op bevindingen bij ruim vijfhonderd mannen van middelbare leeftijd, op wie in 1981 en 1991 sectie is verricht. Bij vier op de tien mannen was sprake van de productie van normaal sperma. Maar tussen 1981 en 1991 verdubbelde het aantal mannen met afwijkingen in de zaadvorming; hun zaadstrengen waren kleiner geworden, het gewicht van de testikels was afgenomen, en er werd meer afgestorven weefsel aangetroffen.
Deze veranderingen kunnen volgens de Finse onderzoekers niet worden toegeschreven aan factoren als roken, drinken, medicijngebruik of veranderingen in het lichaamsgewicht. Wat dan wel de oorzaak is, laten ze in het midden.
De Nederlandse onderzoeksters K. van der Pal-De Bruin, S. Verloove-Vanhorick en N. Roeleveld pleiten in hun brief aan The Lancet voor voortzetting van het onderzoek naar de korte- en langetermijneffecten van pseudo-oestrogenen in het milieu.

