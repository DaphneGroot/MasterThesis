	Stuk vol smachtende, zoekende, zuchtende, snotterende acteurs
	Flirt van Arthur Schnitzler door het Zuidelijk Toneel. DeSingel Antwerpen, t/m 18 jan. Tournee.
Het gebaar is veelbetekend: Joop Doderer veegt bij het applaus halen met zijn zakdoek snel een paar tranen weg. Het is ongetwijfeld een oprecht gebaar en die tranen zullen ook wel echt zijn - Doderer is er op zijn oude dag de man niet naar om ijdele gebaartjes te vertonen. Maar zijn emoties, zijn tranen zijn op geen enkele manier over het voetlicht gekomen. Doderer en zijn medespelers hebben zich de hele avond uitgeput in uiterst geconcentreerd, zwaarmoedig acteren, het publiek zat erbij en keek ernaar.
Arthur Schnitzlers Liebelei heet in een vertaling van Willem Jan Otten bij het Zuidelijk Toneel Flirt. Schitzler schreef het in 1895, nog voor zijn grote stukken Het Wijde Land en De Eenzame Weg. Ook Flirt speelt zich af in een typische fin de siÂŠcle-sfeer, met personages die niet veel anders te doen hebben dan eerst verliefd worden en daarna ongelukkig zijn.
Bij Schnitzler heeft de liefde altijd met dood te maken, zelf in klassieke zin - er wordt in zijn stukken nogal wat geduelleerd, vaak met dodelijke afloop. Zo ook in Flirt, waarin de student Fritz voor een duel wordt uitgedaagd door de echtgenoot van een vrouw met wie Fritz het heeft aangelegd. De doem van zijn naderende dood ligt al van begin af aan op dit stuk, dat ogenschijnlijk zo vrolijk begint.
Fritz en zijn vriend Theodoor brengen een gezellige avond door met de jonge meisjes Christine en Mizi, maar al snel wordt duidelijk dat geen van de vier jongelui duiding aan het leven weet te geven. Er wordt wat gesoupeerd, een beetje piano gespeeld en heen en weer gepraat over de liefde. Maar achter die bezigheden openbaart zich een groot zwart gat, en ze weten bij God niet hoe dat op te vullen.
In Flirt plaatst Schnitzler drie koppels tegenover elkaar. Je hebt het vermoeden dat ze elkaar gelukkig zouden kunnen maken, maar dat lukt niet. De ene dag na de andere lost op in lucht en als ze oud zijn hebben ze zelfs geen herinneringen meer aan geluk of liefde. 'En wat blijft er dan over, als je je helemaal niets te herinneren hebt? Als het hele leven zomaar voorbij is gegaan - dag na dag, zonder geluk en zonder liefde - is dat dan beter?' Dat vraag de vader van Christine zich af, hij heeft het beste met zijn dochter voor, maar moet met lede ogen aanzien dat het haar niet zal lukken levensgeluk te vinden.
Joop Doderer speelt die vaderrol aanvankelijk beheerst en zonder opsmuk, maar eindigt snikkend, met trillende handen en overslaande stem. Dat illustreert deze hele productie waarmee de Vlaamse regisseur Peter van Kraaij bij het Zuidelijk Toneel debuteert. Van Kraaij heeft bij het Kaaitheater een paar kleine voorstellingen gemaakt die van een eigenzinnige visie getuigen. Nu kopieert hij de speelstijl die Ivo van Hove eerder toepaste op Eugene O'Neills Rijkemanshuis.
Het probleem is echter dat
O'Neills rijke, bijna overladen tekst zich bij uitstek leent voor een dergelijke intense stilering, gezaghebbende stiltes en plechtstatige tekstbehandeling. Schnitzler schrijft met veel meer lucht en licht tussen de regels, als je daar een dergelijke loodzware regie op toepast, wordt het al snel opgefokt kunsttoneel.
Dat is Flirt geworden - een voorstelling vol zoekende, smachtende en zuchtende acteurs, die stuk voor stuk goed spelen, maar uiteindelijk verdwalen in een lege ruimte waarin geen licht en geen lucht wordt toegelaten. Carly Wijs is een prachtig-wanhopige Christine en Bart Slegers een mooi-romantische antiheld, maar van hun zieleroerselen geloof je niets. Naar het eind toe wordt er op toneel steeds meer gesnotterd, het zijn helaas alleen de acteurs die de zakdoek gebruiken.
Hein Janssen

