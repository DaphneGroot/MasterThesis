	Achterhouden briefwisseling maakt proces volgens verdediging 'kapot'    OM krijgt zware kritiek in zaak-Hakkelaar
	Van onze verslaggever
AMSTERDAM
De rechtbank in Amsterdam heeft gisteren zware kritiek geuit op de officieren van justitie in de Hakkelaar-zaak. Deze hebben een briefwisseling met de advocaat van kroongetuige A. Karman achtergehouden over het achterwege blijven van een Plukze-actie op zijn cliënt. Volgens de advocaten van Johan V. is het proces hiermee 'kapot'.

Volgens rechter F. Lauwaars heeft het Openbaar Ministerie (OM) informatie achtergehouden die 'van eminent belang' is voor de beoordeling van de kroongetuige-deal. Lauwaars in de rechtszaal: 'Ik heb het vervelende gevoel dat nu pas de volle omvang van de deal voor het voetlicht komt. Het is mij volstrekt niet duidelijk waarom deze brief niet eerder ter tafel is gekomen.'
In het procesdossier ontbreken brieven tussen de officieren van justitie F. Teeven en M. Witteveen en de advocaat van Karman, M. van Gessel. De raadsman wilde dat de officieren zijn cliënt vóór aanvang van het proces verzekerden dat zijn crimineel vermogen niet 'geplukt' zou worden door justitie.
De officieren antwoordden in november vorig jaar dat het OM 'volstrekt niet het voornemen heeft een boete te eisen en/of een ontnemingsvordering aanhangig te maken' tegen Karman. Daar voegden zij aan toe dat het 'helaas niet mogelijk is daarover een absolute toezegging te doen'.
Volgens rechter Lauwaars deed het OM daarmee in bedekte termen de toezegging Karman niet te zullen 'plukken'. Hij dacht zelfs dat de brief voor een civiele rechter wel als overeenkomst zou kunnen gelden. De belofte aan Karman tijdens een eventuele strafzaak geen boete te zullen eisen, schoot de rechter ook in het verkeerde keelgat.
In de aan de rechtbank overgelegde deal stond al de omstreden belofte dat een aan Karman opgelegde gevangenisstraf niet ten uitvoer zou worden gebracht. 'Nu ontneemt u de rechter ook de mogelijkheid een boete op te leggen. Dat verontrust ons.'
Maandag beslist de rechtbank of het OM het recht moet worden ontzegd om Johan V., alias de Hakkelaar, en diens medeverdachten Koos R. en Bertus K. nog verder te vervolgen. De advocaten van de Hakkelaar en zijn twee 'sous-chefs' hebben de rechtbank verzocht het OM niet-ontvankelijk te verklaren. De rechtbank houdt rekening met de mogelijkheid dat zij haar antwoord op die vraag pas geeft in haar einduitspraak. Een verzoek van de strafpleiters om onmiddellijke invrijheidsstelling werd afgewezen.
Het bestaan van de brief werd donderdagavond onthuld in het televisieprogramma NOVA. Gisteren zou de laatste procesdag zijn, maar de afhandeling van de zaak wordt nu opgeschoven naar komende week. Twee weken na de laatste procesdag doet de rechtbank uitspraak.
Het OM is van mening dat het procesdossier geen grote hiaten vertoont. Witteveen: 'Wij hebben geen opsporingsmethode verzwegen, maar een wegingsfactor niet aan het dossier toegevoegd. Dat geven we toe. Het hoeft echter niet te leiden tot niet-ontvankelijkheid.'
Dat zij geen boete tegen Karman zullen eisen, heeft volgens Teeven te maken met de mogelijkheid dat bij het niet betalen daarvan de mogelijkheid van vervangende hechtenis bestaat. Basis van de deal met Karman is dat deze voor hasj-delicten nooit meer de gevangenis in hoeft. Dat hem zijn crimineel vermogen niet zal worden ontnomen, is Karman volgens het OM niet expliciet toegezegd. Uit financieel onderzoek van het OM, verricht om te toetsen of Karman een financiële bijdrage moest leveren aan het beschermingsprogramma, zou bovendien zijn gebleken dat de kroongetuige niet beschikt over enig vermogen.
Volgens advocaat M. Moszkowicz blijkt uit de brief dat het OM bereid is gemaakte afspraken met kroongetuigen gaandeweg het proces bij te stellen. In een eerdere brief aan advocaat Van Gessel beloven de officieren 'dat wij thans en in de nabije toekomst de nodige flexibiliteit zullen betrachten'.
Volgens de raadsman van V. maakt het OM zich schuldig aan 'pure misleiding' van rechtbank en verdediging. Advocaat Spong van Koos R. noemde het 'schokkend' dat het OM, dat volledige openheid had beloofd, stukken geheim heeft gehouden.

Foto
	De officieren van justitie Witteveen (links) en Teeven op weg naar de rechtszaal, gevolgd door twee lijfwachten. FOTO BERT VERHOEFF - DE VOLKSKRANT

