	Schilderijkladder volgende maand voor rechtbank
	ANP
AMSTERDAM
De Russische kunstenaar die onlangs een groen dollarteken op een schilderij van Malevich spoot, moet op 12 februari voor de rechter in Amsterdam verschijnen. De bekladder zit nog steeds vast omdat hij geen vaste woon- of verblijfplaats heeft.
Direct na zijn actie in het Stedelijk Museum gaf Alexander Brener (39) zich aan bij een suppoost. Zijn daad moest worden opgevat als een performance. Vorig jaar vernielde hij als onderdeel van zo'n actie in Stockholm een schilderij van de Chinees-Amerikaanse kunstenaar Wenda Gu.
Malevichs schilderij Suprematisme 1920-1927 leek na de actie total loss, maar dank zij snel ingrijpen kon restaurator Elisabeth Bracht de meeste verf verwijderen. De restauratie is nog niet klaar. Het Stedelijk Museum verwacht dat het snel weer te zien zal zijn. Het kunstwerk, een wit kruis op een grijze ondergrond, is verzekerd voor vijftien miljoen gulden.

