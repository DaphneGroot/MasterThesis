 VERMOGEN LEGIO-LEASE NU BOVEN MILJARD GULDEN. 
 LEIDEN, 2 jan (Reuter) - Legio-Lease BV heeft meegedeeld dat de totale waarde van de aandelen van haar clienten in 1996 met 300 miljoen gulden is gestegen tot meer dan een miljard gulden. 
 Legio-Lease kwam in 1990 met haar eerste lease-product, het "Beleggersplan", op de markt. In 1994 werd het Spaarleasen geintroduceerd waarmee het leasen van aandelen volgens het bedrijf zijn grootste vlucht heeft genomen. 
 Klanten die vanaf het begin meededen met spaarleasen hebben op hun geleasede aandelen een gemiddelde koersstijging van 22,02 procent per jaar gekend, aldus Legio-Lease, een onderdeel van Aegon-dochter Bank Labouchere. 
 (c) Reuters Limited 1997. 
