Archeoloog.
Archeologen aan het werk op het Forum Romanum, Rome (2007)
Een archeoloog is, strikt genomen, iemand die een universitaire studie archeologie met goed gevolg heeft afgerond. Gewoonlijk worden zij die professioneel de archeologie bedreven in een tijd waarin een opleiding tot archeoloog nog niet bestond, zoals William Flinders Petrie of Howard Carter, ook archeologen genoemd.
Werkterrein.
Wie archeologie bedrijft, houdt zich bezig met de studie van menselijk handelen in het verleden, de materiële resten die dit heeft achtergelaten (aardewerk, vuursteen, etcetera), de landschappelijke omgeving (vegetatie, klimaat, bodem, geografie) en de sociale en immateriële belevingswereld (culturen, uitwisseling, migraties). Hij of zij wil het menselijk verleden reconstrueren en duiden en via publicaties, lezingen en tentoonstellingen de opgedane kennis en inzichten delen met vakgenoten en het grote publiek. Een kenmerkend verschil met andere specialisten die zich met het menselijk verleden bezighouden, zoals historici, is dat in het archeologisch onderzoek materiële overblijfselen (artefacten, architectonische resten, enzovoorts) doorgaans een relatief prominente rol spelen. Dit betekent overigens niet dat de archeoloog uitsluitend voorwerpen en monumenten bestudeert, of dat zijn onderzoek zich enkel op schriftloze culturen richt; om wetenschappelijke vragen zo goed mogelijk te kunnen beantwoorden gebruikt hij vaak verschillende soorten bronnen (historische documenten, inscripties en dergelijke) en methodes. Opgraven is een belangrijke manier om nieuwe gegevens te genereren, maar vormt slechts een deel van het archeologisch onderzoek – sommige archeologen verrichten zelfs helemaal geen veldwerk – en is geen doel op zich. Een groot deel van de arbeid gebeurt aan de schrijftafel.
Archeologen zijn vaak werkzaam aan universiteiten en/of andere onderzoeksinstellingen, bij overheidsdiensten (bijvoorbeeld de Rijksdienst voor het Cultureel Erfgoed), musea, stichtingen, of bij archeologische bureaus.
Amateurarcheologen.
In tegenstelling tot de professionele archeologen hebben zogenaamde amateurarcheologen geen universitaire scholing in de archeologie gehad. Desondanks beschikken zij, gedreven door een passie voor het verleden en de archeologische praktijk, dikwijls over grote kennis en vaardigheden. Van oudsher vervullen de amateurs een belangrijke rol in de archeologie, bijvoorbeeld als vrijwilligers bij archeologische opgravingen.
Bekende archeologen.
Bekende fictieve archeologen zijn de door Harrison Ford gespeelde Indiana Jones uit de gelijknamige films van Steven Spielberg en Lara Croft uit het computerspel Tomb Raider en de daarop gebaseerde films.
