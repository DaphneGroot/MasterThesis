	Een verstandshuwelijk met veerkracht; Juliana en Bernhard: zestig jaar openbaar kunstbezit
	Een koninklijk huwelijk is een raar ding. Het is zelden liefde op het eerste gezicht, blinde liefde, razende liefde. Voor zover liefde in het spel is, is die meestal een handje geholpen. Door opzetjes, koppelarijtjes.
Zo is Wilhelmina in 1901 door haar moeder koningin Emma nog eenvoudig uitgehuwelijkt aan de Duitser Hendrik von Mecklenburg. Er werden grote gezelschappen bij elkaar gehaald waar het tweetal elkaar 'toevallig' kon ontmoeten. Iets later werden de gezelschappen kleiner. Ten slotte was er een ontmoeting à deux. Deze duurde tien minuten. Daarna werd er verloofd en getrouwd.
In het geval van Juliana ging het amper subtieler. Na de dood van prins Hendrik in 1934 vond koningin Wilhelmina dat het tijd werd een echtgenoot te zoeken voor haar dochter, toen 25. Juliana was enig kind, het voortbestaan van de Oranje-dynastie hing van haar af. Ook in regeringskring werd met bezorgdheid gesproken over de noodzaak de erfopvolging veilig te stellen. In opdracht van Wilhelmina begonnen politici, diplomaten en vertrouwelingen aan een intensieve speurtocht naar geschikte huwelijkskandidaten. Vooral onder diplomaten werd openlijk geleurd met Juliana.
Beatrix heeft haar man zelf gekozen. Dat wil zeggen: het lot is ook in haar geval een handje geholpen. Er is die beroemde foto van kroonprinses Beatrix die door de tuin wandelt van haar kasteeltje Drakensteijn in Baarn, stijf gearmd met een onbekende man. De foto is van 1 mei 1965, hij is gemaakt door de Amsterdamse fotograaf John de Rooij die vanuit een boom zijn geduld en geluk had zitten beproeven. De onbekende man bleek Claus von Amsberg.
Was de foto de prachtige primeur van een onvervalste nieuwsjager? Naar hofkringen bezweren was De Rooij op pad gestuurd door vrienden van prins Bernhard. Die vond zijn dochter weifelmoedig. Beatrix was 27, het werd tijd voor een man, Claus was een passende partij. Om te voorkomen dat de verkering op niets zou uitlopen, stuurde Bernhard aan op een fait accompli, zwart op wit, zichtbaar voor de hele wereld. Op 28 juni 1965 was er de verloving, op 10 maart 1966 volgde de trouwerij.
Prins Bernhard heeft gezegd dat hij in 1936 'op bevel van Wilhelmina' tijdens een lunchbijeenkomst kennis maakte met zijn toekomstige bruid. De jonge Bernhard was lichtzinnig en charmant, Juliana nogal stijfjes. Hij nam haar mee naar Parijs, leerde haar de wereld kennen. Zij gaf hem een koninklijke positie, met alle bijbehorende privileges. Vandaag, op 7 januari 1997, zijn ze zestig jaar getrouwd.
Voor de liefde, de blinde liefde zijn het ongelukkige arrangementen. Er is te veel berekening in het spel. Daar komt nog iets bij. Een koninklijk huwelijk moet altijd gedeeld worden. Met bemoeizuchtige ministers, met intrigerende hofdignitarissen, met een heel volk dat in ruil voor toewijding het koninklijk paar rekent tot openbaar kunstbezit. Een monarch die het goed meent met de medemens kan nog het best ongetrouwd blijven. Een medemens houdt zich niet staande in zo'n koninklijke menage.
Voor zover valt na te gaan hebben prinses Juliana (87) en prins Bernhard (85) een uitgesproken verstandshuwelijk. Leven en laten leven. Als het een echte relatie was geweest, had deze nooit zestig jaar kunnen standhouden. Dan was de zaak bezweken onder de druk van de monarchale verplichtingen.
Het heeft weinig gescheeld of ze waren veertig jaar geleden al uit elkaar. De Greet Hofmans-affaire dreef in 1956 het huwelijk en de monarchie naar de rand van het ravijn. De genezeres Greet Hofmans was naar paleis Soestdijk gehaald om door gebed de bijna totale blindheid van prinses Marijke te verdrijven. Koningin Juliana voelde zich geïnspireerd door mevrouw Hofmans, de contacten wakkerden in politieke zin Juliana's hang naar neutralisme en pacifisme aan. Dat was linke soep, de Koude Oorlog was volop in ontwikkeling. Het leidde tot een diep conflict tussen de koningin en de pragmaticus en Atlanticus Van Lippe-Biesterfeld.
Koningin Juliana stuurde aan op een echtscheiding. Dat stond gelijk aan troonsafstand, daar echtscheiding in die jaren nog allerminst gemeengoed was. Bernhard, tegen zijn biograaf Alden Hatch: 'Mijn vrouw vroeg me of ik zo goed wou zijn het huis te verlaten. Ik zei dat ze me het huis uit zou moeten dragen.'
Er kwam een commissie van wijze mannen, zoals altijd als niemand nog raad weet. Juliana moest bakzeil halen, haar contacten met Hofmans verbreken en een deel van haar trouwe hofhouding ontslaan. 'In het belang van de ongereptheid der monarchie', zoals KVP-leider Romme dat noemde.
Denk niet dat de lucht opklaarde. Toen koningin en prins in Nijmegen werden verwacht, op een congres over arbeidsverhoudingen, weigerden ze in één auto te reizen. 'Het zit niet op mij vast', zei Bernhard, 'al zullen we weinig zeggen. Maar zij wil onder geen beding.' Premier Drees en kamerheer De Gaay Fortman moesten er aan te pas komen om Nijmegen in staat te stellen koningin en prins gezamenlijk toe te juichen.
Na 1956 zijn Juliana en Bernhard hun werkzaamheden steeds meer gaan scheiden. De prins-gemaal ontsnapte aan het gekooide bestaan door ongecompliceerd zijn eigen gang te gaan. Hij werd de jetset-prins. Zijn vrouw bleef thuis en deed de staatszaken. Ze leerde zich te verzoenen met de feiten, met een huwelijk dat in hoge mate een decor was.
Maar dan het contrapunt, twintig jaar later, de Lockheed-affaire. Het oordeel van de wijze mannen over prins Bernhard was vernietigend. Hij had zich 'toegankelijk getoond voor onoirbare verlangens en aanbiedingen'.
Bij herhaling had minister Gruijters van Volkshuisvesting in de ministerraad gevraagd: 'Hoe staat het met het wangedrag van de prins-gemaal?' In het kabinet bestond bij menig bewindsman de overtuiging dat het rapport van de wijze mannen aanleiding gaf voor een strafrechtelijk onderzoek naar de handel en wandel van de prins.
Het staat wel vast dat koningin Juliana met alle kracht voor haar man is gaan staan. Ze heeft premier Den Uyl gezegd dat zij zou aftreden als een vervolging werd ingesteld tegen prins Bernhard. Ze sloot het familiefront.
Den Uyl heeft haar dreiging met aftreden niet expliciet in de ministerraad ter sprake gebracht. Hij wilde niet dat in de notulen ooit een verslag zou zijn te lezen van een discussie over dit onderwerp. Maar iedere bewindsman kende het dreigement en Den Uyl gaf er blijk van in besmuikte zinnetjes. Dan zei hij: 'Het laatste dat het land kan gebruiken is een constitutionele crisis.'
Waarom speelde koningin Juliana de zaak zo hoog? Voor de kinderen, zeggen sommige bronnen. Om hun de schande te besparen. Voor Bernhard, haar prins, zeggen anderen.
Ze heeft een keer over haar man gezegd: 'Hij is altijd een kwajongen gebleven.' Ze heeft tevergeefs geprobeerd deze karaktertrek te corrigeren. Vermoedelijk heeft ze hem ook altijd bewonderd. En ten slotte is ze de kwajongen gaan beschermen.
Jan Tromp

Foto
	7 januari 1937, de trouwdag FOTO NFP; 8 april 1937, bij de Raad van State. FOTO ERICH SALOMON/BILDARCHIF PREUSSISCHER KULTURBESITZ; 30 november 1996, bij de opening van het Dachaumonument in Amsterdam. FOTO BERT VERHOEFF - DE VOLKSKRANT; April 1979, familiereunie op paleis Soestdijk. FOTO RVD; 31 augustus 1995, Juliana passeert een erehaag van bewoners van het Militair tehuis Bronbeek tijdens de herdenking van de Nederlandse slachtoffers van de Japanse vrouwenkampen. FOTO MARCEL VAN DEN BERGH

