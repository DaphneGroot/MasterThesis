	'Wie durft mij te zeggen dat een voetballer geen conditie heeft?'
	Van onze verslaggever
John Volkers
PAPENDAL
De Nederlandse sport snakt naar kennis. Liefst tweehonderd nieuwsgierigen uit het middenkader waren zaterdag naar nationaal sportcentrum Papendal gestroomd voor vier inleidingen over 'Sportwetenschappelijk onderzoek in de praktijk'.
De geïnteresseerde clubtrainers, sportartsen, coaches, fysiotherapeuten, sportschoolhouders, gymleraren, consulenten en zelfs ouders kregen bijvoorbeeld - heerlijk tipje van de sluier - te horen en te zien waarom het goud van de Holland-Acht bij de mannen was te voorzien. Maar ze vernamen ook waarom de afgang van de vrouwen-acht viel in te calculeren.
Jos Geijsel, de goeroe van de inspanningsfysiologie in Nederland, toonde op uitnodiging van NOCNSF sheets die eerder slechts voorbehouden waren aan de topcoaches van Nederland. Daarin viel te zien dat de lactaatwaarden (de verzuring) en de hartslagfrequentie bij de roeisters kort voor de Olympische Spelen de in 1995 gehaalde scores niet haalden.
Ondanks een grotere trainingsomvang was coach Korszeniowski er niet in geslaagd een betere conditie op te bouwen bij zijn roeisters. De mannen van Mijnders overtroffen hun waarden uit '95 juist wel. In de zomer van 1996 waren ze duidelijk beter dan een jaar tevoren. Zij konden vol vertrouwen de reis naar Atlanta ondernemen.
Geijsel was bij de roeiploegen niet meer dan meter. Met bijsturing bemoeide hij zich niet. 'Ik weet niet wat de coaches met de meetresultaten hebben gedaan.' Bij de gouden hockey- en volleybalploegen bemoeide de Ouderkerker zich wel nadrukkelijk met de voorbereiding van de teams.
De grote kennis van Geijsel, zoals zo veel inzichten geclusterd in het nu drie jaar oude Body of Knowledge (BOK), werd door de coaches Oltmans en Alberda wel gebruikt bij de conditionele preparatie van hun Olympische favorieten. Geijsel is de man die de duurlopen uit de programma's van spelsporters deed verdwijnen.
Hij ontdekte al eind jaren tachtig dat het korte werk, 10, 20, 30, 40 en 50 meter sprints, meer aansloot bij de conditionele eisen van de hockeyer. Het principe werd later, in '93, ook losgelaten op de voetballers van Ajax. Geijsel stak er veel van op. 'Wie zegt me dat een voetballer geen conditie heeft?' durfde hij te concluderen.
Hij haalde er de cijfers van voetballer Schulp bij die een lactaat van 9.45 (10 is top) en 185 hartslagen, zeven onder zijn maximum, haalde. De sheets waren weer onverbiddelijk. De scores stemden overeen met de cijfers van een atleet op de halve marathon en een marathonschaatser, een winnaar nog wel.
Uit de Ajax-keuken vertelde Geijsel nog een mooie anecdote. 'Enkele weken voor de Europa Cup-finale tegen Milan scoorden de spelers van Ajax 2 qua uithoudingsvermogen betere cijfers dan hun collega's van het eerste. Die waren echter gemiddeld drietiende sneller op de sprint over vijf keer tien meter, heen en terug. En dat is een heel groot voordeel in voetbal.'
Zijn gecombineerde kennis paste Geijsel ook toe op de volleyballers die na een eerste piek in 1996, de World League-overwinning, nog een tweede piekprestatie moesten leveren. De tussenliggende periode werd overbrugd met oefeningen afgekeken van de Ajax-opleidingsvideo's. Het voetenwerk werd volgens de methode-Jambor verbeterd. Geijsel: 'De spelers werden handiger en voetiger.' In de theepauze was er prompt een run op het stalletje met instructievideo's.
Geijsel stopte veel praktijk in de uitleg van zijn one-liners. Zoals: 'Hoe minder vet, hoe hoger een volleyballer springt.' 'Benadruk behendigheid.' 'Accepteer conditie- en krachtverlies door een rustperiode.' 'In vier tot zes weken komt een top-spelsporter weer op zijn topniveau, dan hoef je als schaatser toch niet een half seizoen voorbereiding te hebben.'
De meeste aandacht besteedde de inspanningsfysioloog van de Haagse ALO aan de 'submaximale' shuttle-run, het heen en weer lopen over een afstand van twintig meter in een gestandaardiseerd tempo, in de volksmond de pieptest. Met de hartslagmeter om kan maandelijks, in warming-up vorm, de conditie getest worden. In jargon heet dat fysiologische monitoring. Het geeft scherpe richtlijnen voor de trainer.
Dat houvast voor een trainingsprogramma zocht roeier en inspanningsfysioloog Henk-Jan Zwolle, voor de nationale kanoselectie. De kano-ergometer KEM bleek minder nauwkeurig dan de fiets- en roeiergometer. Zwolle, eigenaar van een adviesbureau, gaf in opdracht van de afdeling topsport van NOCNSF adviezen aan de marathon- en kortebaankanoërs. Hij hield een droogkomische voordracht over lactaatprikken (tip: koude oorlel voor doorbloeding met midalgan insmeren).
Functioneel anatoom Michael Holewijn verhaalde van de hypobare kamers in Soesterberg, bij het Nationaal Lucht- en Ruimtevaartgeneeskundig Centrum, waar in '95 voor de nationale wielerselecties hoogtetraining werd nagebootst. Voornaam advies: ijzergebrek tijdig aanvullen. Socioloog Martijn Eising vertelde van de mogelijkheden die Nederland heeft om van de negentien medailles van Atlanta er in Sydney dertig te maken.
Dagvoorzitter Cees Vervoorn genoot van alle interesse. 'De doelstelling van de veertig, vijftig BOK-projecten die we hebben gedraaid, is om die kennis later ook aan andere echelons aan te reiken. Dit was laagdrempeliger dan bij het coaching platform, maar de belangstelling is ontzettend groot. Bovendien zijn dit de mensen die de talenten straks als eerste in handen krijgen, of gaan klimmen op de ladder van de begeleiders. Onze kennis gaat zich als een olievlek uitbreiden.'
In het kader van die grote dienstbaarheid was Vervoorn zelfs bereid met de steller van een wielerspecifieke vraag naar de aanpalende congreszaal te lopen waar het Rabobank-wielerplan een Master Class hield en trainer Van Diemen aanwezig was. Op deze zaterdag in Papendal heeft de Nederlandse sportwereld ernstig veel last van zucht naar kennis.

