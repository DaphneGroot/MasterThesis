	Onderzoekers en ouders uit 23 landen praten in Rotterdam over spierdystrofie Moeder werft fondsen voor ziek zoontje
	Van onze verslaggeefster
Ineke Jungschleger
 AMSTERDAM
Twee jaar geleden begon E. Vroom 'vanuit het washok' met het werven van fondsen voor wetenschappelijk onderzoek naar een therapie voor Duchenne-spierdystrofie. Sindsdien heeft haar stichting, het Duchenne Parent Project, twee miljoen gulden bij elkaar gekregen plus een internationaal netwerk van onderzoekers, artsen en ouders.
Vandaag komen wetenschappers en ouders uit 23 landen bij elkaar in hotel New York, aan de oude haven van Rotterdam. 'Vanaf dat gebouw voeren vroeger de emigranten naar Amerika', zegt Vroom, 'met hoop op een nieuwe toekomst.
'Die hoop hebben wij ook. Er moet binnen afzienbare tijd iets ontdekt worden waarmee deze ziekte te genezen is. Dat kan gewoon niet anders, met de ontwikkeling die in de biochemische wetenschap gaande is. En als het voor onze kinderen te laat komt, dan zullen andere kinderen erdoor gered worden.'
Van de twee miljoen voor wetenschappelijk onderzoek gaat geen cent naar het congres. Dat wordt weer apart gesponsord. Het succes van Vrooms fondsenwerving is gebaseerd op de helderheid: het wetenschappelijk onderzoek is het enige doel waarvoor geld wordt ingezameld. Al het andere, of het nu een congres, een spotje of een publicatie is, wordt apart gefinancierd.
De enige betaalde kracht van de stichting zit in het voormalige washok, een ruimte van twee bij vier meter. Haar salaris wordt betaald door enkele bedrijven. De telefoonrekening betaalt weer een ander bedrijf. Het drukwerk oogt fraai. Grafisch ontwerpers werken gratis voor Duchenne Parent Project, net als de papierleverancier en de drukker.
Een reclamebureau financierde het televisiespotje ('Pappa, is mijn hart ook een spier?') dat op alle zenders gratis werd uitgezonden. De drie makers werden beloond met verschillende prijzen, waaronder die voor de beste reclame van het jaar. Vroom: 'Bij die uitreiking zat het halve bedrijfsleven in de zaal. Dat leverde weer geld op.'
Zo gaat het al twee jaar: een ketting van mensen die niet alleen geld en diensten geven, maar ook dingen bedenken die geld opleveren. Van het Nationaal Ballet dat twee galavoorstellingen gaf, tot ADO en oud-FC Den Haag, die de opbrengst van een extra wedstrijd aanbieden.
Behalve orthodontist en moeder van de zevenjarige Justus, bij wie vijf jaar geleden de ziekte van Duchenne werd geconstateerd, is Vroom nu ook een gerenommeerde fondswerver. Lachend vertelt ze dat ze is uitgenodigd als spreekster op een congres van mensen die met fondswerving hun brood verdienen.
'Ze vragen mij om uit te komen leggen hoe ik het doe. Komisch, toch? Volgens mij hebben wij gewoon de oerformule waar alle fondswerving ooit mee begon. Mensen zetten kennis en vrije tijd in voor een goed doel. Iedereen werkt mee uit eigen wil en onbetaald. Dat is een principe waarvan we niet afwijken. '
In 'de wereld van goede doelen' blijven tonnen hangen bij impresario's en televisiezenders. 'Zolang niemand iets betaald krijgt, kan er ook niks blijven hangen aan welke strijkstok dan ook', zegt Vroom. 'Bovendien geloof ik dat mensen een andere inzet hebben als ze iets vrijwillig doen, uitsluitend omdat ze het leuk vinden of belangrijk.'
Een voorwaarde voor succes is dat je, als je iemand vraagt iets voor niets te doen, hem de ruimte laat om 'nee' te zeggen. 'Ik let goed op dat ik niemand onder druk zet', zegt Vroom. 'Volgens mij is daarom de kwaliteit die al die verschillende mensen voor ons leveren, ook zo hoog. Ze willen het echt zelf.'
Vijf jaar geleden hoorden Vroom en haar man, kunstenaar H. Kuijer, dat hun tweejarig zoontje Justus aan de ziekte van Duchenne lijdt, een ziekte die geleidelijk alle spieren verlamt. De jongens die eraan lijden, worden meestal niet ouder dan twintig. De Amerikaan Hoffman ontdekte in 1992 de oorzaak. En eiwit, dystrofine, ontbreekt door een foutje op het x-chromosoom. Daardoor komt de ziekte vrijwel uitsluitend bij jongens voor, wereldwijd bij 1 op de 3500.
Als orthodontist was Vroom gewend om te gaan met medische literatuur. Ze ontdekte al snel dat er in Nederland weinig gebeurde voor deze kinderen. Een familielid stuurde uit Amerika een knipsel op waarin een congres over Duchenne werd aangekondigd. Vroom vloog naar Orlando en kwam terug met de meest recente informatie. Dat raakte bekend: steeds meer mensen belden haar op.
Er werd veel uitgewisseld, ook over de dingen die het leven van een steeds zwakker wordend kind kunnen veraangenamen. 'Justus heeft bijvoorbeeld een fietsje dat aangehaakt kan worden achter een andere fiets. Twee keer per jaar geven we een bulletin uit voor alle Nederlandse ouders, met wetenschappelijke informatie en daarnaast allerlei tips. Wat is er beter voor een kind dan goed genformeerde ouders?'

Foto
	Moeder Vroom en zoon Justus. FOTO MARTIN PATERNOTTE

