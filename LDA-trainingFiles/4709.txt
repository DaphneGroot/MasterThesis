	Boeken redden van de ondergang
	Een van de aardigste bijdragen aan het Jaarboek voor Nederlandse boekgeschiedenis 1997 schreef P.J. Buijnsters, emeritus hoogleraar Nederlandse literatuur van de achttiende eeuw aan de universiteit van Nijmegen en, onder veel meer, samensteller (met zijn vrouw) van het recent verschenen standaardwerk Bibliografie van Nederlandse school- en kinderboeken 1700-1800.
Buijnsters schetst een profiel van zijn vriend en kinderboekenverzamelaar mr. C.F. van Veen (1912-1982), effectenhandelaar en financier. In 1940 nam deze de bank (drie man personeel) van zijn vader over, die hij op zijn beurt dertig jaar later verkocht aan Pierson, Heldring & Pierson .
De basis voor zijn verzameling kinderboeken legde Van Veen vlak na de Tweede Wereldoorlog. Kinderboeken waren toen niet of nauwelijks een verzamelobject en Van Veen wist op veilingen voor weinig geld de hand te leggen op talrijke zeldzame boeken, die later schatten opbrachten.
Hij verzamelde behalve boeken ook glaswerk, meubels, centsprenten en antiek speelgoed. Aanvankelijk bracht hij zijn collecties onder in het van telefoon, gas en elektriciteit verstoken kasteel Heemstede bij Houten, dat hij voor nog geen honderd gulden per maand huurde van een bevriende zakenrelatie.
Vanaf het midden van de jaren zestig bood een stolpboerderij in het Noord-Hollandse Warder onderdak aan de zesduizend kinderboeken, die ook in kwalitatief opzicht andere verzamelingen in de schaduw stelde. Tot Buijnsters' verdriet is de collectie na het overlijden van Van Veen geveild bij Sotheby's in Londen en Amsterdam, overigens volgens de uitdrukkelijke wens van de excentrieke verzamelaar. Buijnsters had liever gezien dat de boekerij was ondergebracht in de Koninklijke Bibliotheek; overheid en bibliotheekwezen verwijt hij een geringe alertheid.
Het vierde Jaarboek voor Nederlandse Boekgeschiedenis ( 60,-, inclusief lidmaatschap Nederlandse Boekhistorische Vereniging, Stevinstraat 14, Alphen aan de Rijn) loopt vooruit op het tweehonderdjarig bestaan van de Koninklijke Bibliotheek in 1998. In vijftien bijdragen wordt ingegaan op het verzamelen, beheren en ontsluiten van boeken, en het ligt voor de hand dat de KB, als nationale bibliotheek en beheerder van 2,2 miljoen banden, uitvoerig in beeld wordt gebracht. Het beste nieuws voor de KB - nog net in een voetnoot meegenomen - is dat met de achttien miljoen gulden die staatssecretaris Nuis een maand geleden ter beschikking stelde, de conservering van de met verzuring bedreigde boeken uit de periode 1840-1950 eindelijk op grotere schaal kan worden aangepakt.
Andere bij het thema ('Het boek behouden') aansluitende artikelen behandelen de tweemaal door oorlogsgeweld verwoeste universiteitsbibliotheek van Leuven, de twaalf boeken tellende boekenplank in het Behouden Huys op Nova Zembla, het Nederlands erfgoed in Oost-Europese bibliotheken, de wijze waarop het (betere) antiquariaat zich ontwikkelde en de psychologie van de boekenverzamelaar. En onvermijdelijk is er ook het verhaal over de computer en Internet, inmiddels onmisbaar in elke bibliotheek.
Hub. Hubben

