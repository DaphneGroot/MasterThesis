Zijdevlinder.
De zijdevlinder ("Bombyx mori") is een vlinder uit de familie van de echte spinners (Bombycidae). Deze soort is vooral bekend vanwege de zijderups, die zijde spint, en is een van de weinige insecten, naast de honingbij en de cochenilleluis, die om zijn product (zijde) gekweekt wordt. Daarnaast worden de rupsen van de zijdevlinder ook gekweekt om te consumeren.
Kenmerken.
Deze vlinder heeft een roomwit, stevig behaard lichaam. De vleugels hebben een opvallende vleugeladering en een haakvormige vleugeltop.
Zijdeteelt.
De zijdeteelt stamt uit China, waar men al in de oudheid ontdekte hoe deze vlinder op de bladeren van de witte moerbei te kweken was. De Chinezen ontdekten ook hoe en op welk moment men de pop moet doden om de zijdedraad waaruit de cocon gesponnen is, in zijn geheel af te kunnen wikkelen.
Zijde werd een belangrijk exportproduct voor China en via de zijderoute werd de zijde tot in het Romeinse Rijk verhandeld.
In 552 werd door Perzische monniken een aantal eieren en larven naar Constantinopel gesmokkeld en voortaan kon het westen zijn eigen zijdeteelt opzetten (onder andere in de "Morea").
De zijdedraad is 300 tot 900 meter lang en ongeveer 10 micrometer dik. Ongeveer 5000 cocons zijn nodig om 1 kilogram zijde te maken. Mannetjes leveren meer en betere zijde dan vrouwtjes.
Uit de spinklieren van de rups wordt chirurgisch garen vervaardigd, genaamd "poil de Messine".
Voortplanting.
Tegenwoordig is de zijderups volledig afhankelijk van de mens voor zijn voortplanting en komt hij niet meer in het wild voor. De eieren doen er ongeveer 10 dagen over om uit te komen. Vanaf dan eten ze dag en nacht. Na een tijdje wikkelt de rups zich in een cocon van zijde.
Het geslacht van de zijdevlinder wordt bepaald door geslachtschromosomen, zogeheten W- en Z-chromosomen. Mannetjes hebben twee Z-chromosomen, vrouwtjes hebben van elk een. Het W-chromosoom lijkt geen genen te hebben die omgezet worden in prote√Ønes, maar enkel getranscribeerd worden in RNA. Een specifiek RNA-segment dat vanuit het W-chromosoom wordt getranscribeerd, werkt als een silencer voor een gen op het Z-chromosoom dat instaat voor de ontwikkeling als mannetje. Het RNA bepaalt in dit organisme dus waarschijnlijk het geslacht.
