 BNG MELDT VIJF PROCENT HOGER RESULTAAT 1996. 
 DEN HAAG, 2 jan (Reuter) - De NV Bank Nederlandse Gemeenten (BNG) heeft meegedeeld dat haar resultaat in 1996 met circa vijf procent is gestegen. 
 Een nader winstcijfer werd daarbij niet gegeven. In 1995 boekte de BNG een netto winst van ongeveer 300 miljoen gulden. 
 In het afgelopen jaar is het balanstotaal met bijna zes procent toegenomen tot circa 109 miljard gulden. 
 De lange kredietverstrekking daalde met drie miljard gulden tot negen miljard. Het cijfer over 1995 was incidenteel hoog omdat toen het effect van de bruteringsoperatie in de volkshuisvesting merkbaar was, aldus de BNG. 
 Volgens de BNG was er in 1996 sprake van een goede omzet, gezien de lage vraag van de publieke sector onder invloed van de EMU en de rente. 
 In Nederland en daarbuiten werd op de kapitaalmarkten voor circa 12 miljard gulden opgenomen. Voor het eerst werd de Japanse kapitaalmarkt betreden en in Frankrijk werden twee emissies gebracht. 
 "De triple-A rating van de bank is daarbij een factor van betekenis," aldus BNG. 
 De bank zegt geld opzij te hebben gezet voor de kosten van invoering van de euro. 
 De BNG, na de staat de grootste Nederlandse emittent van schuldpapier, is intern met de voorbereidingen begonnen om op 1 januari 1999 klaar te zijn voor de invoering van de euro. 
 "Vanaf die datum zal een belangrijk deel van de BNG-funding in euro's worden opgenomen," aldus de bank. 
 - Amsterdam newsroom +31 20 504 5000, Fax +31 20 504 5040. 
 (c) Reuters Limited 1997. 
