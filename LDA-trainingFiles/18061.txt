 GROEI AANTAL VACATURES VLAKTE AF IN 3E KW - CBS. 
 VOORBURG, 29 jan (Reuter) - Aan het eind van het derde kwartaal van 1996 stonden er ruim 61.000 vacatures open bij particuliere bedrijven in Nederland, zo meldt het CBS. 
 Dat totaal was slechts 6000 hoger dan een jaar eerder, aldus het CBS dat concludeert dat de groei van het aantal vacatures aan het afvlakken is. 
 Na flinke dalingen van het aantal vacatures tussen 1990 en 1993 was er in 1994 en 1995 een herstel dat steeds krachtiger werd. Eind 1995 was het totaal bijna 20.000 hoger dan een jaar eerder maar in de eerste twee kwartalen zakte die "winst" terug naar 16.000 en in het derde kwartaal dus naar 6000. 
 Het aantal vacatures in het derde kwartaal was bovendien 10.000 lager dan in het tweede kwartaal van 1996. Het CBS schrijft dat echter grotendeels toe aan seizoensinvloeden. 
 Die daling in het derde kwartaal komt voor ruim de helft voor rekening van bedrijven met minder dan 10 werknemers. 
 In het derde kwartaal van 1996 ontstonden er 141.000 vacatures en werden er 151.000 vervuld, aldus het Centraal Bureau voor de Statistiek. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
