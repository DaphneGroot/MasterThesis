Walvis (sterrenbeeld).
Cetus in de "Celestial Atlas" van Alexander Jamieson (1822).
Walvis ("Cetus", afkorting Cet) is een sterrenbeeld liggende aan de hemelequator, tussen rechte klimming 23u55m en 3u21m en tussen declinatie −25° en +10°. Het is genoemd naar het zeemonster Ceto uit de Griekse mythologie.
Wat is er te zien?
De ster Mira ("de wonderbaarlijke", omicron Ceti) is het schoolvoorbeeld van een zogenaamde langperiodieke variabele ster, de Mira-veranderlijke. Dit zijn rode reuzen die periodiek opzwellen en dan weer inkrimpen, en daarbij aanmerkelijk variëren in lichtkracht. Deze cyclus duurt (per definitie) meer dan 75 dagen, bij Mira ongeveer 332 dagen. De magnitude van Mira varieert tussen 10 en 2. Omdat sterren met een magnitude groter dan 6 met het blote oog niet te zien zijn, en magnitude 2 tamelijk helder is verwonderde men zich in de oudheid over deze ster die soms ineens verdwenen was.
Tau Ceti is op 11,9 lichtjaar de dichtstbijzijnde alleenstaande zonachtige ster.
In het sterrenbeeld Walvis is bovendien de bruine dwerg "J0034-00" gevonden.
Ook het sterrenstelsel NGC 564 is in dit sterrenbeeld te vinden.
