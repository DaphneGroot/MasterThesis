	Leger van Sri Lanka slaat aanval Tamil-rebellen af
	AFP, Reuter, AP
COLOMBO
In het noorden van Sri Lanka zijn donderdag bij gevechten rond twee legerkampen zeker 740 doden en gewonden gevallen. Het Srilankaanse ministerie van Defensie sprak van de zwaarste gevechten sinds september. Onder de Tamil-rebellen zouden zelfs vijfhonderd doden zijn gevallen. Een woordvoerder van de Tamil Tijgers (LTTE) in Londen sprak dit tegen.
De Tamil Tijgers vielen donderdagochtend in alle vroegte Paranthan aan, maar slaagden er niet in de stad in te nemen. Volgens het leger probeerden de rebellen in golven van zelfmoordaanvallen de fortificaties rond Paranthan te slechten. Ook een militair kamp bij de iets noordelijker gelegen, strategisch belangrijke Olifantspas werd onverhoeds aangevallen.
Donderdagavond waren aan de zijde van het leger zestig lichamen geborgen. Ruim 230 regeringssoldaten zijn volgens officiÃ«le meldingen gewond geraakt. Er wordt nog steeds naar slachtoffers gezocht.
De Tamil Tijgers ontkennen hoge verliezen te hebben geleden. Volgens een woordvoerder overdrijft het leger stelselmatig de verliezen onder de Tamil Tijgers om het moreel aan regeringszijde op te vijzelen.
De aanval op de Olifantspas was precair, omdat de pas de verbinding vormt tussen het vasteland en het schiereiland Jaffna, dat vorig jaar door de Srilankaanse strijdkrachten op de rebellen werd veroverd. Paranthan ligt aan de enige route waarlangs de in het noorden gestationeerde strijdkrachten de zuidelijker gelegen stad Kilinochchi kunnen bereiken.
De LTTE-rebellen hadden kennelijk het oogmerk om de troepen in Kilinochchi te isoleren van troepen die de regering in Paranthan heeft samengetrokken voor een nieuw offensief in zuidelijke richting. Voordat zij werden teruggeslagen wisten de rebellen een kilometer diep op regeringsgebied bij de Olifantspas door te dringen en verschillende stukken lange-afstandsgeschut onklaar te maken.
Regeringstroepen veroverden vorig jaar april de belangrijkste machtsbasis van de Tamil-strijders, de stad Jaffna op het gelijknamige schiereiland. De gevechten woedden echter voort. In juli schakelden de Tamil Tijgers zeker duizend regeringssoldaten uit met een aanval op de legerbasis Mullaitivu.
De laatste keer dat in Sri Lanka zo zwaar gevochten werd was in september in de slag om Kilinochchi, die door de regeringstroepen is gewonnen. Het leger veroverde daarmee de laatste stad van betekenis die in handen was van de rebellen. De LTTE heeft zich sindsdien teruggetrokken in de jungle.

