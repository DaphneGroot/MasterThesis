Poolse złoty.
De złoty (PLN, Pools: "złoty") is de munteenheid van Polen. Złoty's worden in heel Polen als wettig betaalmiddel gebruikt. Ze zijn onderverdeeld in 100 "grosz". Er zijn munten van 1, 2, 5, 10, 20 en 50 grosz en van 1, 2 en 5 złoty. Bankbiljetten zijn er voor 10, 20, 50, 100 en 200 złoty.
Het Poolse woord "złoty" betekent letterlijk "gouden". Historisch gezien heeft de złoty verwantschap met de gulden: beide munten hebben hun naam te danken aan de gouden florijn ("fiorino d'oro") die de stad Florence in 1252 in omloop bracht. Deze munt woog 3,5 gram, hetzelfde gewicht als de dukaat van Venetië. Deze munten werden door handelaars in heel Europa gebruikt en nagemaakt. In Nederland werd de "gulden florijn" de gulden, in Polen de złoty en in Hongarije de "forint". In Polen werd in de 18e en 19e eeuw naast de "złoty polski" de uit het Duitse Rijk afkomstige "Rijnlandse gulden" ("złoty renski") veel gebruikt.
De nieuw herrezen Poolse staat van 1918 voerde aanvankelijk als munteenheid de Poolse mark in, maar deze was al spoedig door hyperinflatie niet meer waard dan het papier waarop hij werd gedrukt. Na een munthervorming werd in 1923 een nieuwe munteenheid ingevoerd, de "złoty", waarvan de naam refereerde aan de "Rijnlandse gulden".
Een nieuwe munthervorming volgde in 1995: aan deze hervorming is de N (= nieuw) in de officiële afkorting PLN te danken. Na een periode van hyperinflatie in de jaren tachtig en vooral begin jaren negentig, was een złoty niet veel meer waard. In 1994 had 1 miljoen złoty de waarde van ongeveer €40. Bankbiljetten van 100 złoty (toen 0,9 cent) waren de kleinste betaaleenheden.
De nieuwe złoty van 1995 verloor vier nullen. 10.000 oude złoty's (PLZ) waren vanaf toen gelijk aan 1 nieuwe złoty (PLN).
Toekomst van de złoty.
De toetreding van Polen tot Europese Unie (2004) betekende geen directe toelating tot de Economische en Monetaire Unie. Het zal nog verscheidene jaren duren voordat de economie in Polen zo sterk is dat toetreding de waarde van de euro niet aantast. Eerdere voorspellingen van een toetreding in 2011 zijn niet haalbaar gebleken, en Polen lijkt op korte termijn geen plannen tot toetreding te hebben.
