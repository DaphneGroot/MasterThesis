	Een kat met een boek in zijn bek
	De tekening - van de schilder en illustrator Quint Buchholz - toont een heer met bolhoed, die - sigaret in de mond, rechterhand losjes in de zak - uitkijkt over een rivier. Niets bijzonders, ware het niet dat hij boven op een enorme stapel boeken staat, die hem meters hoog boven het straatoppervlak uittilt.
De Tsjechische schrijver Ivan Kl¡ma putte uit de tekening inspiratie voor een overpeinzing over het teveel aan boeken. 'De laatste tijd breekt me (. . .) het angstzweet uit wanneer ik alweer een boek krijg. Ik weet dat ik daar geen plaats meer voor vind. (. . .) Voor boeken geldt hetzelfde als voor alle zaken die ondraaglijke en onbeheersbare proporties aannemen: of dat nu auto's zijn op straat, schoenen in de hal of sterren aan de hemel. Ze veranderen van vrienden die we liefkozend gadeslaan, in vijanden die ons proberen te overstelpen.'
Tekening en tekst staan in een van de opmerkelijkste boeken die dit najaar zijn verschenen. Het heet BoekPrentenBoek (Van Gennep;  39,90) en bevat als hoofdbestanddeel enkele tientallen tekeningen van Quint Buchholz. Die tekeningen hebben allemaal op een of andere manier iets met boeken of schrijven te maken en vallen op door hun vaak absurdistische inslag: een man die een rijtje letters als een haring in zijn mond laat glijden, een jongen die in het open veld ligt te kamperen met een boek als tent, een man die een boek als een lijkkist ten grave draagt, een man die, gedragen door een boek, door de lucht vliegt.
De oorspronkelijk Zwitserse uitgever (Sanssouci in Zrich) vroeg 46 internationaal vooraanstaande auteurs elk bij een tekening een impressie te schrijven. Ze deden allemaal mee en het resultaat is een wonderlijk samenspel van woord en beeld. Het is een boek, aldus samensteller Michael Krger in een inleidinkje, 'dat veel verraadt over schrijven en lezen, en een hommage is aan een groot boekkunstenaar, die op ouderwetse wijze het aloude verhaal voorzet dat alleen ingebonden in een boek te vinden is.'
Tot de auteurs die een bijdrage leverden, behoren Jostein Gaarder, George Steiner, Hanna Johansen, Amos Oz, Charles Simic, George Tabori, Orhan Pamuk, Michel Tournier, Susan Sontag, Milan Kundera, Botho Strauss en Peter Heg.
Cees Nooteboom schreef een stukje bij een tekening waarop je vanuit een raam een kat over een draad de sneeuwlucht in ziet wegsluipen met een boek in zijn bek. 'Toen zag hij hoe de grote kat, waarvan het snuiven als een zacht windgeruis door de kamer ging, zich hoog oprichtte en met n poot het boek als een prooi naar de klem van geslepen witte tanden bracht, die ivoren klem dichtsloeg en met een sprong die tegelijkertijd heel snel en oneindig langzaam leek door het geopende raam naar buiten zweefde en (over een elektriciteitsdraad) verdween in een nacht waarvan de sterren op sneeuwvlokken leken.'
Han van Gessel

Foto
	Tekening van Quint Buchholz. ILLUSTRATIE UIT 'BOEKPRENTENBOEK'

