Nieuwe Statenzijl.
Nieuwe Statenzijl (Gronings: "Nij Stoatenziel") is een gehucht in de gemeente Oldambt in de provincie Groningen (Nederland). Nieuwe Statenzijl telt ongeveer 5 huizen en een grote spuisluis die de Westerwoldse Aa en de Dollard scheidt. Ook is er een schutsluis. Via de Westerwoldse Aa, die vanaf Bad Nieuweschans ook wel de Binnen Aa wordt genoemd, wordt het overtollige water uit Oost-Groningen en Zuidoost-Drenthe - een aaneengesloten gebied van in totaal 92.000 hectare â€“ richting de Dollard afgevoerd. Als de spuicapaciteit van de geautomatiseerde sluis bij een hoge waterstand in de rivier maximaal wordt benut, kan er dagelijks negen miljoen m3 water op de Dollard worden geloosd.
De ernaast gelegen schutsluis verschaft de kleinere schepen toegang tot de Dollard. De schutsluis kan schepen van maximaal 8,5 meter breed en 70 meter lang van hoog naar laag water brengen en omgekeerd. De dubbele sluisdeur aan de Dollardkant zorgt voor extra veiligheid bij hoogwater
Het sluizencomplex werd op 21 mei 1991 door koningin Beatrix officieel in gebruik gesteld.
Aan de wadzijde van de sluis bevindt zich een kleine jachthaven.
Arbeiders bezig met de aanleg van de spilsluis (1875)
In 1707 besloot de toenmalige Raad van State om in deze regio, om militair-strategische redenen, een sluis aan te laten leggen en zo ontstond Oude Statenzijl, een buurtschap in de huidige gemeente Oldambt.
Als gevolg van de voortschrijdende inpolderingen van het Noord-Groninger land werd er in 1876, iets noordelijker, een nieuwe spuisluis gebouwd, bij Nieuwe Statenzijl. Deze werd in 1907 uitgebreid met een schutsluis ten behoeve van de kleine binnenvaart die zich daar bezighield met het transport van aardappelen en bieten.
Tegenwoordig heeft de schutsluis een bescheiden functie voor de recreatievaart.
Nieuwe Statenzijl is ontstaan toen tussen 1862 en 1864 de Reiderwolderpolder werd ingedijkt.
De sluis maakt deel uit van het Deltaplan, dat in 1955 werd opgezet om Nederland tegen het water te verdedigen, tevens dient deze sluis voor het regelen van de waterstand in de polder.
Bij Nieuwe Statenzijl staat de vogelkijkhut de Kiekkaaste. Deze bevindt zich een eind de kwelders in en biedt uitzicht over het kwelder-, slikken- en wadgebied van de Dollard. Het Marcelluspad leidt ernaartoe. Dit pad bestaat grotendeels uit plankieren en kan bij zeer hoge waterstand onbegaanbaar zijn.
Nieuwe Statenzijl ligt op 150 meter afstand van de grens met Duitsland. Vanaf de dijk kun je kijken tot aan de havens van Emden en Delfzijl.
Nieuwe Statenzijl ligt ongeveer 18 kilometer van Winschoten.
De zanger Ede Staal heeft een tijd gewoond in Nieuwe Statenzijl. De tekst van het lied dat hij over het gehucht schreef is op een plaquette bij de sluis aangebracht.
Op de dijk naast de sluis staat het kunstwerk Waaiboei (1996) van beeldend kunstenaar Martin Borchert.
