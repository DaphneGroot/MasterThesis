	Treinramp en aardverschuiving kosten twaalf Italianen het leven
	Van onze correspondent
ROME
Een treinramp in het noorden en een aardverschuiving in het zuiden van het land hebben dit weekeinde twaalf Italianen het leven gekost.
Een van de passagiers van de verongelukte trein was ex-president Cossiga, die de laatste dagen felle politieke controverses heeft uitgelokt. Hij bleef ongedeerd, evenals twee parlementariërs. Een aanslag wordt uitgesloten.
Zondagmiddag vloog de Pendolino tussen Milaan en Rome vlak voor het station van Piacenza uit de bocht. Deze door Fiat gefabriceerde hogesnelheidstrein heeft een maximumsnelheid van 250 kilometer per uur. In die bocht geldt een maximum van 105. Volgens machinisten staat het signaal dat langs de spoorlijn de snelheid van de trein automatisch regelt, te dicht bij de bocht.
Na de ontsporing botste het eerste rijtuig tegen een paal. Het werd letterlijk gespietst. In deze wagon vielen alle acht doden: de twee machinisten, twee spoorwegagenten, een hostess en drie passagiers.
De drie volgende wagons kantelden, de drie daarop volgende kwamen over of naast elkaar terecht. Alleen de laatste bleef op de rails.
De meesten van de 29 gewonden zijn er niet ernstig aan toe. Pas morgen kunnen tussen Milaan en Bologna weer treinen rijden. Justitie onderzoekt de 'groene doos' met de reisgegevens. Alle hypotheses, behalve een bomaanslag, worden opengehouden.
Dit eerste ongeluk in Italië met een hogesnelheidstrein is het tweede treinongeluk in korte tijd. Op 30 december vielen bij Brescia bij een botsing op een enkelspoor drie doden en zestig gewonden.
Vrijdagavond kwam na zware regen een deel van de berg boven de kustweg op het schiereiland van Sorrento naar beneden. Vijf auto's werden in zee gekwakt, een huis praktisch weggevaagd. Vier mensen kwamen om. Veel automobilisten, die vanwege andere aardverschuivingen in de file stonden, konden op het nippertje ontsnappen.
Tientallen andere aardverschuivingen hebben in Napels en omgeving enorme schade aangericht. De ministers van Milieu en Binnenlandse Zaken schrijven de omvang van de ramp toe aan bodemerosie als gevolg van roofbouw.

