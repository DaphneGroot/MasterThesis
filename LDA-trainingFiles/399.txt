	Bouterse reist als afgezant president naar Brazilie
	Van onze medewerkster
PARAMARIBO
Desi Bouterse, voorzitter van de Nationale Democratische Partij (NDP), is als speciale afgezant van de Surinaamse president naar Brazilië afgereisd. Bouterse leidt een delegatie die een staatsbezoek van president Wijdenbosch voorbereidt.
De voormalige legerleider zal besprekingen voeren met de Braziliaanse ministers van Buitenlandse Zaken en Defensie. Het gaat hierbij om intensivering van de relatie tussen Brazilië en Suriname.
Bouterse speelt steeds nadrukkelijker een openbare rol in Suriname, ofschoon de vijf coalitiepartijen vorig jaar afspraken dat hij geen officiële regeringsfunctie mocht bekleden. Toch leidt hij als voorzitter van de grootste regeringspartij het politiek overleg tussen de coalitiepartijen. Dit zogenoemde voorzittersconvent, waarbij ook president Wijdenbosch regelmatig aanzit, bepaalt in grote mate het regeringsbeleid.
Het afgelopen weekeinde sprak Bouterse een grote groep marktventers toe als speciale afgezant van minister Ravales; ook bemiddelde hij onlangs in een langdurig arbeidsconflict in de bauxietsector.


