	Gaat eindelijk het dak dicht, begint de verliezer te klagen
De Belgische opmars bij de open Australische tenniskampioenschappen is een eerste halt toegeroepen. Sabine Appelmans liet zich gisteren in de kwartfinale onnodig uitschakelen door de winnares van 1995, Mary Pierce. Naast de Française bereikte ook Amanda Coetzer, bedwingster van Steffi Graf, de halve finale. Bij de mannen kwamen Carlos Moya en Michael Chang bij de laatste vier.
Sabine Appelmans, die nog niet zo lang geleden behoorde tot de trainingsgroep van de Nederlander Hugo Ekker, leverde in Melbourne dan wel haar beste Grand Slam-prestatie ooit, maar mentaal bleek ze nog steeds even kwetsbaar als voorheen. Tegen Pierce nam ze in de beslissende derde set een voorsprong van 3-0. Maar toen kwam de ommekeer, 'waarschijnlijk door de zenuwen', zoals ze later zelf verklaarde.
Maar een rol speelde ook het optreden van Pierce zelf. De Française was er in de eerste set (1-6) niet aan te pas gekomen, maar trok de tweede met 6-4 naar zich toe, nadat ze zich had opgewonden over een dubieuze call: 'Toen ging de adrenaline stromen.'
Overtuigend was haar spel echter nog lang niet. Pierce had na haar rugblessure van vorig jaar, die drie maanden inactiviteit kostte, in Florida intensief op haar voetenwerk getraind, maar het was niet te zien.
Belangrijker dan haar bewegingsvaardigheid was de 'losheid' waarmee ze speelde. Ze bleef zelfs bij 1-3 in de derde set grapjes uithalen met de toeschouwers en lachte later, toen Appelmans als door de nervositeit was bevangen, om twee gemiste matchpoints. Het was de Belgische die zichzelf tenslotte met een mislukt dropshot de das om deed: 6-4.
'Vorig jaar zou ik zo'n partij verloren hebben', zei de tweeëntwintigjarige Pierce, die een ongewoon zelfvertrouwen aan de dag legde. De Française stuit in de halve finale op Amanda Coetzer die in de ochtenduren afrekende met de Amerikaanse Kimberly Po: 6-4, 6-1.
Die laatste partij werd vanwege de enorme hitte 'indoor' gespeeld. Uiteindelijk besloot hoofdscheidsrechter Peter Bellenger dinsdagochtend toch maar dat het dak van het centre court van Melbourne Park dicht moest. Voor de derde dag werden in Melbourne temperaturen van boven de veertig graden verwacht. Doktoren hadden al eerder gewaarschuwd voor de gevolgen van de hoge temperaturen.
'In het belang van spelers en toeschouwers gaat het dak dicht', aldus Bellenger. Maandag hadden velen daar al op aangedrongen maar toen stemde Bellenger niet met de verzoeken in omdat er die dag veel partijen, ook buiten het centre court, gepland stonden en hij niemand wilde bevoordelen.
Amanda Coetzer was niet gelukkig met de sluiting van het dak, want de Zuid-Afrikaanse had zich in de hitte van Florida terdege geprepareerd op de omstandigheden in Melbourne. Maar de 'verkoeling' was uiteindelijk ook geen handicap. In 67 minuten was ze klaar met Po. Bij alle zes breakpoints sloeg Coetzer onverbiddelijk toe. De laatste service-game van Po pakte ze op love.
Bij de mannen kwam Moya als eerste bij de laatste vier. In een Spaans onderonsje klopte hij de als veertiende geplaatste Felix Mantilla: 7-5, 6-2, 6-7, 6-2. Moya is na finalist Andres Gimeno (1969) de eerste Spanjaard die de halve finale van de Australian Open bereikte.
Moya domineerde maar wist toch de wedstrijd niet snel in zijn voordeel te beslissen. Alhoewel van origine een baselinespeler kwam Moya verhoudingsgewijs zeer vaak naar het net: 42 maal, waarvan 28 keer met succes.
Mantilla wist via een tiebreak de derde set nog naar zich toe te trekken, maar de vierde ging weer simpel naar de winnaar van 'Sydney'. Hij brak door de service van Mantilla in de vierde game en liet de voorsprong niet meer lopen.
Na afloop zei Moya dat hij wist dat Mantilla bijna geen fouten maakt. Hij moest dus risico's nemen om de partij te winnen. Mantilla was razend na de wedstrijd. Hij vond het geen manier dat zo kort voor het begin van de wedstrijd besloten was het dak te sluiten. 'Ik heb buiten in de zon en wind ingespeeld en was klaar voor deze extreme omstandigheden. Het was een hele andere partij geworden als het dak niet was dichtgegaan. Ik heb binnen veel te kort kunnen wennen.'
Moya, bedwinger van regerend kampioen Boris Becker in de eerste ronde, reageerde uiterst lakoniek op de woede-uitval van zijn trainingsmaatje uit Barcelona. 'Mij maakte het weer niet uit, al had het geregend of gesneeuwd.'
Ook Michael Chang was voorbereid op het ergste, maar toen zijn partij aan de orde kwam, was het buiten al koeler geworden en kon het dak weer open. Chang bereikte, tegen de Chileen Marcelo Rios, voor de derde achtereenvolgende maal de halve finales in Melbourne: 7-5, 6-1, 6-4. In vijf partijen heeft de nummer twee van de wereld pas één set afgestaan.

