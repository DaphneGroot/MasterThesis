	Subtiele teksten van bikkelharde topkwaliteit
	Mannen van de Wereld door Erik van Muiswinkel en Diederik van Vleuten, regie Pieter Bouwman. Theater De Veste Delft, 5 november. Tournee.
Twee mannen bevinden zich in een grot waar 40 duizend jaar geleden jagers afbeeldingen van dieren op de wanden hebben gekrast. Voor de ene man is die grot de baarmoeder van de beschaving. Voor de andere gewoon een plek waar een tweederangs kunstenaar zich een beetje zat te vervelen.
Mannen van de Wereld gaat over de romantische bewonderaar tegenover de harde cynicus. En uiteindelijk, want het blijft natuurlijk wel cabaret en de mening van beiden moet boven elke twijfel staan, gaat het over twee mannen die vinden dat geile toeristen, meedogenloze zakenmannen, Jan Pronk en Boudewijn Bch met hun fikken van de Derde Wereld af moeten blijven.
Erik van Muiswinkel en Diederik van Vleuten hebben in twee programma's van Cabaret Zak en As samengewerkt en leveren bijdragen aan het tv programma Spijkers. Voor die wekelijkse klus is het niveau nogal wisselvallig, maar voor theater leveren ze veelal topkwaliteit af. En dat geldt zeker voor Mannen van de Wereld.
Zak en As was na Lurelei en Don Quishocking de voortzetter van het intellectueel-literaire cabaretgenre. Van Muiswinkel en Van Vleuten zetten deze traditie nu met behulp van regisseur Pieter Bouwman voort. Vlijmscherpe dialogen, een aantal prachtige liedjes, en verfijnde monologen waarin elke punt en komma op de juiste plek staan. Het lukt ze om het naeve gelijk van de romanticus te relativeren zonder het belachelijk te maken en het brute gelijk van de grote mond met een stevige schaaf te bewerken zonder het geheel van tafel te vegen.
Typerend voor het niveau van de avond is een nummer waarin twee Toon Hermansen op het toneel staan, die in zijn overbekende intieme priegelstijl lekker staan te zeuren. Het is een fabelachtige drieklapper: een perfecte imitatie, een geestige parodie op zijn methode, en een puntgaaf voorbeeld van een subtiele tekst waarin bikkelharde dingen worden gezegd.
Op de teksten van het programma valt vrijwel niets aan te merken. Alleen een tamelijk sloom lied over Nelson Mandela bungelt er wat bij en na verloop van tijd worden de botte Archie Bunker opmerkingen wat voorspelbaar. Maar deze mindere momenten zouden in menig ander cabaretprogramma misschien wel tot de hoogtepunten worden gerekend.
Lange tijd gold Erik van Muiswinkel na Kees van Kooten als de beste acteur/typeur onder de cabaretiers. Hij heeft inmiddels zijn gelijke gevonden in Diederik van Vleuten, die ook nog composities schrijft die ver van het midden van de weg verwijderd zijn. Het tweetal heeft een waar wereldprogramma gemaakt.
Patrick van den Hanenberg

