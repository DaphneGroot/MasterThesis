 Van Melle ziet margedruk, geen prognose. 
 AMSTERDAM, 5 maart (Reuter) - Van Melle NV verwacht in 1997 enige margedruk door investeringen maar waagt zich nog niet aan een prognose voor het nu lopende jaar. 
 "Vooralsnog is er in 1997 nog geen volumegroei ten opzichte van 1996 gerealiseerd. Gezien de vele externe en interne invloeden op het resultaat gedurende het jaar kan derhalve op dit moment nog geen uitspraak worden gedaan over het niveau van de te verwachten winst over 1997," aldus de directie. 
 Eerder maakte het bedrijf bekend dat het in 1996 een winst heeft geboekt van 51,1 miljoen gulden, vergeleken met 48,3 miljoen in 1995. 
 Van Melle zegt haar strategie vooral op de lange termijn te richten, wat inhoudt dat zij in alle landen van de wereld waar dat zinvol mogelijk is aanwezig wil zijn. 
 Om te voorkomen dat andere bedrijven die marktposities innemen wil Van Melle daar binnen enkele jaren zelf aanwezig zijn, wat gepaard gaat met investeringen. 
 "Deze investeringen veroorzaken enige margedruk, die effect zal hebben op de resultaten," aldus de directie. 
 Volgens Van Melle is de winst in 1996 ondanks een goede omzetstijging enigszins achtergebleven bij de verwachtingen die bij de halfjaarcijfers werden uitgesproken. 
 "De hoger dan verwachte productie-aanloopverliezen voor het nieuwe product Meller en tegenvallende resultaten bij enkele werkmaatschappijen zijn de oorzaak van de lager dan verwachte winststijging," aldus Van Melle over haar cijfers in 1996. 
 De netto winstmarge is vorig jaar gedaald van 6,8 tot 6,3 procent. Het rendement voor rentelasten op het gemiddeld werkzaam vermogen liep terug van 16,4 tot 15,2 procent. 
 Wel werden positieve wisselkoersresultaten behaald. 
 "Bij constante wisselkoersen zou de omzet met 11,6 procent zijn gestegen en zou de winst ten opzichte van 1995 met 4,8 procent zijn gedaald," aldus Van Melle. 
 Van Melle investeerde vorig jaar voor 68 miljoen gulden, met name in de nieuwe productielijn voor Meller, de bouw van een fabriek in China, uitbreidingen in de VS en Indonesie en in technologieen om de milieubelasting te verminderen. 
 Voor 1997 worden investeringen van 90 miljoen gulden verwacht. 
 Van Melle stelt een dividend voor van 2,10 gulden, een dubbeltje meer dan over 1995. Het dividend kan contant worden opgenomen dan wel, naar keuze, voor 1,60 gulden contant plus een stock-deel dat op 9 april bekend zal worden gemaakt. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
