Tom Jones (zanger).
Tom Jones (Pontypridd (Wales), 7 juni 1940) is een popzanger, die ter wereld kwam met de naam Thomas John Woodward als zoon van een mijnwerker in Zuid-Wales.
Vooral in de jaren zestig en zeventig was Tom Jones een wereldster en een sekssymbool. Hij scoorde vanaf 1965 verschillende hits zoals: "It's not unusual", "Delilah", "The Green Green Grass of Home" en "She's a Lady". Vanaf 1970 was hij een graag geziene gast in Las Vegas. Daar trad hij op naast andere wereldvedetten als Elvis Presley (was tevens een goede vriend van Jones) en Frank Sinatra.
Eind jaren 90 kende hij een revival met het album Reload. Daarop staat onder andere de hit "Sex Bomb". Op 29 maart 2006 werd Jones geridderd door de Britse koningin Elizabeth II. Van maart 2012 tot 1 oktober 2015 is Tom Jones coach geweest bij The Voice UK op de zender BBC 1. Begin 2017 werd hij opnieuw coach.
Op 11 april 2016 overleed zijn echtgenote Melinda op 75-jarige leeftijd thuis in Los Angeles. Ze waren 59 jaar getrouwd.
