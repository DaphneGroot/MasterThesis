	Ziekenhuizen dreigen minister met rechter
	ANP
DEN BOSCH/RIJSWIJK
Acht ziekenhuizen beslissen morgen of zij juridische stappen ondernemen tegen de rijksoverheid. De ziekenhuizen hebben woensdag te horen gekregen dat zij van minister Borst van Volksgezondheid geen geld hoeven te verwachten om hun cao-problemen op te lossen.
Volgens directeur P. de Kubber van Bosch Medicentrum in Den Bosch onderschat de minister het probleem. Het liefst wilde hij nog vóór morgen een gesprek met de bewindsvrouw. 'Zij meent dat de cao-zaak niet zo ernstig is, dat de zorgverlening in gevaar komt. Moet je dan eerst zo ongeveer failliet zijn voordat je compensatie krijgt?', vraagt De Kubber zich af.
De Kubber is woordvoerder van de acht ziekenhuizen. In totaal veertien instellingen voor gezondheidszorg (behalve de acht ook zes bejaardenoorden en psychiatrische inrichtingen) zeggen in de problemen te komen door de ongelijke rechtspositie van het personeel. Een deel van hen valt onder de cao, anderen hebben de gunstiger status van ambtenaar. Dat komt doordat de instellingen zijn ontstaan uit fusies van algemene en gemeentelijke organisaties. Het ministerie van Volksgezondheid besloot vorig jaar dat alle werknemers onder de cao moeten vallen.
De instellingen zeggen dat zij tientallen miljoenen guldens nodig hebben, anders gaan enkele honderden banen verloren. De instellingen zijn gevestigd in onder meer Haarlem, Den Bosch, Apeldoorn, Arnhem en Lelystad.

