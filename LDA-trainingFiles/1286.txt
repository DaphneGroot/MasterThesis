	Leesmappen bestoken VNU met eigen 'Story' en 'Playboy'
	Van onze verslaggever
AMSTERDAM
Uit onvrede met 'de houdgreep' van de grote bladenuitgevers gaan tien leesportefeuillehouders zelf tijdschriften maken, uitgeven en via hun eigen leesmap distribueren. Op deze manier willen zij vooral VNU, 's lands grootste bladenmaker, een hak zetten.
'We hebben jaren geprobeerd een oplossing te vinden voor onze problemen, maar er is geen gehoor aan gegeven', zegt R. van Rijn, adviseur van G.Tien in Hilversum, de uitgeverij die de tien portefeuillehouders hebben opgericht om hun plannen te verwezenlijken.
In februari gaat G.Tien het mannenblad Amazone, het huis- en tuinblad Thuis en het vrouwentijdschrift Aimée uitgeven. De bladen krijgen een oplage van 25 duizend exemplaren, waardoor ze volgens Van Rijn elk bij 245 duizend leesmapabbonees terecht komen. G.Tien heeft naar eigen zeggen 39 procent van de Nederlandse markt voor leesportefeuilles in handen.
Het initiatief moet een doorn in het oog zijn voor de uitgevers VNU, Audax en De Telegraaf, de belangrijkste toeleveranciers van de mappen. G.Tien probeert al drie jaar lang betere voorwaarden te krijgen van het trio, maar tot nu toe was alleen De Telegraaf bereid naar de leesportefeuilles te luisteren.
VNU en Audax, gisteren niet voor commentaar bereikbaar, waren dat volgens Van Rijn niet. Grootste probleem van de tien portefeuille-exploitanten die hij vertegenwoordigt, is de weigering van de grote uitgevers de exploitanten kwantumkortingen te geven. 'Kiosken krijgen wel kortingen, terwijl wij de losseverkoopprijs moeten betalen.' Na dertien weken verstrekken de uitgevers wel een korting, maar daar kopen de exploitanten weinig voor. Van Rijn: 'Een sigaar uit eigen doos noem ik dat'.
G.Tien stoort zich ook aan de verplichte waarborgsom die zij op rekening van de uitgevers moeten storten. 'Dat drukt de liquiditeit enorm.' De exploitanten worden volgens de G.Tien-adviseur verplicht om samen te werken. 'AldiPress, het distributiebedrijf van VNU, verlangt van ons dat de samenstelling en de lay-out van de mappen hetzelfde zijn. Wij willen juist concurreren.'
Nog meer kan Van Rijn zich opwinden over de 'koppelverkoop' die VNU toepast. 'Wij worden gedwongen matige titels als Story en Nieuwe Revu op te nemen. Anders krijgen we de andere bladen niet geleverd. Maar de meeste portefeuillehouders willen die bladen niet. Die willen liever Party in plaats van Story. Nieuwe Revu is alleen in de grote steden populair, de rest van het land baalt ervan.'
Beide bladen zullen hun plaats in de G.Tien-leesmappen kwijtraken. Volgens G.Tien verliezen Story en Nieuwe Revu met ingang van februari minimaal 9200 exemplaren en maximal twaalfduizend.
De bladen worden met behulp van free lancers gemaakt door Communication Support Internationaal (CSI) in Weesp, een uitgeverij die nu al het blad Autopress op de markt brengt. Alle nieuwe titels concurreren volgens CSI-directeur V. van Kampen met VNU-titels: Autopress met Autoweek, Thuis met VT Wonen, Amazone met Playboy en Aimeé met Cosmopolitan en Story.
De uitgever claimt dat de oplage van deze nieuwe titels voor de adverteerder houvast biedt, in tegenstelling tot de oplage van andere nieuwe bladen. Dat Audax en VNU zouden terugslaan door de leesportefeuillehouders die de nieuwe bladen opnemen hun bladen te onthouden, wil er bij Van Rijn niet in. Hij wijst op de leveringsplicht, maar voorziet wel pesterijen zoals late levering en verstopte afzetkanalen voor zijn nieuwe bladen in de losse verkoop bij de kiosken. Die kioskketens zijn immers weer in handen van de grote uitgevers.

