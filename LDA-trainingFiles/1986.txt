	Baan-manager Jan Westerhoud last door grote werkdruk een time-out in zijn carrire in 'Zelfs in het ziekenhuis kreeg ik telefoontjes' 
	Van onze verslaggever
Peter de Waard

AMSTERDAM
'Vier keer per jaar werkte ik zo'n veertig uur achter elkaar. Dat was bij de de publicatie van de kwartaalcijfers. Van 's morgens zeven uur tot de volgende dag 's avonds zeven uur was ik in de weer. Daar kan een mens wel tegen. Maar ik wil nu iets langer de tijd hebben om op adem te komen.'
De bijna 45-jarige Jan Westerhoud stopt als financile topman van de software-onderneming Baan Company. Tijdens zijn vakantie besefte hij ineens dat er door zijn werktijden nauwelijks tijd over was voor zijn gezin. 'Ik heb drie kinderen: van zeventien, dertien en acht jaar. Die zie ik nauwelijks. Na mijn 65-ste jaar kan ik wel gaan reizen. Maar de kinderen zijn dan echt het huis uit.'
Westerhoud zegt niet definitief een streep achter zijn carrire te zetten. 'Nee, dat zou ik niet kunnen. Daarvoor ben ik te dynamisch. Ik ben inmiddels een week thuis en het begint al weer te kriebelen. Maar het moet wel een iets rustigere baan zijn.'
Het besluit van Westerhoud is niet uniek. Eerder dit jaar gaf bijvoorbeeld ook bestuurder Jan Lance van het uitgeversconcern PCM te kennen voortijdig te willen opstappen. De 44-jarige Lance verklaarde 'moe te zijn na een aantal tropenjaren bij de uitgeversgroep'. 'Ik ben gewoon gesloopt door de intensiteit van het uitgeverswerk', zei hij.
Ook Rob Kingma van Delft Instruments maakte onlangs bekend op zijn 52-ste jaar te zullen opstappen, omdat het volgens hem 'wel mooi was geweest'. 'Ik maakte tropenjaren', zo verklaarde Kingma. Tijdens de zogenoemde nachtkijkeraffaire waarbij het bedrijf in conflict raakte met de Amerikaanse justitie, werkte Kingma achttien uur per dag.
Grolsch-topman Paul Snoep (58) en KLM-president Pieter Bouw (55) gaven eerder dit jaar eveneens onverwacht de pijp aan Maarten. Zij droegen het roer over aan een jongere manager na vele jaren voor het bedrijf actief te zijn geweest.
Westerhoud is pas twee jaar financieel bestuurder bij Baan. 'Maar daarvoor ben ik als accountant bij Moret, Ernst & Young ook al vier jaar bij het wel en wee van Baan betrokken geweest.' Westerhoud zegt inmiddels 25 jaar hard te hebben gewerkt. Tijd voor een time-out, zo vindt hij. Vooral in de laatste maanden was de druk groot geworden. Baan groeit razendsnel. 'Bij Baan gaat n jaar in n kwartaal.'
Westerhoud kampte daarnaast met gezondheidsproblemen. Maar ook op zijn ziektebed, na een zware rugoperatie, ging het managersleven gewoon door. 'Baan is een 24-uur company geworden. Dat wordt maar al te vaak vergeten. Zelfs in het ziekenhuis kreeg ik telefoontjes. Ik ben eerder van de afdeling ontslagen vanwege de herrie', zegt hij.
Baan was 'echt fantastisch, maar er kwam een ongelooflijke hoeveelheid werk op je af'. Westerhoud hield zich bezig met met acquisities, de beursgang en diverse financile regelingen, waaronder die met de belastingdienst. Hij maakte dagen van twaalf tot veertien uur en nog liep zijn agenda over. ''s Morgens werkte ik voor Azi, 's middags was Europa aan de beurt, 's avonds sprak ik met analisten uit de VS. Het ging altijd maar door', zegt hij. Daarnaast werd Baan elke keer weer uitgenodigd om gastsprekers te leveren voor symposia en congressen.
'Het was werken, werken, werken. En ik vind dit toch een te eenzijdige invulling van het leven. Bovendien moest ik voor mijn werk enorm veel reizen. En als je lees dat er af en toe een vliegtuig naar beneden stort, dan begin je alles te relativeren.'
Westerhoud heeft andere waarden ontdekt. 'Is dit wat ik wilde? Mijn kinderen zag ik bijna nooit. Ik ga nu lekker achterover leunen. Even nadenken. Wat wordt mijn nieuwe doelstelling voor de komende tien tot vijftien jaar?', vertelt hij. Westerhoud is op zoek naar 'iets makkelijkers', wat wel moet lukken met de sterke reputatie van Baan achter zich.
Hij zegt niet te stoppen, omdat hij door de beursgang van Baan financieel volledig onafhankelijk is. 'Dat is niet zo. En als het wel zo zou zijn, moet ik er niet aan denken om te gaan rentenieren. Ik moet juist voorkomen niet te snel weer aan de slag te gaan. De remparachute staat nu al weer uit.'
Baan kan wel zonder hem: 'Ik heb er alle vertrouwen in dat het daar goed gaat'. Een van de redenen dat hij besloot op te stappen, was dat er snel een geschikte opvolger kon worden gevonden. De 38-jarige Klaas Wagenaar, voorheen werkzaam bij de Utrechtse automatiseerder Cap Gemini, is de nieuwe financile topman van Baan.

Foto
	Jan Westerhoud FOTO STIJN RADEMAKER

