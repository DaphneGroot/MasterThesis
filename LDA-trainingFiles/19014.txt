Zinnik.
Zinnik (Frans: "Soignies") is een Belgische gemeente en stad in de provincie Henegouwen, met een oppervlakte van 110 km² en ruim 27.000 inwoners. Het is de hoofdplaats van het gelijknamig arrondissement.
Het centrum van Zinnik met de collegiale Sint-Vincentiuskerk
De rivier de Zenne heeft haar oorsprong in Zinnik. De naam Soignies (Zinnik) betekent trouwens "woonplaats op de Zenne" (Siniacum in het Gallo-Romeins).
Het hoofdkwartier van het Europese NAVO-commando (SHAPE) bevindt zich op het grondgebied van de deelgemeente Casteau.
Zinnik is een kleinstedelijk onderwijs-, verzorgings- en industriecentrum. Van de werkende bevolking is ongeveer 1/5 werkzaam in de industrie, tegenover ⅔ in de dienstensector.Op de maandag na Pinksteren trekt sinds 1261 door de straten van Zinnik een processie, genoemd "Tour de St-Vincent", waarbij de reliekschrijnen van de plaatselijke heiligen Vincentius, (zijn echtgenote) Waltrudis en (hun zoon) Landricus meegevoerd worden.
Op 27 juni 1976 ontspoorde op het grondgebied van de (toen nog zelfstandige) deelgemeente Neufvilles de expresstrein Amsterdam-Parijs, met hoofdzakelijk Nederlandse vakantiegangers aan boord. Er vielen 11 doden en 24 zwaargewonden. Oorzaak van het ongeval was een door de uitzonderlijke hitte geblokkeerde wissel.
Zinnik is ook bekend door zijn glasindustrie (fabriek Durobor met 400 werknemers in 2009) en zijn blauwe steen.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Geschiedenis.
Aan de oorsprong van de stad Zinnik ligt de stichting, rond 650, van een abdij door Vincentius Madelgarius, een edelman uit het gevolg van koning Dagobert I. Aan het einde van zijn leven trok hij zich terug op zijn landgoed te Zinnik. Hij stichtte daar de abdij, waar hij ook overleed en begraven werd. Rond deze abdij zou later de stad Zinnik groeien. Madelgarius werd heilig verklaard onder de naam "Sint-Vincentius".
Zinnik werd pas een echte stad in de 14e eeuw, door de ontwikkeling van een lakenindustrie en de aanleg van een vestingmuur (na 1365). Vanaf de 17de eeuw ontwikkelde zich de ontginning van arduinsteen, "petit granit" genoemd.
Overige kernen.
De huidige gemeente ontstond bij de administratieve hervorming van 1977 door samenvoeging van de toen opgeheven gelijknamige gemeente (13.000 inw.) met Horrues, Casteau (waarvan een klein deel naar Bergen ging), Thieusies, Naast, Chaussée-Notre-Dame-Louvignies en Neufvilles.
Bestuur 2007-2012.
Het bestuur van Zinnik bestaat uit een coalitie van PS en MR.
