Kerncentrale Three Mile Island.
Three Mile Island is een kerncentrale in Harrisburg, Pennsylvania. De centrale ligt op een eiland in de Susquehanna en beschikt over twee drukwaterreactoren genaamd TMI-1 en TMI-2. Op 28 maart 1979 vond in deze centrale het ernstigste kernongeval in een civiele kernreactor in de Verenigde Staten plaats. Door een betrekkelijk kleine storing kon uiteindelijk een kernsmelting plaatsvinden in eenheid TMI-2 waarbij een aanzienlijke hoeveelheid straling in de atmosfeer kwam.
Ongeval.
Het incident dat leidde tot een kernsmelting (of meltdown) begon met een betrekkelijk geringe storing in het secundaire koelcircuit van de centrale. Die storing zorgde ervoor dat de temperatuur in het primaire koelwater ging stijgen. Zoals het hoort, schakelde de reactor hierna automatisch uit door middel van een noodstop, dit gebeurde in ongeveer een seconde.
In het primaire koelsysteem dat de restwarmte als gevolg van het radioactief verval moet afvoeren ontstond een hoge druk. Hierdoor opende een veiligheidsventiel. Dit ventiel ging echter niet meer dicht toen de druk voldoende was gezakt, en deze fout kon door het ontwerp van de centrale door de operators ook niet vanaf het controlepaneel worden waargenomen. Hierdoor ging zo een groot deel van de primaire koelvloeistof verloren dat er stoombellen in de leidingen in de reactor ontstonden waardoor de koeling van de reactor niet meer voldoende was en de temperatuur bleef oplopen. Hierdoor werd de reactorkern ernstig beschadigd. Bij het ongeval zijn radioactieve gassen geloosd in de atmosfeer.
