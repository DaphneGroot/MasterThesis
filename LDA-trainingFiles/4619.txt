	In de hel wordt soms heel goed gezongen
	Jenufa, van Leos Janacek, door de Nederlandse Opera. Amsterdam, Muziektheater (1 juni).
Tot de deugden van het Amsterdamse Muziektheater hoort een goed functionerend luchtkoelingssysteem. De grote ventilator die de Nederlandse Opera bovenin het decor van haar Jenufa heeft zitten, heeft dus geen praktische bedoeling, maar een symbolische. De boodschap is, dat een beetje frisse lucht hier geen kwaad kan.
Zo'n detail oogt interessant, bij een opera die over benepenheid gaat tot de dood erop volgt. De essentie van Janacek's Jenufa is de schande van Jenufa's zwangerschap. Jenufa, dat is de streekroman als hel op aarde.
Jammergenoeg is de ventilator de enige subtiliteit die het denkwerk van de regisseur, de Brit Richard Jones, heeft opgeleverd. Voor Jones is benauwd hetzelfde als ondiep. Ook scenografisch: met een vlakke achterwand houdt hij de boel zo plat mogelijk.
Jenufa, de opera waarin Leos Janacek rond 1900 zijn eigen geniale versie heeft getoonzet van de Epese incestzaak anno 1995, moet het in deze festivalproductie hebben van de tenor Peter Straka (Laca) en van de mezzosopraan Kathryn Harries (Kostelnicka); van de sopraan Gwynne Geyer (Jenufa) en het omaatje Pauline Tinsley. Van het Operakoor (dorpsvolk), en van het Radio Filharmonisch onder leiding van Edo de Waart.
Die vormen bij elkaar het belangrijkste van de voor Jenufa benodigde heerscharen, en het gejuich na afloop van de premire was dan ook niet onverdiend. Het ensceneringsteam kwam er met licht boegeroep genadig vanaf, na een opvoering die, als ze zich in concertvorm in de VARA-matinee had afgespeeld, meer Janacek zou hebben laten horen, en die de toeschouwer het onbenullige beeld zou hebben bespaard van de steniging die Jenufa na de slotnoten (volgens Richard Jones) te wachten stond.
Het zijn niet de allerfijnste snaren, die Janacek in Jenufa beroert. Rechtstreeks gericht tot het middenrif is de bede van de ongehuwde moeder tot de Onbevlekte Moeder, smekend dat het goed zal gaan met haar pasgeboren kindje - terwijl we weten dat het jongetje elders door moeders stiefmoeder onder het ijs wordt gestopt. Geen oog kan ook droogblijven bij de scne waarin de rouwende Jolanda, herstel Jenufa - de hier wat blanco zingende sopraan Gwynne Geyer - de moordenares probeert op te beuren.
Wel handig om te weten, is dat de vader van Jenufa's kindje een volle neef is van Jenufa (hij wil haar niet meer). En dat neef's medeminnaar Laca, een lulhannes die Jenufa's gezicht met een mes verwoest, een pleegbroer van Jenufa is (zij wil hem niet, later wel).
Jenufa's stiefmoeder is tevens tante van de vader en pleegmoeder van de lulhannes. Zij is kosteres. Ze drukt het in het geheim ter wereld gebrachte jongetje achterover om haar stiefdochter nog een huwelijk te kunnen bezorgen, en ze heet in de regel 'de Kostelnicka'. Ze heeft een roemruchte en interessante rol.
Grandioos getoonzet - tirannie met smartelijke accenten - is de mezzosopraanmonoloog in de eerste akte, waarin ze iets onthult van haar vroegere wanfortuin, van toen haar eigen klojo haar verliet. Kathryn Harries zet het met veel effect neer, zij het ook met schelle tonen. De climactische scnes waarin Janacek haar demonie contrapunteert met angst en tederheid, zet ze voorbeeldig naar haar hand. Dat Richard Jones haar aanwezigheid weinig andere contouren geeft dan die van de klassieke hysterica, kan Harries niet worden aangerekend.
Achter het verhaal, uit kranten opgetekend door de toneelschrijfster Preissova, laat zich een dynastie van pechdragers vermoeden, en het vergt maar weinig fantasie om ook het aardige omaatje in het stuk (een nog heel goed zingende Pauline Tinsley) geheel op eigen houtje te zien als de mongolide dochter van een bierzuchtige klaploper genaamd Rook Schoor, zeg maar Rych Schorek. In die context kan de messentrekker Laca een beroep doen op tbs wegens verwaarlozing en verminderde toerekenbaarheid, hetgeen Janacek muzikaal ook met volle overtuiging kracht bijzet.
De Tsjechische tenor Peter Straka is een geloofwaardige, onberekenbare Laca. Hij slaat in deze Angelsaksische cast ook als enige volledig munt uit de omstandigheid dat Janacek de prosodie heeft gemodelleerd naar de Moravische tongval. Het is niet anders.
Edo de Waart dirigeert het stuk in de door Charles Mackerras en John Tyrell gereconstrueerde oerversie - de versie die Haitink nog moest ontberen toen hij als kersverse chef in Londen zijn opwachting maakte met Jenufa. De Waart toont een goed instinct voor de uitersten van het verstilde gebed en de demonische climax. Waar het gaat om minder nadrukkelijke schrijningen, om de melancholische tussentinten waarin Janacek zo excelleert, blijft vooralsnog het een en ander liggen.
Roland de Beer

Foto
	Gwynne Geyer in Jenfa. FOTO HANS VAN DEN BOOGAARD

