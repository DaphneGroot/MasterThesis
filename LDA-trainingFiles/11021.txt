Naaldwijk.
Naaldwijk (Westlands: Naluk/Nalek) is een plaats met 18.858 inwoners (1 januari 2011) in de provincie Zuid-Holland en is de hoofdplaats van de gemeente Westland.
Naaldwijk ligt in het hart van de streek het Westland. De grootste economische motor is de glastuinbouw. In het naastgelegen dorp Honselersdijk zetelt de grootste bloemenveiling ter wereld, FloraHolland.
Tot 1 januari 2004 was Naaldwijk de hoofdplaats van de gelijknamige gemeente, die ook Honselersdijk en Maasdijk omvatte. Op 1 januari 2004 ging de gemeente Naaldwijk met de buurgemeenten De Lier, 's-Gravenzande, Monster en Wateringen op in de gemeente Westland door de gemeentelijke herindeling Westland. In Naaldwijk is het gemeentehuis van gemeente Westland gevestigd waar zich publieke zaken als loketten, sociale dienst etc. bevinden.
Romeinse tijd.
In de Romeinse tijd liep de Maas langs Naaldwijk. Aan de Zuidweg (opgraving "Naaldwijk II") is in 2004 een deel van een bronzen plaat gevonden, vermoedelijk een fragment van een sokkel van een standbeeld van keizer Claudius. Vanaf Naaldwijk liep in de Romeinse tijd het Kanaal van Corbulo naar de Rijn bij Leiden. In verband met vondsten van bouwmateriaal met stempels van Classis Germanica (Germaanse vloot) en de tekst CLASSISAV(GVSTA) op de bronzen plaat van 2004 wordt vermoed dat de Romeinse Rijnvloot aan deze kant van het kanaal een vlootbasis had. In 1933 had de archeoloog Jan Hendrik Holwerda aan de Hoogwerf (opgraving "Naaldwijk I") al een bronzen hand gevonden.
Verkeer en vervoer.
Naaldwijk heeft geen spoorwegstation. Er zijn geen autosnelwegen die de plaats aandoen. De N213 geeft verbinding tot de A20 richting Rotterdam en de N222 geeft verbinding tot de A4 richting Utrecht en Amsterdam.
Wel is er in Naaldwijk een busstation aan de Verdilaan. Hier komen de buslijnen 30, 31, 32, 33 en 36 1 keer in het halfuur samen, buslijn 34 alleen in de spits. Vanaf dit busstation kan naar alle plaatsen in het Westland gereden worden.
