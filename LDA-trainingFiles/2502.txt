	Korpschef Beuving deels eens met kritiek op opleiding 'Het politievak leer je door ervaring over te dragen'
	Van onze verslaggeefster
Ellen de Visser

DEN HAAG
De beste politieagenten moeten voor de klas komen te staan. Zij kunnen aspiranten het beste leren wat in de praktijk van hen gevraagd wordt. 'Agenten leren op school de artikelen uit het Wetboek van Strafrecht. Over het vak zelf is weinig geschreven. Dat leer je het beste door ervaring over te dragen', zegt M. Beuving, korpschef van de regio Noord- en Oost-Gelderland.
Het overdragen van ervaring moet er volgens Beuving toe leiden dat de theorie op de politieopleiding beter aansluit bij de praktijk. 'Er zijn natuurlijk genoeg goede docenten. Maar toch is het jarenlang praktijk geweest dat agenten die het net niet haalden in de praktijk, in het onderwijs terechtkwamen en daar vervolgens niet meer weg gingen. Zij raakten de feeling kwijt met het werk op straat.'
Hoofdcommissaris Beuving reageert op de financiÂ‰le en organisatorische problemen bij het Landelijk Selectie- en Opleidingsinstituut Politie (LSOP), die kort geleden naar buiten kwamen. De Tweede Kamer eiste dinsdag van politieministers Dijkstal en Sorgdrager opheldering.
Het instituut kampt met een tekort van 5,7 miljoen gulden. Eind vorig jaar werd een interim-manager aangesteld die orde op zaken moet stellen. Hij schreef onlangs in een interne discussienota bezorgd te zijn over de situatie op het LSOP. Het instituut is volgens hem 'verweesd, verwaarloosd en ontheemd', met een naar binnen gekeerde organisatie die slecht reageert op signalen van buitenaf.
Beuving, lid van de bestuursraad van het LSOP, vindt die kritiek deels terecht. 'Politiekorpsen hebben zich de afgelopen jaren te veel met hun eigen organisatie en te weinig met het onderwijs beziggehouden. We willen het politieonderwijs weer tot het onze maken. Korpschefs begrijpen dat ze hun beste mensen moeten afstaan aan dat onderwijs. De beste hoofdcommissaris moet directeur bij het LSOP worden.'
Het miljoenentekort bij het opleidingsinstituut wijt Beuving vooral aan externe factoren. 'Toen we vijf jaar geleden met het LSOP begonnen, werd ons budget plotsklaps teruggebracht van 108 naar 98 miljoen gulden. Vlak na onze start kregen we te maken met de reorganisatie bij de politie, waardoor er een tijdlang minder nieuwe agenten nodig waren. Een strop voor het instituut, want dat wordt betaald naar het aantal aspiranten in opleiding.
'Bovendien is op veel politiescholen, onder druk van de korpsen, het internaat afgeschaft. Internaten zouden de groepscultuur onder agenten alleen maar versterken, aspiranten konden beter gewoon op kamers gaan wonen. In Haarlem en Amsterdam staan alle kamers leeg. En dat kost geld. Want het personeel dat je ervoor in dienst hebt, kun je niet morgen ontslaan.'
Begin volgende maand praten vertegenwoordigers van de politie en van de ministeries van Justitie en Binnenlandse Zaken met onderwijsdeskundigen over een nieuwe vorm van politieonderwijs. Er bestaan plannen om een drie- of vierjarige mbo-opleiding veiligheidszorg te ontwikkelen, een algemene opleiding bedoeld voor studenten die als politieagent, brandweerman, beveiligingsbeambte of toezichthouder willen werken. Aankomende politieagenten en brandweermannen zouden daarna per vakgebied een kopstudie moeten volgen.
Tweede-Kamerlid T. de Graaf van D66 toonde zich dinsdag sceptisch over die plannen. 'Biedt zo'n opleiding wel voldoende kwaliteit aan onze toekomstige agenten?', vroeg hij zich af. 'Komen bijvoorbeeld zaken als rechtswetenschappen, maatschappelijke vraagstukken en de werking van de overheid wel voldoende aan bod?'
Groot probleem is volgens De Graaf dat agenten-in-opleiding in dat nieuwe systeem geen baangarantie hebben. Nu worden aspiranten geworven door de korpsen. Agenten die door de selectie komen, weten dat ze na achttien maanden opleiding aan de slag kunnen. Een mbo-opleiding daarentegen is toegankelijk voor iedereen. Werving en selectie vindt dan pas plaats na de opleiding. 'Krijgen we nog wel genoeg agenten als er geen zekerheid bestaat over een baan?', vroeg De Graaf.
Beuving heeft begrip voor die kritiek. 'Voordeel is dat studenten in de nieuwe opleiding breder gevormd worden. Je mag daardoor verwachten dat de samenwerking tussen bijvoorbeeld politieagenten en brandweerlieden, of tussen agenten en beveiligingsbeambten verbetert. Nadeel voor de studenten is dat na de opleiding kan blijken dat niet iedereen die bij de politie wil, daar ook geschikt voor is.'
Vooralsnog is de belangstelling voor het politievak onverminderd groot. Beuving kreeg onlangs op twaalf vacatures voor een baan van politiesurveillant vijftienhonderd reacties. In de nabije toekomst zou die belangstelling echter wel eens kunnen slinken, waarschuwt hij.
'Niet alleen het aantal jongeren daalt, we krijgen ook te maken met concurrentie. Het beroepsleger werft onder jongeren, en ook de brandweer gaat steeds meer met professionals werken. '

Foto
	M. Beuving FOTO MARTIJN BEEKMAN

