	'Oslo-mechanisme' draait nu weer
	Van onze buitenlandredactie
AMSTERDAM
Het akkoord over Hebron was nog niet ondertekend of tussen Israëlische en Palestijnse functionarissen brak een conflict uit over het begrip 'verdedigbare grenzen'. De term wordt gebruikt door de Amerikaanse minister van Buitenlandse Zaken Christopher, die in een bij het akkoord gevoegd schrijven premier Netanyahu verzekert dat Israël recht heeft op 'veilige en verdedigbare grenzen'.
Waar liggen Israëls verdedigbare grenzen? Het concept is zo dubbelzinnig dat de ingewikkelde kwestie-Hebron er bijna bij in het niet valt. De vraag is plotseling actueel geworden. Niet het protocol inzake de Israëlische aftocht uit Hebron zal cruciaal blijken voor de voortgang van het onderhandelingsproces, maar de aangehechte Note for the Record. Daarin verplicht Israël zich in drie fasen (vóór september volgend jaar) zijn leger uit de resterende delen van de Westelijke Jordaanoever terug te trekken. De eerste militaire hergroepering moet in maart beginnen.
De door de Amerikaanse regering opgestelde Note for the Record stipuleert dat binnen twee maanden na het begin van de Israëlische aftocht uit Hebron de onderhandelingen over de 'definitieve status' van de Palestijnse gebieden worden hervat. Dit overleg zal in het teken staan van Jeruzalem, Palestijnse vluchtelingen, de nederzettingen en vanzelfsprekend de grenzen.
De regering-Netanyahu heeft reeds een voorschot genomen op de uitkomst van deze gesprekken. Volgens de Israëlische kabinetssecretaris Naveh laat de Amerikaanse regering, die zich garant heeft gesteld voor de uitvoering van het Hebron-akkoord, Israël de vrijheid zelf te bepalen tot hoever het zich dient terug te trekken. Temeer daar 'militaire lokaties' (bijvoorbeeld de Jordaanvallei en de Woestijn van Judea) en nederzettingen op grond van de interim-akkoorden niet hoeven te worden ontruimd. Dat zou betekenen dat Israël meer dan 50 procent van de Westoever bezet kan houden, zoals Netanyahu's adviseur Bar-Ilan gisteren zei.
De Palestijnen zien het anders, hoewel in de interim-akkoorden niet wordt vooruitgelopen op de uiteindelijke verdeling van het land. Ahmed Qurei, een van de geestelijke vaders van 'Oslo', zei gisteren dat '87 tot 90 procent' van de Westoever onder Palestijnse jurisdictie behoort te vallen. 'Als de Israëli's andere percentages geven, pogen ze het akkoord te wijzigen en ons land op te slokken.'
Het is te vroeg om met zekerheid te stellen dat Benjamin Netanyahu Hebron tegen de wil van zijn rechts-religieuze coalitiepartners heeft opgegeven om 'Judea en Samaria' grotendeels voor Israël te behouden. Maar hij heeft wel de schijn tegen. Hoewel de Likud-premier met zijn 'capitulatie' in Hebron voor het eerst openlijk de kolonistenbeweging trotseert, zei hij eerder deze week dat Israël hoe dan ook op de Westoever zal blijven.
De Israëlische politicoloog Steinberg denkt dat de premier zich nog altijd niet aan 'Oslo' gebonden voelt. 'Hij heeft deze stap louter en alleen gezet omdat hij geen alternatief had.' In deze visie is het succes van 'Oslo' voor honderd procent afhankelijk geworden van de Verenigde Staten en hun bereidheid politieke druk uit te oefenen.
Het is onmiskenbaar juist dat de Amerikaanse regering een hoofdrol heeft gespeeld tijdens de laatste onderhandelingsronden. Maar daarmee is niet gezegd dat bemiddelaar Ross, die weken en maanden in het Midden-Oosten bivakkeerde, erg effectief is geweest.
Des te opmerkelijker was het dat president Clinton gisteren waarschuwde voor overmatig optimisme en de uitvoering van het Hebron-akkoord 'niet een doel op zich' noemde. Deze kanttekening van een pro-Israëlische president duidt erop dat de Amerikanen beseffen dat de overdracht van Hebron een weliswaar noodzakelijke, maar niet een voldoende maatregel is om het vertrouwen tussen Palestijnen en Israëli's te herstellen. Clinton suggereerde, terecht, dat de rol van de extremistische tegenstanders van het Palestijns-Israëlische onderhandelingsproces bij lange na niet is uitgespeeld. Zowel de Palestijnse groepering Hamas als de joodse kolonisten hebben het Hebron-akkoord verworpen.
Het was Dennis Ross zelf die eraan herinnerde dat de overeenkomst over Hebron slechts een 'gedetailleerde versie' is van het artikel in het interim-akkoord van 1995, waarin de Israëlische aftocht uit de 'stad van de aartsvaders' ook al werd geregeld. De Palestijnen hebben als belangrijkste concessie ingestemd met gezamenlijke Palestijns-Israëlische patrouilles in het Palestijnse deel van de stad.
De kwestie die de onderhandelaars de laatste weken werkelijk slapeloze nachten bezorgde, was de Palestijnse eis dat Israël zich nog dit jaar van de Westoever zou terugtrekken. Israël dacht aan 1999. Het compromis: volgend jaar. Hoever? Onbekend. Maar het 'Oslo-mechanisme' (zoals Netanyahu het bestempelt) is in elk geval weer aangezwengeld.
Guido Goudsmit

Foto
	GRAFIC: Plan voor gedeeld Hebron

