	Beheer van historische buitenplaatsen in Randstad staat ter discussie 'Maagdelijkheid' landgoederen bedreigd
	Van onze verslaggeefster
Aukje van Roessel
 DEN HAAG
De dichter-staatsman Jacob Cats ontvluchtte in de zeventiende eeuw zijn beslommeringen op het buiten Zorgvliet in Den Haag. De Leidse medicus H. Boerhaave kocht om dezelfde reden in het begin van de achttiende eeuw het landgoed Oud-Poelgeest. De Keukenhof is bezit van de graaf Van Lynden, die overigens tot 1949 de kwekers tegen zich had omdat hij weigerde bollen te telen. En de koninklijke familie jaagt op haar Wassenaarse landgoed De Horsten al generaties lang op wild.
De Randstad is rijk aan historische landgoederen en buitenplaatsen. In Zuid-Holland, op de strandwallen tussen Monster en de provinciegrens met Noord-Holland, liggen er alleen al tientallen. Maar ze staan onder druk. Is het niet omdat wegen en huizen oprukken, dan wel omdat de behoefte aan recreatieruimte groot is of omdat geldnood ertoe noopt bedrijven in huis te halen die hun eigen eisen stellen.
W. ter Keurs, werkzaam aan de Rijksuniversiteit Leiden en voorzitter van de werkgroep milieubeheer in die stad, laat aan de hand van twee kaarten zien hoe de omvang van de landgoederen vanaf het begin van deze eeuw is geslonken. Van de vijftienhonderd hectare is in 1996 nog duizend hectare over. Eenderde is dan al verdwenen. 'Wassenaar presenteert zich graag als groene oase, maar was tot voor kort ook altijd trots als het weer bosgrond had weten te verkopen voor bouwgrond', schetst Ter Keurs de gang van zaken.
Het gaat Ter Keurs behalve om de verdwijnende hectares, ook om een verkeerd beheer. 'De landgoederen en buitenplaatsen zeggen veel over onze geschiedenis. Ze zijn niet alleen waardevolle natuur, maar hebben ook een cultuurhistorische waarde. Ze behoren tot de zichtbare geschiedenis van ons land, met name van het landsbestuur.'
Ter Keurs doelt dan niet alleen op de kastelen of buitenhuizen, maar ook op de inrichting en onderhoud van het park er omheen. Zo is het hem een doorn in het oog dat op het landgoed Duivenvoorde het park is aangepast aan de wensen van Martin Air, dat veelvuldig van het buitenhuis gebruik maakt. Omdat de Martin Air-bus er moet kunnen draaien, werd een aantal waardevolle bomen gekapt.
'Een park is geen gewoon bos, het is een soort gebouw met wanden en vergezichten. Een bijzondere boom als een rode beuk staat nooit per ongeluk op de plaats waar hij staat. Je kunt een wand van bomen niet zomaar kappen, maar ook niet zomaar laten instorten', haalt Ter Keurs een dilemma aan dat bij het beheer van een park een grote rol speelt.
J. van den Berg, opzichter bij de Stichting Het Zuidhollands Landschap, kan beeldend vertellen over de beheersdiscussies. Lopend in de Beukenlaan van de buitenplaats Huys te Warmont wijst hij op een 'gat' in de wand: beuken waarvan nog slechts een 'schoorsteen'-skelet rest.
'Bomen hebben niet het eeuwige leven, ook al kunnen ze heel oud worden. Vraag is nu: kap je zo'n hele rij in n keer of stukje bij beetje.' Dan is er nog een bijkomend probleem, legt Van den Berg uit: 'Hier zitten veel vleermuizen. Die komen juist op die schoorsteenbomen af. Kies je voor die vleermuizen of voor het behoud van de lanen in zo'n park?'
Als opzichter merkt Van den Berg dat mensen de parken meer en meer willen gebruiken op een manier waar hij vraagtekens bij zet. 'Ik krijg veel aanvragen binnen. Of ze niet voor n keer een kinderpartijtje in het park mogen houden. Of een fietscross of ruiterevenement.' Van den Berg houdt het liever tegen. Uit angst voor aantasting van de natuur.
Ter Keurs vindt dat er over recreatie op de landgoederen niet te krampachtig moet worden gedaan. 'Van de natuurbeschermers zou er alleen maar natuurgerichte recreatie mogen zijn. In die visie mag je niet eens naar De Horsten gaan om met iemand in alle rust te praten. Ik vind de natuurbescherming erg opvoederig bezig. Je moet kijken of bepaalde vormen van recreatie schade veroorzaken. Ik heb de indruk dat het vooral het geschreeuw is dat de natuurbeschermers hindert. Maar willen ze dan alleen een hoger soort mens binnenhalen?'
Dat is niet waarnaar H. de Graaf, medewerker Fondsenwerving bij Het Zuidhollands Landschap, streeft. 'Maar het blijft moeilijk voor ons. Willen we veel mensen in de landgoederen dan is dat goed voor onze financin, want de bezoekers moeten allemaal een toegangsbewijs kunnen tonen. Maar veel mensen is wel weer slecht voor de natuur. In Huys te Warmont kun je in het weekeinde over de koppen lopen. De mensen parkeren dan hun auto's tot in het park. Dat is eigenlijk niet goed.'
Van picknickplekken of ligweide, zoals Ter Keurs bepleit, wil De Graaf niet weten. 'Onze landgoederen zijn te klein om in te delen in zones, met voor verschillende activiteiten aparte plekken. In een groot bos in Brabant kan dat wel, maar hier niet. Wij vinden dat we als natuurbeschermers heel braaf moeten zijn, anders is er geen verschil meer met een stadspark, zoals bijvoorbeeld het Zuiderpark in Den Haag. Daar mag je op het gras om te picknicken, maar daar zie je dan ook geen natuur.'
Om toch voldoende financin binnen te krijgen heeft het Zuidhollands Landschap dit jaar een Landgoederenfonds ingesteld. Met alleen de subsidie van de overheid en de ledencontributie is er niet genoeg geld. Daarnaast denkt Het Landschap ook aan bedrijfssponsoring.
Daarin staan ze niet alleen. De ING Bank heeft zijn naam al verbonden aan Natuurmonumenten. 'Bedrijven willen graag een groen en fatsoenlijk imago. W¡¡ kunnen het groen leveren. Maar wij willen natuurlijk een bedrijf geen groen voorkantje leveren, terwijl daarachter milieuvervuiling schuilgaat.'
Van den Berg maakt zich zorgen over 'de ecologische maagdelijkheid' als er bedrijven binnen worden gehaald. De Graaf kent die angst. 'Om natuur te kunnen beschermen moeten we groter worden. Als je ziet hoeveel grote infrastructurele projecten er op stapel staan die de natuur bedreigen! Alleen als je groot bent, kun je invloed hebben. Maar daarvoor is geld nodig. Zijn we nu als Zuidhollands Landschap al interessant voor bedrijven? Daarvoor moeten we meer naamsbekendheid krijgen. Dan kom je in een vicieuze cirkel terecht: want dan moeten er meer mensen in de parken komen en dat gaat weer ten koste van de natuur.'
Bovendien willen de bedrijven iets terugzien voor hun sponsoring. De Graaf weet wat een veel voorkomende eis is: 'Bedrijven willen graag dat een bos of buitenplaats hun naam krijgt. Maar een landgoed met een lange historie kun je niet ineens anders gaan noemen. Dat pikt de samenleving niet. Gelukkig zijn er ook andere oplossingen om de sponsoring door een bedrijf aan de wandelaar duidelijk te maken.'

Foto
	Huys te Warmont. FOTO GUUS DUBBELMAN - DE VOLKSKRANT

