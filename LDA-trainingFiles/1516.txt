	Zuid-Korea wil stakingen met geweld breken
	AFP, Reuter, DPA
SEOEL
De Zuid-Koreaanse autoriteiten hebben zondag met de arrestatie van vakbondsleiders gedreigd. Daarmee willen zij een uitbreiding van de stakingen die in het nieuwe jaar weer zijn opgelaaid, tegen gaan. Dat hebben Zuid-Koreaanse media zondag gemeld. Door de aanhoudende arbeidsonrust in Zuid-Korea zijn de koersen op de beurs in Seoel gekelderd tot het laagste niveau in de afgelopen vier jaar.
Volgens de berichten zou de openbare aanklager vijftig leiders willen oppakken die hun leden zouden hebben aangezet tot de staking. De vakbonden kwamen in de laatste week van het oude jaar al in actie tegen een nieuwe arbeidswet die werkgevers meer mogelijkheden geeft personeel te ontslaan. Toen heeft de regering de acties al als illegaal bestempeld.
De berichten in de Zuid-Koraanse media verschenen één dag voordat naar verwachting 230 duizend leden van de Koreaanse Confederatie van Vakbonden (KCTU) het werk zullen neerleggen. Daarbij zullen zij enige belangrijke sectoren van de Zuid-Koreaanse economie raken, zoals de auto-indsutrie, de scheepsbouw, de chemie en de ijzer- en staalindustrie. De KCTU is een van de twee grote vakbonden in het land.
Dinsdag sluiten vakbondsleden in ziekhuizen, de ondergrondse en zendstations zich bij de actie aan. De andere grote vakorganistatie, de Federatie van Koreaanse Vakbonden, (FKTU), zal komende zaterdag haar ongenoegen laten blijken.
Ook afgelopen zaterdag hielden de protesten aan. Onder meer in de steden Seoul, Pusan en Inchon gingen Koreanen de straat op. Wel lag het aantal stakende werknemers ongeveer de helft lager dan op vrijdag omdat op zaterdag minder bedrijven open waren.
De aanhoudende arbeidsonrust in Zuid-Korea heeft zaterdag zijn uitwerking op de effectenbeurs van Seoul niet gemist. Het koersgemiddelde zakte 10,38 punten tot 643,41. Dat betekende het laagste niveau in bijna vier jaar tijd. Handelaren noemden de voor maandag aangekondigde stakingen de belangrijkste oorzaak van de daling.
Voor die dag heeft de Koreaanse Confederatie van Vakbonden (KCTU), een van de twee grote vakorganisaties van het land, acties in de belangrijkste sectoren van de Koreaanse economie op touw gezet. De vakbond protesteert hiemee tegen de onlangs door het parlement aangenomen arbeidswetten die het werkgevers makkelijker maakt personeel te ontslaan.

