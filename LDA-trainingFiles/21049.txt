André van Duin.
Adrianus Marinus Kyvon, geboren als Adrianus Marinus Kloot (Rotterdam, 20 februari 1947), bekend onder de artiestennaam André van Duin, is een Nederlandse komiek, revueartiest, zanger, acteur, regisseur, presentator, tekstschrijver en programmamaker. Hij geldt als één van de meest succesvolle Nederlandstalige cabaretiers van de twintigste eeuw.
Al vanaf het begin van zijn carrière nam Van Duin diverse singles op. Tot zijn grootste hits behoren "Willempie" (1976), k Heb hele grote bloemkoole" (1979), "Er staat een paard in de gang" (1981), "Als de zon schijnt" (1983), "Pizza lied" (1993) en "De balletjes van de koningin" (2009)
Overzicht carrière.
André van Duin in het televisieprogramma Een avondje teevee met André.
Van Duin is bekend om zijn gelaatsexpressie en lichaamstaal.
Jeugdjaren en begin carrière.
André van Duin werd in 1947 geboren in Rotterdam. Zijn vader werkte als magazijnbediende bij de Rotterdamsche Droogdok Maatschappij. Van Duin zag daar als kleine jongen op personeelsfeesten optredens van onder anderen Johnny Kraaykamp en Rita Corita. Hierop bekwaamde hij zich in het imiteren van bekende Nederlanders. Op de lagere school viel Van Duin niet alleen op met zijn rode haar, maar ook door deze imitaties en zijn gevoel voor humor. Hij werd al snel de ster van elk klassenfeest.
Na de lagere school ging Van Duin naar de ambachtsschool voor een opleiding als machinebankwerker. Zijn grote interesse bleef echter het parodiëren van artiesten, al waren zijn leerkrachten vaak niet blij met de momenten die Van Duin koos voor zijn imitaties.
In september 1962 typte hij een open sollicitatiebrief aan de toenmalige chefs lichte muziek van de verschillende omroepen, die hij tekende met zijn artiestennaam: André van Duin, wellicht omdat hij vreesde met zijn echte achternaam niet serieus te worden genomen. Hij werd afgewezen maar bleef proberen. Intussen vond hij werk als jongste bediende bij een Rotterdams verzekeringskantoor. In 1964 hadden zijn brieven succes. Hij mocht een aantal optredens verzorgen voor het radioprogramma Minjon. Van Duin was toen 16 jaar.
In datzelfde jaar organiseerde de AVRO de talentenjacht "Nieuwe Oogst". Van Duin meldde zich meteen aan. Hij doorliep de voorrondes met gemak. Op 24 juli 1964 won hij de finale en kreeg een bokaal en een optreden in de televisieshow van Willy en Willeke Alberti: de "Zaterdagavondshow". Hij brak definitief door als Van Duin. Twee weken later, op 8 augustus 1964, vormde zijn bandparodie het voorprogramma van het legendarische optreden van de Rolling Stones in het Kurhaus. Hierop kreeg hij veel aanbiedingen. Van Duin zocht en kreeg daarom managers: Theo Rekkers en Huug Kok. Al snel richtten ze André van Duin Producties op.
In 1965 kwam Van Duins eerste single uit bij Philips: "Hé! Hé! (Ik heet André)", bekend van zijn optreden bij Willy en Willeke Alberti.
In 1966 werd bij Koninklijk Besluit zijn achternaam officieel veranderd in Kyvon.
In 1969 maakte Van Duin onder regie van Guus Verstraete jr. vijf televisieshows voor de AVRO met de titel "Een avondje teevee met André". Hij trad verder op als gast in onder meer de Rudi Carell Show, de Mounties en Oebele. Ook toerde hij door de Nederlandse Antillen en Suriname. Ook stond hij dat jaar voor het eerst professioneel in het theater, als onderdeel van de Snip-en-Snaprevue. Zijn aandeel was de toen al bekende act van gekkebekkentrekker bij lollig aan elkaar gemonteerde uitspraken, die ruim tien minuten duurde.
In 1970 ging een lang gekoesterde wens van Van Duin in vervulling. Onder leiding van Joop van den Ende Theaterproducties bracht hij een eigen revue: "n' Lach in de ruimte". De revue trok twee jaar door Nederland. Sidekicks waren Frans van Dusschoten en Ria Valk. Er zou een reeks van revues volgen. Tevens kwam zijn single Agata uit, een persiflage.
Twintigste eeuw.
André van Duin en Corrie van Gorp (1976).
Televisie.
Vanaf 1967 was Van Duin regelmatig te zien op de Nederlandse televisie. Enkele jaren later begon hij met zijn theatercarrière. In zijn door de TROS uitgezonden revues werd hij bijgestaan door Frans van Dusschoten en Corrie van Gorp. In 1972 speelde hij een grote rol in de NCRV-televisiefilm "Het meisje met de blauwe hoed".
Eind jaren tachtig presenteerde Van Duin het programma "Animal Crackers", waarin filmpjes van dierentuindieren door hem van grappige voice-overs werden voorzien. Als Jaap Aap deed hij hetzelfde met beelden uit de actualiteit. Het bekendst hieruit was 'de Minuut van Ruud', waarin hij de stem insprak van Ruud Lubbers. Hij sloot altijd af met de uitspraak: "Tuut tuut tuut, de groetjes van Ruud." Begin 1987 was Van Duin op televisie te zien in "De Ep Oorklep Show", samen met onder meer Frans van Dusschoten en Hans Otjes.
In 1978 en 1979 presenteerde hij het TROS-programma "Te land, ter zee en in de lucht". Hij beperkte zich niet tot presenteren, maar gedroeg zich tijdens het programma ook als komiek. Tijdens het muzikaal intermezzo van Luv' ging hij bijvoorbeeld tussen de meiden staan en als typetje mee dansen en zingen. Verder maakte hij zich onsterfelijk als commentator. René Stokvis had namelijk het idee dat ze, behalve Van Duin, eigenlijk nog een tweede presentator moesten hebben die de voice-over deed. De TROS zette een leeg hokje op het terrein en in dat hokje zat 'meneer Vreugdevol' die zogenaamd commentaar gaf in gezelschap van 'tuinman Pol in de Grond', eveneens een typetje van Van Duin ("Me gras, me gras!" als er een auto in de berm belandde). Op geheel eigen wijze begeleidde Van Duin de deelnemers met komisch commentaar. In de aftitelingen van 1979 stond dit typetje vermeld: 'commentaar: de heer Vreugdevol'.
Van 1990 tot 1999 speelde Van Duin samen met Ron Brandsteder de door Caroline Tensen gepresenteerde quiz "Wie ben ik?"
Radio.
In 1973 begon Van Duin samen met Ferry de Groot met de "Dik Voormekaar Show" op de radio. Eerst (1972-1973) bij Radio Noordzee (waar hij moest vertrekken toen hij directeur John de Mol sr. voor gek zette). Bij Noordzee heette het programma aanvankelijk "De Abominabele Top 2000". Met ingang van 7 januari 1973 presenteerde André van Duin deze show elke zondagmorgen tussen 11.00 en 12.00 uur. Vanaf het begin was de persoon Dik Voormekaar wekelijks in de uitzending aanwezig. Hij verzorgde de rubriek "Hobbykwartier". Vanwege de populariteit van Dik Voormekaar werd na tien uitzendingen besloten om de naam van het programma te wijzigen in de "Dik Voormekaar Show". Tussen 1976 en 1985 werd de show door de NCRV uitgezonden en weer later (2000-2003) door de TROS. De slome meneer De Groot, de opvliegerige Ome Joop (Van Duin zelf: "Nee, nou wordt-ie mooi!") en de sullige Harry Nak (ook weer door Van Duin: "Daar is de koffie!" en "Nou, ontzettend") vervulden daarin de hoofdrollen. Op meneer De Groot en Toos na, deed Van Duin alle stemmen in het programma.
Speelfilms.
Van Duin speelde hoofdrollen in verscheidene Nederlandse speelfilms. zoals Joep Meloen in "Ik ben Joep Meloen" en de rondreizende kiezentrekker Fred van de Zee alias professor Pasdupain in "De boezemvriend" (een persiflage op de novelle "De Inspecteur-generaal" van Nikolaj Gogol). Ook maakte hij enkele andere producties, waaronder een kerstshow bij de TROS in 1978 en in 1982 de musical "Boem-Boem".
Muziek.
Al vanaf het begin van zijn carrière nam Van Duin plaatjes op. Zijn tweede single, uit 1965, was "Stoele stoele", een persiflage op "Wooly bully" van Sam the Sham & the Pharaohs. (Veel) meer persiflages volgden. Soms werd Van Duins persiflage een grotere hit dan het origineel, zo bereikte Van Duin met "Doorgaan" de zesde plaats in de Nationale Hitparade, terwijl het origineel van Ramses Shaffy niet verder kwam dan nummer 22. Van Duin bracht ook oorspronkelijk werk, zoals "Jo met de jojo" en "Family story", in 1973 geschreven door Bas en Aad van Toor.
Van Duin heeft ook een aantal carnavalskrakers opgenomen. Hieronder vallen onder meer "Willempie" (1976), k Heb hele grote bloemkoole" (1979), "Er staat een paard in de gang/Flip Fluitketel" (1981), "Joep Meloen" (1982), "Gatzdeladigee" (1983), "Wij zijn de vuilnisman" (1984) en "Mijn opoe heeft een zadel op d'r rug" (1985). Van Duin schreef daarnaast ook carnavalsnummers voor onder meer Corrie van Gorp en Ria Valk.
"Willempie" was een groot succes, het nummer stond drie weken op de eerste plaats van de Nationale Hitparade. "Willempie" ging echter duidelijk over een verstandelijk minder begaafd iemand. Sommigen vatten het op als de spot drijven met verstandelijk gehandicapten. Ouders en verzorgers van een verstandelijk gehandicapte spanden zelfs een kort geding aan, omdat "Willempie" volgens hen een karikatuur van de verstandelijk gehandicapte medemens zou zijn, waarbij deze in zijn menselijke waardigheid zou worden aangetast. AVRO's "Toppop", dat de Nationale Hitparade volgde, toonde het nummer daarom enige tijd niet. Van Duin voorkwam de rechtszaak door in "Toppop" zijn excuses aan te bieden voor het onopzettelijk kwetsen van de betrokkenen.
Serieuzer werk bracht Van Duin met enige regelmaat in albumvorm, zoals de vijfdelige "And're André"-serie, "Wij", "Wij Twee", "Zing" (met vertalingen van nummers van Perry Como), "Recht uit het hart" en "Van Duin Zingt Sonneveld".
Eenentwintigste eeuw.
André van Duin en Ron Brandsteder.
In 2004 vierde Van Duin zijn 40-jarig artiestenjubileum. Naar aanleiding hiervan ging hij na lange tijd weer het land in met een nieuwe theatershow. Deze werd zo succesvol dat hij een tweede show maakte. In 2005 eindigde hij op nummer 52 in de verkiezing van "De grootste Nederlander" en speelde Van Duin "Jan Doedel" in het Sinterklaasjournaal.
In oktober 2007 kwam er een dvd op de markt waarin Van Duin meespeelt. Het gaat om de serie "Het meisje met de blauwe hoed" waarin Van Duin Toontje Bulthuis speelde. Deze serie stamt uit het begin van de jaren zeventig en werd destijds uitgezonden door de NCRV. Van Duin tekende in augustus 2008 een driejarig contract bij de TROS. Op 27 februari 2009 keerde hij op televisie terug met de "Dik Voormekaar Show", een soort vervolg op het gelijknamige radioprogramma. Als opwarmertje hiervoor bracht hij een carnavalsnummer uit: "De balletjes van de koningin", dat gratis werd aangeboden op de TROS-website sterren.nl. Niet lang daarna bracht Van Duin het nummer ook op cd-single uit. Het werd de zesde nummer één-hit voor Van Duin in de Single Top 100.
In 2009 en 2013 was Van Duin gastartiest bij de reeks concerten van André Rieu in de Amsterdam ArenA en op het Vrijthof in Maastricht. Op 30 april 2013 gaven Van Duin en André Rieu op het Museumplein in Amsterdam een concert als afsluiting van de feestelijkheden rond de inhuldiging van koning Willem-Alexander en koningin Máxima eerder die dag. In 2010 werd Van Duin op de zaterdagavond van Nederland 1 de vervanger van Paul de Leeuw. Hij verving diens "X de Leeuw" met het programma "Van Duin op z'n best", een compilatie-programma met oud en nieuw materiaal van de komiek.
Op 25 september 2011 ging de show "Ja hoor... daar is ie weer!" in première. Van Duin doet dat samen met Ron Brandsteder en Anne-Marie Jung. Op 5 januari 2013 startte een nieuwe serie "Animal Crackers, waarin dierenfilmpjes worden afgewisseld met reportages met meneer Wijdbeens.
In 2014 was Van Duin gastartiest tijdens de vier concerten van De Toppers in de Amsterdam ArenA. Ook maakte Van Duin, samen met de TROS, 16 afleveringen van "50 Jaar Van Duin". In deze afleveringen bezocht Jan Wijdbeens een speciale gast waarmee André van Duin dierbare en/of leuke herinneringen deelt. Samen keken ze terug na de leukste scènes uit Van Duins artiestenoeuvre en een breed scala aan optredens. Het weekblad Donald Duck wijdde een speciale editie aan de komiek vanwege zijn vijftigjarig jubileum. Tevens vierde Van Duin zijn 50-jarig artiestenjubileum met een speciaal gala vanuit het Beatrix Theater te Utrecht. Een paar weken later werd het gala door AVROTROS uitgezonden op televisie.
Op 12 april 2015 maakte Van Duin in de rol van Willie zijn debuut als acteur in een toneelstuk. Samen met Kees Hulst speelde hij een variétéduo in het komische toneelstuk "The Sunshine Boys". Het toneelstuk gaat over twee komieken die na jaren ruzie nog één keer proberen om samen op te treden.
In 2016 en 2017 nam hij de presentatie over van het programma "Heel Holland Bakt" van Martine Bijl, die in 2015 een hersenbloeding kreeg en door haar revalidatie het vierde en vijfde seizoen niet kon presenteren. In 2016 werd voor het eerst ook iedere week een nabeschouwing uitgezonden onder de titel "Smaakt naar meer". Hierin bespreekt Van Duin met drie bekende Nederlanders de aflevering van die week. De kandidaat die is afgevallen komt ook langs voor een terugblik op zijn of haar deelname. Er wordt geproefd van taarten of andere baksels die door mensen uit het publiek zijn gebakken.
Op 1 november 2016 verscheen het kinderluisterboek "De bron van de lach", waarin een prominente rol is weggelegd voor Van Duin als cartoonfiguur. Van Duin gaat op zoek naar de bron van de lach. Kinderen komen gedurende het verhaal de vreemdste figuren en beroemde komieken tegen.
In 2017 speelt Van Duin samen met onder anderen Kees Hulst en Olga Zuiderhoek een hoofdrol in de dramaserie "Hendrik Groen" van Omroep MAX. De dramaserie is gebaseerd op het boek "Pogingen iets van het leven te maken" van de Nederlandse schrijver Hendrik Groen. Verder vieren André Rieu en zijn Johann Strauß Orchestra dat jaar hun 30-jarige jubileum in 60 bioscopen in heel Nederland. Het concert op het Vrijthof in Maastricht wordt semi-live op 22 en 23 juli op het witte doek vertoond. Van Duin is te zien als gastheer van de vertoningen en in het voorprogramma interviewt hij Rieu.
Onderscheiding.
Op 2 december 1985 ontving Van Duin in een rechtstreekse uitzending van Ivo Niehes TV-Show de Johan Kaartprijs 1985 voor zijn revuewerk. Het bijbehorende, door Pieter de Monchy vervaardigde, bronzen beeldje van de naamgever van de prijs werd hem uitgereikt door Wim Bary, voorzitter van de Stichting ter Bevordering van de Blijspel- & Kluchtkunst.
In 1992 ontving hij de Gouden Driehoek, in 2006 de tweede Toon Hermans Award en in 2017 de Bob Angelo Penning van het COC voor "de vanzelfsprekende wijze waarop hij als zeer bekende Nederlander al bijna een halve eeuw bijdraagt aan de acceptatie van homoseksualiteit".
Op maandag 24 januari 2011 kreeg Van Duin de Beeld en Geluid Oeuvre Award 2010 en is sinds 29 april 2011 officier in de Orde van Oranje-Nassau.
In november 2014 ontving Van Duin de Frans Banninck Cocq Penning van de stad Amsterdam.
