Gert-Jan Oplaat.
Gert-Jan Oplaat (Markelo, 22 november 1964) is een voormalig Nederlands politicus. Hij was namens de VVD van 1998 tot 2006 lid van de Tweede Kamer der Staten-Generaal. Tot 26 november 2014 was Oplaat partijvoorzitter van de VVD Overijssel.
Biografie.
Gert-Jan Oplaat is afkomstig uit een boerenfamilie uit Markelo (Overijssel). Na zijn middelbare school (MAVO en één jaar havo) werd hij in 1982 deelgenoot van een grote agrarische onderneming. Het familiebedrijf was gespecialiseerd in de productie van vaccineieren die als basis dienen voor de productie van de griepprik.
In 1989 werd Oplaat lid van de VVD. In 1994 voerde hij actie tegen het landelijk mest- en ammoniakbeleid en werd hij gekozen tot 'agrarisch ondernemer van het jaar'. Van 1994 tot 1998 was hij gemeenteraadslid in zijn woonplaats.
Kamerwerk.
Bij de Tweede Kamerverkiezingen 1998 werd Oplaat gekozen in de Kamer. In het parlement was hij woordvoerder op het gebied van landbouw. In maart 2004 bracht Oplaat in een uitzending van het televisieprogramma B&W de internetsite Indymedia in verband met doodsbedreigingen aan politici. In juli 2004 presenteerde hij samen met zijn toenmalige partijgenoot Geert Wilders het pamflet "RECHT(S) op je doel af", waarin gepleit werd voor een meer rechts-conservatieve koers voor de VVD. In het tienpuntenplan werd gepleit voor strengere straffen, een hogere maximumsnelheid, het uitzetten van radicale imams en het weren van Turkije als lid van de Europese Unie. Het laatste punt leidde in september 2004 tot een breuk tussen Wilders en de VVD.
Oplaat besloot ondanks de onenigheid zijn partij trouw te blijven. Bij de Tweede Kamerverkiezingen 2006 kreeg hij een 24e plaats op de kandidatenlijst, te laag om direct gekozen te worden. Hij runde na zijn vertrek uit de Kamer een eigen consultancybureau; "Brook Consultancy BV". Sinds 17 oktober 2007 is Oplaat voorzitter van de Kamer van Koophandel voor Centraal Gelderland.
Persoonlijk.
Gert-Jan Oplaat woont samen in Markelo en heeft twee kinderen; een zoon en een dochter. In zijn vrije tijd doet hij aan cabaret en zang. Met "Het Brookduo" geniet hij enige bekendheid in de regio Twente en de Achterhoek. Op het repertoire staan onder andere Duitse schlagers. In april 2007 werd hij benoemd tot Ridder in de Orde van Oranje-Nassau. Hij behoort tot de Protestantse Kerk.
