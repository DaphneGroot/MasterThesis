Viviane Reding.
Viviane Reding (Esch-sur-Alzette, 27 april 1951) is een Luxemburgse journaliste en politica. Ze is lid van de christendemocratische CSV en behoort dus tot de Europese Volkspartij. Sinds 1 juli 2014 is ze lid van het Europees Parlement. Daarvoor was zij driemaal Europees commissaris.
Reding behaalde in 1978 een graad in de menswetenschappen aan de Sorbonne te Parijs.
Na voltooiing van haar studie ging zij werken voor de krant "Luxemburger Wort".
Sinds 1979 is Reding actief voor de christendemocratische partij in de Luxemburgse politiek, onder andere in het Luxemburgse parlement en in de gemeenteraad van haar woonplaats Esch-sur-Alzette. Van 1989 tot 1999 is ze lid van het Europees Parlement. In 1992 kreeg ze het Creu de Sant Jordi, een van de hoogste onderscheidingen van de Catalaanse regering.
Van september 1999 tot november 2004 was ze lid van de commissie-Prodi als commissaris voor Onderwijs, cultuur, jeugdzaken, media, sport. Van november 2004 tot eind 2009 is zij opnieuw Europees Commissaris, ditmaal voor Informatiemaatschappij en Media. Tussen 2010 en 2014 beheert ze in haar derde termijn de portefeuille Justitie en mensenrechten.
