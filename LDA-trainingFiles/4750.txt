	Teddy Roosevelt en het vizier op de natuur
	ER ZIJN GOEDE en slechte Amerikaanse presidenten geweest. Theodore Roosevelt (1858-1919) hoorde niet tot de laatste categorie, al is waardering voor wat hem het beroemdst heeft gemaakt - zijn imperialistisch enthousiasme - nogal problematisch geworden. In kleurrijkheid ligt hij hoe dan ook een straatlengte voor op elke concurrent.
'TR' bruiste van energie, kloof het leven af tot op het bot, ging elke misstand te lijf, verkende elke uithoek van het land dat hij zo liefhad, en schreef ook nog alles op waarvan hij dacht dat een ander er iets aan zou kunnen hebben. Buitenmens, boer, sportman, natuurbeschermer, jager, soldaat, geleerde, auteur, politicus; de 'ontembare' ('indomitable') Teddy Roosevelt deed wat zijn hand vond om te doen en ging daarbij geen paradox uit de weg.
Dankzij The Modern Library, een uitgeverij die zich toelegt op herpublicatie van belangrijke boeken die vergeten dreigen te worden, zijn Hunting Trips of a Ranchman (1885) en The Wilderness Hunter (1893) aan de vergetelheid ontrukt. Men hoeft, zo blijkt, niets met jagen op te hebben om te genieten van de schitterende beschrijvingen van de natuur die Roosevelt aan het papier heeft toevertrouwd. Ze gaan over een verdwenen Amerika, over echte wildernis en de ontberingen die de mens moet ondergaan, om haar te leren kennen. Wat Roosevelt optekent, roept het beeld op van ware survivaltochten, die de nostalgische ontspanningsoefeningen voor moderne grotestadsmensen onder die naam tot een lachertje maken.
Zoals alles waarmee hij zich bezighield, was ook Roosevelts schrijverschap uitbundig en onstuimig. Hij publiceerde - zo valt te leren uit de liefdevolle inleiding bij deze uitgave van historicus en natuurvriend Stephen Ambrose - niet minder dan 42 boeken en een enorme hoeveelheid artikelen. Met reden vergelijkt Ambrose deze opmerkelijke auteur met Winston Churchill, ook al iemand die het ver schopte in de politiek en als een bezetene zijn ervaringen noteerde. Achteraf is, alleen al dit oeuvre in aanmerking genomen, niet goed te bevatten hoe Roosevelt de tijd vond om zich in zijn talloze hobby's en werkzaamheden uit te leven en ook nog twee keer gelukkig getrouwd te zijn - aan het eerste huwelijk kwam een eind door het overlijden van zijn vrouw in het kraambed.
Het geheim was hartstocht. Als hij zich ergens voor interesseerde, was het altijd meteen met overgave. Zijn passie gold nog het meest de natuur, met wat daar groeit, vliegt, rondloopt en kruipt. Alles wilde hij weten, niets mocht hem ontgaan. Geen beest van enige betekenis kreeg hij ooit in zijn vizier, of hij schreef er wel een hoofdstuk over.
Het is voor de lezer van nu niet eenvoudig Roosevelts waarachtige liefde voor de natuur, die uit elke pagina opklinkt, te rijmen met het bloedbad waaraan hij zich als jager schuldig maakte. Want behalve de fauna goed te bekijken legde hij haar ook met een vanuit hedendaags perspectief moeilijk te plaatsen nuchterheid om, met zwaar geschut en liefst van veilige afstand. Ambrose rept in dit verband van de noodzaak alles tegen de achtergrond van zijn tijd te bezien en politiek correcte reflexen maar even te vergeten; niet alleen het schieten op beren is uit de mode geraakt, ook praat men tegenwoordig met meer respect over bijvoorbeeld de rechten van 'native Americans' dan Roosevelt, die dat maar sentimentele onzin vond.
En Ambrose schrijft dan nog voor een Amerikaans publiek, dat ook vandaag de dag niet schrikt bij het aanschouwen van een dood hert dat door een trotse jager over het dak van zijn Ford Windstar is gespannen. In de Rijndelta, waar zoiets terecht als een onbetamelijkheid geldt, vooral natuurlijk omdat het laatste stukje wildernis hier al lang geleden tot cultuurlandschap is omgevormd, is Roosevelts trigger-happiness van weleer nog meer slikken. Kan liefde uit de loop van een .38 Ballard (Roosevelts favoriete geweer) komen?
Maar laten we wel zijn, Roosevelt stelde wel degelijk zijn grenzen en pafte niet zomaar in het rond. De jager Roosevelt liet zich per saldo door de natuurliefhebber aan banden leggen. Hoewel hij zijn eigen manier van jagen consequent een 'sport' noemde, was hij een tegenstander van de plezierjacht. Iemand die in de wildernis verbleef, had het recht de natuur te onderwerpen om zich in leven te houden. Aan de spanning en het avontuur die daaraan vastzaten, mocht de mens best plezier beleven. Maar daar hield het voor Roosevelt zo'n beetje op.
Soms hield de jager, ook maar een mens, zich slechts met tegenzin in, zoals de auteur in deze boeken met aandoenlijke eerlijkheid - en soms onbedoeld - laat blijken. Maar uiteindelijk prevaleerde de combinatie van gevoel en verstand die hem tot waarlijk de eerste serieuze 'conservationist' in de Amerikaanse geschiedenis zou maken, en vanwege zijn macht en invloed verreweg de belangrijkste. Zin voor het meeslepende van de levende natuur en de instelling van een rentmeester zijn de kern van deze boeken, die daarmee een geloofwaardige brug vormen tussen een wereld waarin de wildernis nog een rele ervaring was, en de ecologische beweging van vandaag.
Doeko Bosscher
Theodore Roosevelt: Hunting Trips of a Ranchman - Sketches of Sport on the Northern Cattle Plains & The Wilderness Hunter - An Account of the Big Game of the United States and its Chase with Horse, Hound, and Rifle.
The Modern Library, import Nilsson & Lamm; 795 pagina's;  43,05.
ISBN 0 679 60234 8.

Foto
	Theodore Roosevelt op verkiezingscampagne, 1904.

