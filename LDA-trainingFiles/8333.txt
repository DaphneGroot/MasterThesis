Corsica.
Corsica (Frans: "Corse") is een eiland in de Middellandse Zee. Het was tot 13 mei 1991 een van de regio's van Frankrijk. Vanaf 14 mei 1991 vormt het eiland de "Collectivité territoriale de Corse" en heeft het een speciale status binnen de Franse Republiek, waardoor het meer macht heeft dan de regio's op het vasteland. Het bestaat uit twee departementen: Haute-Corse (prefectuur: Bastia) en Corse-du-Sud (prefectuur: Ajaccio). Corsica ligt tussen het Italiaanse eiland Sardinië en Ligurië op het vasteland van Italië. Het ligt 180 km ten zuiden van het Franse vasteland met Nice, 80 km ten westen van Italië en maar 12 km van Sardinië. Het eiland is 8680 km² groot en is daarmee het grootste eiland van Frankrijk en na Sicilië, Sardinië en Cyprus het grootste in de Middellandse Zee. Corsica heeft ongeveer 300.000 inwoners, waarvan er 100.000 in de twee grootste steden wonen: in Ajaccio en in Bastia. De hoofdstad van Corsica is Ajaccio.
Geografie.
Corsica is bijzonder bergachtig en daardoor dunbevolkt. De hoogste twee punten zijn de Monte Cinto (2706 m) en de Monte Rotondo (2622 m). Karakteristiek is de begroeiing met maquis: ruig, kruidachtig struikgewas. Het noordoosten van het eiland is een nationaal park. Het eiland herbergt veel zeldzame plantensoorten.
Toerisme.
Het toerisme is voor Corsica een belangrijke bron van inkomsten. Toeristische trekpleisters op Corsica zijn het UNESCO erfgoed natuurreservaat Scandola en Calanches de Piana, de Genuese torens en bruggetjes, bergen als Col de Bavella en Monte Cinto, het oudheidkundig park Filitosa en de talloze stadjes met burchten en citadellen als Ajaccio, Bonifacio, Calvi en Corte. Verder zijn er wereldberoemde wandelingen te doen, zoals de GR20 en de Mare e Monti. Er zijn 230 campings, van zeer eenvoudig tot heel luxueus met veel voorzieningen. De rest van de toeristische onderkomens bevindt zich in vakantieparken, appartementen en hotels.
Geschiedenis.
Van de 13e tot de 18e eeuw was Corsica bezit van de republiek Genua. Met het Verdrag van Versailles (1768) kwam het eiland onder Franse controle en na de Franse Revolutie werd het een integraal deel van Frankrijk. In 1811 werd Corsica een departement van Frankrijk met Ajaccio als hoofdstad. De Franse taal werd ingevoerd en het Corsicaans verdween naar de achtergrond. Sinds 1975 is Corsica verdeeld in twee departementen: Haute-Corse (2B), waarvan Bastia de hoofdstad is, en Corse-du-Sud (2A), met Ajaccio als hoofdstad.
Cultuur.
Het Corsicaans "(u Corsu)" is de lokale Romaanse taal. Dit is een sterk door het Frans beïnvloed Toscaans en daarmee een variant op het Italiaans. Corsicaans wordt als aparte regionale taal erkend door de Franse overheid. Het nauw verwante Gallura-dialect wordt in het noorden van Sardinië gesproken. Door de toevloed van Franstaligen, met name vanuit Algerije, staat het Corsicaans onder grote druk. Het wordt levend gehouden door muziekgroepen als I Muvrini, die ook buiten Frankrijk faam hebben verworven.
Economie.
Corsica produceert wijn en heeft van ouds een schapen- en geitenteelt. De bekendste schapenkazen van Corsica zijn de Broccio en de Niolo. Het eiland behoort tot de meest toeristische gebieden van Frankrijk.
Spoorwegen.
Het eiland kent een metersporig spoornet, Chemins de fer de Corse (CFC). De hoofdlijn gaat van Bastia naar Ajaccio door de bergen van het binnenland. Daarnaast is er een zijtak van Ponte-Leccia van de hoofdlijn naar Calvi. De Franse nationale spoorwegmaatschappij SNCF exploiteert de spoorwegen op Corsica, maar het CFC-spoornet maakt geen deel uit van het SNCF-spoornet. Zo zijn bijvoorbeeld de Europese InterRailkaarten niet geldig.
Er rijden alleen dieseltreinstellen. Deze zijn meestal gezamenlijk met de andere Franse meterspoorlijnen Chemins de fer de Provence en Blanc Argent besteld. Behalve de regionale treinen is er een voorstaddienst rondom Bastia, bijgenaamd métro de Bastia, en zijn er toeristische pendeldiensten langs de kust van Calvi.
Klimaat.
Corsica heeft een Middellandse Zeeklimaat met hete droge zomers en milde natte winters. De gemiddelde maximumtemperatuur in juli bedraagt 29 graden, terwijl de gemiddelde maximumtemperatuur in januari 14 graden bedraagt. De jaarlijkse neerslag is zo'n 600 mm langs de kust tot 1200 mm of meer in het binnenland. In het binnenland zijn op de hogere delen jaarlijks 90 sneeuwdagen.
