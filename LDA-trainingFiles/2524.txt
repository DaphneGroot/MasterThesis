	'Dans is niet de rolstoel voor je handicaps' Ton Simons wil vorm en emotie in balans houden, zoals Mozart doet
	HIJ HEEFT wel wat weg van Mick Jagger. Met zijn bruine ogen lijkt Ton Simons een Limburgse uitgave van de eeuwig jeugdige popster. Sporen van een rebelse jeugd vertoont Simons (1948) ook. Tien jaar terug pepten zijn exuberant aangeklede dansstukken op popmuziek van The Ordinaires en Test Department menig dansfestival op. Nu is een diepe ernst in zijn werk gekomen en zoekt hij het bij Mozart. Hij woont nog altijd in New York, de stad waar hij al zeventien jaar werkt. Na tien jaar heeft hij daar zijn groep Ton Simons and Dancers vanwege geldnood moeten stopzetten.
Gelukkig hield hij altijd contact met De Rotterdamse Dansgroep waar hij in 1975 - toen nog onder de naam Werkcentrum Dans - als danser en choreograaf begon. Bij deze door Kthy Gosschalk geleide moderne dansgroep vormt zijn werk de ruggengraat van het repertoire. Sinds 1987 is hij er artist in residence, ofwel huischoreograaf. De laatste jaren is de waardering voor choreografien als Grace, The Ideal of Order en Song enorm toegenomen.
Ook elders wordt aan hem getrokken. In oktober maakte hij bij het klassieke Pacific Northwest Ballet te Seattle een ballet op spitzen. The Tenderness of Patient Minds werd zelfs besproken in Ballet International. Is Ton Simons gevestigd aan het worden? 'Helemaal niet', is zijn antwoord. 'Ik sluit nooit iets uit. Volgend jaar ga ik iets op jazz maken en ik speel met het idee een dansmarathon te maken die drie dagen duurt.'
'Vroeger wist ik niet dat dans bestond. Ik maakte wel altijd van alles. Op een dag zag ik een foto van het New York City Ballet. Je kon ook met mensen dingen maken, begreep ik. Daarna deed ik van alles na, van de televisie. Ik liep op de punten van m'n gympen door het huis of het spitzen waren.' Voor zijn ouders was dansen onacceptabel, zij zagen hem liever als arts door het leven gaan.
Nu viel in Beesel aan de Maas ook niet veel te dansen, dus schreef hij zich in aan de Bredase Kunstacademie. Op de dag dat hij aankwam nam hij balletlessen, bij Margriet Franken die in de Verenigde Staten bij de Paul Taylor Company had gedanst. Zij zag zijn vastbeslotenheid om te dansen en stuurde hem door naar Lucas Hoving, directeur van de Rotterdamse Dansacademie. 'Lucas heeft me op het spoor gezet. Een bijzondere man. Op de dansacademie vormden we een kliekje, met Hans Tuerlings, Ellen van Schuylenburch en wat anderen. We gingen naar concerten, bij Lou Reed op het podium zitten. Lucas had dan marihuana in een oude sok en deelde joints uit.'
Hoving, die in Amerika naam had gemaakt als danser en choreograaf, stond erom bekend zijn studenten te stimuleren. Hij hielp Simons aan een beurs om in New York te gaan studeren bij Merce Cunningham, wiens groep Simons in Breda had gezien: een openbaring, omdat Cunninghams dans in zijn ogen het niveau van beeldende kunst evenaarde. Maar al na een jaar keerde hij terug naar Rotterdam, om op verzoek van Kthy Gosschalk bij het net opgerichte Werkcentrum Dans te komen dansen n te choreograferen.
Dat eerste werk stond sterk onder invloed van Cunningham: 31 Simpele Passen, dat was objectieve dans over dans. In de experimentele geluidskunstenaar Michel Waisvisz vond hij, zoals Gosschalk eens zei, zijn 'hoogstpersoonlijke John Cage'. Gosschalk organiseerde experimentele avonden in Theater Lantaren, waaraan Tuerlings en Simons meededen. 'Ik had Waisvisz al eens zien optreden. In dat stuk had hij de dansers via draden elektronisch verbonden aan metalen platen op de vloer. Wanneer je elkaar aanraakte of wanneer een hand een voet raakte, ontstonden gesloten circuits die geluid opleverden. Moniek Toebosch liep er dwars doorheen in een te krappe jurk op te hoge hakken. Met een ukelele in de hand zong ze voluit I'm singing in the rain.'
Conceptueel maar tevens vormgericht waren de duetten met Ellen van Schuylenburch die hij in New York maakte, waar hij sinds 1979 woonde. Ook daarna, in zijn duetten met Brenda Danils, zijn tweede danspartner, bleef die combinatie van concept en een heldere vorm bestaan. Met deze briljante Cunningham-danseres kon hij weer verder komen. 'Ik werk vanuit ideen, maar ook op de persoon. Ik zie altijd de danser in gedachten voor me. Dat smeert de wielen. Brenda kan alles, wat mij een grote vrijheid geeft. Bij Pacific Northwest Ballet werk ik nu met goede klassieke dansers. Ik voel me er als een kind in een snoepwinkel. De een ziet er nog mooier uit dan de andere, en dat benut ik.'
In de jaren tachtig kreeg hij kansen om zijn werk theatraler te maken, uitbundiger. Tot het spaak liep met de popmuzikanten van Test Department. Simons besloot alleen nog te werken met dode componisten, of met muziek op band. Hij begon zijn werk te zetten op een combinatie van Velvet Underground en Mozart. 'Ik heb met opzet veel met contrasten gewerkt. Ik dacht: als je A neemt en Z, dan impliceer je het hele alfabet. Maar ik denk nu dat dat niet zo werkt. Ik heb tegenwoordig meer respect voor de componist, ik laat de muziek intact.
'Mozart is dwingend, alsof je omringd bent door pure liefde en zonlicht. Zijn muziek heeft een intensiteit die met niets te vergelijken is. Die muziek is weergaloos emotioneel en ook uiterst inventief gemaakt. Ik ken geen beter voorbeeld van zo'n volmaakte volmaakt. Zijn niveau kun je nooit benaderen, maar dat is des te uitdagender.
'Of ik van hem een opera, mis, vioolconcert of strijkkwartet kies, heeft te maken met de schaal van de groep. Met een gering aantal dansers kun je amper met contrapunt werken. Bij een kleine groep is kamermuziek beter op zijn plaats dan een symfonie.' Ondanks het gebruik van klassieke muziek wordt zijn dans geen muziekballet. 'Cunninghams ideen over dans vormen voor mij nog steeds de voedingsbodem. Maar ik heb nu 72 stukken gemaakt. Je ontwikkelt gaandeweg je eigen taal.'
Mozart markeerde zes jaar geleden een omslag in zijn werk. Het werd ernstiger van toon en soberder van vorm, en daarmee intenser. Alsof hij doorgedrongen is tot de kern van wat hij zeggen wil. Vooral de duetten in adagio zijn van een klassieke schoonheid. Abstracte namen als Stillive of In the studio, Shape I worden de laatste jaren afgewisseld met betekenisvolle namen: Solitude/ Im Auge Gottes, Sleepless Nights, Black Mirror. Op het podium is ruimte gemaakt voor symboliek in de vorm van vanitasobjecten: een schedel, een kruis.
'Ik realiseer me nu dat ik niet alleen mijn vakmatige kant in het vuur moet steken, maar ook mijn persoon. Het leven brengt niet altijd rozengeur en maneschijn. De dans draagt daarvan de sporen. Tot op zekere hoogte dan. Want ik haat nog steeds subjectieve dans. Ik ben zelf nooit het onderwerp van mijn werk. Ik hou niet van navelstaarderig werk, zo van: ik maak een stuk over verdriet. Kom nou. Dans moet je niet gebruiken als rolstoel voor je handicaps. En als ik toch emotionaliteit invoer, verhoog ik de formele kwaliteiten. Die twee moeten in balans blijven, zoals bij Mozart.
'Ik geef meer aan die persoonlijke kant toe. Maar ik blijf me interesseren in hoe dans als kunst functioneert. Mijn werk heeft net zoveel te maken met formele, uitvindersachtige kwaliteiten als met emotionaliteit. Behalve met die van mezelf hou ik ook rekening met de emotionaliteit, of liever gezegd de uitstraling van de dansers. Ik heb daarbij geen specifieke voorkeur. Een danseres als Joke Zijlstra die zoveel passie in haar dans legt, vind ik prachtig. Maar ook dansers met een ''droge'' expressie boeien me. Zolang hun uitstraling maar echt is.
'Dansers kleuren je werk in. Maar bij het bedenken laat ik me ook leiden door abstractere zaken. Door beeldende kunst vaak.' Hij gaat bijvoorbeeld te rade bij Czanne, het kubisme en Pop Art. Een van Rauschenbergs objecten bestaat uit vijf roterende, beschilderde plexiglazen schijven, en Simons vertaalde dat concept in vijf duetten, die zich in de ruimte op eenzelfde manier tot elkaar verhielden. Ook werkte hij met 'perspectief', door v¢¢r op het podium de dans druk te laten zijn, en achterin traag. 'Soms is zo'n idee onhanteerbaar voor de dansers, of te tijdrovend.'
Bij De Rotterdamse Dansgroep heeft Simons een exclusief contract. Dat houdt in dat hij n keer per jaar een nieuw stuk maakt. Gosschalk geeft hem carte blanche: qua lengte mag hij zijn gang gaan, en bij het aannemen van nieuwe dansers houdt ze rekening met zijn stijl. Is zij een moeder voor hem? 'Ik weet niet of ze blij zou zijn met die titel. Nee, dat ligt gecompliceerd. Maar zeker is dat vijftig procent van mijn werk ontstaan is met haar naast me. Dan vergroei je met elkaar. Ik wist aanvankelijk niets van dit vak. Van haar heb ik veel geleerd. Er wordt vaak de nadruk gelegd op de minder prettige kanten van haar persoonlijkheid. Iedereen denkt dat ze hard is, maar ze is ook heel kwetsbaar. Daardoor wordt wel eens vergeten welke verdiensten ze voor de Nederlandse dans heeft.'
Ton Simons heeft een benijdenswaardige positie. Hij heeft geen last van de verantwoordelijkheid die het artistiek leiderschap met zich meebrengt, hij kan zich volledig concentreren op het werk. Na de repetities kan hij gerust spitten in het tuintje van het huis dat de groep aan gasten ter beschikking stelt. 'Het wordt een paradijsje. Ooit word ik tuinman.'
De Rotterdamse Dansgroep met Clay I en II van Ton Simons. Schouwburg Rotterdam, 21 en 22 maart. Tournee. In het kader van vijftig jaar Marshall Plan danst de groep een avondvullend Ton Simons-programma in Maastricht (26/5), Amsterdam (1/6), Rotterdam (2/6) en Den Haag (4/6).

Foto
	Ton Simons FOTO WIM RUIGROK - DE VOLKSKRANT

