	Jaarboek voor bibliofielen
	Met de verschijning van het Jaarboek van het Nederlands genootschap van bibliofielen 1996 (De Buitenkant;  49,50), het vierde in successie, ontstaat gaandeweg, mede door de consistente vormgeving, een aantrekkelijke reeks boeken over boeken. Het genootschap verenigt zowel particuliere verzamelaars als boekwetenschappers; het organiseert voor zijn leden excursies naar bibliotheken in binnen- en buitenland, en lezingen die licht werpen op schatten uit vroeger tijden. De meest markante worden afgedrukt in het jaarboek, zoals die van Koert van der Horst over het Utrechts Psalter. Als conservator handschriften van de Utrechtse universiteitsbibliotheek was Van der Horst nauw betrokken bij de expositie in het Catharijneconvent, die vorig jaar het weergaloos gellustreerde Psalter centraal stelde.
De bijdrage van Nop Maas handelt over de excentrieke veelschrijver en bibliofiel Antonius van der Linde. De veiling te Brussel in 1864, waar Van der Linde een deel van zijn bibliotheek (ruim drieduizend nummers) te gelde maakte, bracht het voor die tijd ongehoorde bedrag van vijftigduizend gulden op.
Als 'boek van het jaar' koos Sjaak Hubregtse voor The Works of Geoffry Chaucer, zoals uitgeven door de Kelmscott Press van William Morris in 1896. De auteur is gerriteerd over het feit dat dit boek, waarvan het belang wel wordt vergeleken met dat van de Gutenberg Bijbel, door het Museum van het Boek zelfs in 1996, het Morris-jaar, achter slot en grendel werd gehouden. Maar misschien heeft dat wel te maken met de kostbaarheid van dit werk dat op veilingen al gauw driekwart miljoen gulden opbrengt.
H.H.

