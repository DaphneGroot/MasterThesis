	De trage tred van statisch 's Gravenhage
	FOTOGRAFIE
Theo Meijer: Haagse foto's, oog in oog met gisteren. Uitgeverij De Nieuwe Haagsche. 45,- Expositie in het stadhuis van Den Haag. Tot en met februari 1998.
Zijn bekendste foto is zonder twijfel die van Dries van Agt en Hans Wiegel, die in een Haags restaurant onder het genot van een goed glas wijn tot op dat moment in het diepste geheim onderhandelden over de vorming van hun centrum-rechtse kabinet.
Veel van dergelijke onthullende nieuwsplaten heeft de Haagse fotograaf Theo Meijer in zijn al veertig jaar omspannende carrire niet gemaakt, of hij laat zich er niet op voorstaan. Hij wil de geschiedenis ingaan als de chroniqueur van het alledaagse Haagse leven, zo blijkt uit zijn pas verschenen boek.
Als Van Agt en Wiegel in 1977, verenigd in hun afkeer van Joop den Uyls PvdA, niet in de Bistroquet in Den Haag waren gaan eten, maar in een chique gelegenheid in pakweg Amsterdam of Utrecht, dan zou Theo Meijer waarschijnlijk nooit de foto hebben geschoten die heel links Nederland van woede het schuim op de lippen bracht.
Meijer is niet het prototype van een parlementair fotograaf. Hij wordt niet gedreven door constante nieuwshonger, die hem desnoods naar de uithoeken van Nederland drijft om politiek nieuws te scoren. Meijer lijkt de politiek van en aan het Binnenhof vooral te volgen omdat het parlement een van de plekken is die zijn stad typeren.
Zoals de Schilderswijk dat doet, de Boulevard van Scheveningen en het Lange Voorhout.
De politici van het Binnenhof horen bij Meijers Den Haag zoals de schoffies uit de Schilderswijk en de Scheveningse vissersvrouwen in klederdracht.
In zekere zin zijn ze allemaal figuranten in het blijspel dat Meijer over de stad heeft geschreven met zijn zwart-witfoto's die zijn gebundeld in Haagse Foto's, oog in oog met gisteren.
Het boek ademt een aangenaam nivellerende geest. Zwervers, diplomaten in rokkostuum, nonnen en leden van de Pinkstergemeente: voor Meijer zijn ze het allemaal waard gefotografeerd te worden, zolang ze zich maar binnen de Haagse gemeentegrens bevinden.
Zowel het onvergankelijke, behoudzuchtige 's Gravenhage als de onverzorgde, slechtgeklede Hagenees paradeert voor Meijers lens. Hij fotografeert de borrelende heren in Sociteit de Witte aan het Plein en de biljartende jongetjes met leren jasjes en onverzorgd haar in clubhuis de Mussen aan de Hoefkade.
De flanerende dames op een herfstavond op het Lange Voorhout en de huisknecht van Hotel des Indes, die op een winterochtend drie Chihuahua's - ongetwijfeld niet de zijne - uitlaat.
Meijer volgt Den Haag in alle seizoenen en onder alle weersomstandigheden. Hij ziet het aanzien van het Scheveningse strand veranderen: rieten stoelen in de jaren zestig, een zee van parasols vijftien jaar later. Hij lacht in 1970 om de bromfietser in de regen - benen in spreidstand als die door een plas rijdt - en rilt mee met de Verschrikkelijke Sneeuwman die op zijn brommer de gladde Hofweg trotseert.
Het aanzien van het openbare leven is drastisch veranderd. De arbeider gaat niet meer op de brommer, maar met de auto naar z'n werk. De rotanstoel op het strand heeft plaatsgemaakt voor wit kunststof van Hartmann. Juliana werd Beatrix.
En de agent met de platte pet die in de jaren zeventig een demonstratie in goede banen leidde, heeft plaatsgemaakt voor een peloton M.E.-ers.
Die vergankelijkheid gaat op de foto's hand in hand met het statische karakter van de stad. Hoogwaardigheidsbekleders die komen en gaan, Prinsjesdag, Vlaggetjesdag en nu en dan een zomerrelletje bepalen het wat slome ritme van Den Haag en Meijer hobbelt in eenzelfde trage tred mee. Alle tijd om scherp te stellen op de fijne details die zijn werk karakteriseren.
De ziel van Meijers Den Haag is gedurende zijn carrire helemaal niet veranderd. Nog steeds wordt er gedemonstreerd. Nog steeds is er Prinsjesdag. Nog steeds scheuren er brommertjes door de stad - weer of geen weer. Als weerspiegeling van die stadsziel lijken de Haagse foto's geslaagd. Meijer slaat een brug tussen het heden en het verleden en toont aan dat staatslieden en politici het karakter van de stad evenzeer kneden als Scheveningse vissersvrouwen en Schilderswijker relschoppertjes, staatsdiners en de patatcultuur.
Er is maar n bezwaar in te brengen tegen de onvergankelijkheid van Meijers Den Haag: zij bestaat niet. Want de Oranjeklanten, hoogheden en originele Hagenezen hebben al weer enkele decennia geleden gezelschap gekregen van omvangrijke groepen Turken, Marokkanen, Surinamers en Antillianen. En zij komen op Meijers foto's niet voor.
Wie in aanschouw neemt hoe mild en liefdevol de fotograaf tal van zijn tijdgenoten heeft geportretteerd, voelt zich bijna geschoffeerd als hij na het bekijken van 120 foto's moet constateren dat buitenlanders voor Meijer niet lijken te bestaan. Deze selectie foto's is niet zozeer nostalgisch, het is, misschien onbedoeld, een reactionair pamflet. De ingrijpendste verandering die de stad in tijden heeft doorgemaakt, wordt er in genegeerd.
Tenzij Meijer de geschiedenis wil ingaan als een bekrompen dorpsfotograaf, publiceert hij zo snel mogelijk en - bij wijze van boetedoening - op eigen kosten een supplement waarin de  ndere helft van Den Haag aan bod komt. Om met Van Agt te spreken: als de wiedeweerga.
Arno Haijtema

Foto
	Mevrouw Van Diem en haar spion - Van Limburg Stirumstraat, 1963.; Brommer in de sneeuw - Hofweg, 1968.

