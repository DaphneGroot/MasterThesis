	Justitie laat tipgever zwemmen
	Ontkennen helpt niet. Wie goede kennissen heeft in de hoge echelons van een Amsterdams beursfonds en besluit plotseling in dit fonds te gaan beleggen, loopt gerede kans te worden veroordeeld wegens misbruik van voorwetenschap. Tenminste als de transactie plaats vindt vlak voordat het bedrijf koersgevoelig goed of slecht nieuws bekend maakt. En zeker als daarvoor nog een aparte rekening wordt geopend en getracht wordt de zaak op die wijze te verdoezelen.
'Goed zakelijk instinct' is in deze gevallen een slecht excuus. Succesvolle beleggers zeggen graag een neus te hebben voor de beste aandelen. Maar in sommige gevallen heeft men ook de oren ergens te luisteren gelegd. Bij een tipgever. In de voorkenniszaak rond Weweler acht de rechtbank dit wettig en overtuigend bewezen, ondanks het feit dat er geen tipgever is gevonden.
Het nieuwe fraudeteam van het Openbaar Ministerie in Amsterdam heeft een opmerkelijk succesje behaald. Nog maar één jaar geleden legde fraude-officier mr. J. Wortel het dossier Weweler af, zwaar teleurgesteld over de miskleunen in de voorkennisaffaires rond HCS en Borsumij-Wehry. Justitie stond na zes jaar wetgeving tegen en vervolging van misbruik van voorwetenschap met lege handen.
De beide nieuwe fraude-officieren, mr. H. de Graaff en mr. M. van Zwieteren, veegden begin dit jaar het stof weer van het Weweler-dossier. Ze roken alsnog een kans.
De HCS-zaak was gestruikeld over een groot aantal juridische horden. De voorkennis van de verdachte, Joep van den Nieuwenhuyzen, bleek niet koersgevoelig te zijn. Van den Nieuwenhuyzen had geen voordeel gehad aan zijn transacties. Integendeel, hij had er eerder geld op verloren. De op handen zijnde lucratieve transactie waarop K. in de Weweler-zaak zou hebben ingespeeld, was zonder meer koersgevoelig.
Begin juni werden K. en zijn schoonvader, president-commissaris H. van Asselt van Weweler, van hun bed gelicht en verhoord. Het verhoor leverde niets op. Van Asselt ontkende zijn schoonzoon de gouden tip over een op handen zijnde transactie van zijn bedrijf te hebben gegeven. K. ontkende met die voorkennis te hebben gehandeld.
In september ging alleen Van Asselt vrijuit. De vervolging van zijn schoonzoon werd doorgezet. De rechtbank veroordeelde hem gisteren op grond van zijn merkwaardig gedrag bij de handel in aandelen Weweler.
Het lijkt vreemd dat de tipnemer wel is veroordeeld en de tipgever niet. K. moet op een of andere wijze toch aan zijn voorkennis zijn gekomen. Heeft hij dan toevallig een telefoongesprek van zijn schoonvader opgevangen? Heeft hij in dienst aktentas gesnuffeld? De rechtbank laat dit in het midden. 'De zaken verschillen op essentiële onderdelen', stelde rechtbankvoorzitter Mastboom vrijdag. Persofficier mr. N. Schaar zegt in een toelichting: 'K. heeft gehandeld. Van Asselt zou degene kúnnen zijn die de informatie heeft gegeven.' Het verschil tussen feit en twijfel.
De rechtbank heeft daardoor de Weweler-zaak niet geheel kunnen reconstrueren. Maar dat is geen bezwaar geweest om K. te veroordelen. Wie de tipgever is geweest, doet niet terzake. K. is 'langs enigerlei weg' aan de informatie gekomen.
In principe zijn tipgevers even strafbaar als degenen die hebben gehandeld. Maar wettelijk moet worden bewezen dat niet alleen een tip is gegeven, maar dat ook een transactie met die tip is bewerkstelligd. De tipgever moet de ander aansporen om aandelen te kopen. Indien verdachte tipgevers ontkennen - en ook de tipnemer van de prins geen kwaad weet - is dit zeer moeilijk te bewijzen. Het openbaar ministerie had mogelijk de zaak tegen K. om zeep kunnen helpen door tegelijkertijd ook de mogelijke tipgever te gaan vervolgen. De rechtbank heeft geaccepteerd dat het openbaar ministerie de tipgeversproblematiek omzeilt.
Het ligt op dit moment voor de hand dat het Openbaar Ministerie binnenkort ook een zaak zal aanspannen tegen een tiental beleggers die verdacht worden met misbruik van voorwetenschap te hebben gehandeld in aandelen BolsWessanen. Zij zouden hun voorkennis hebben verkregen via een topbestuurder van dit bedrijf die regelmatig het restaurant Blanje Bleu in Bentveld bezocht. Deze zaak is aanzienlijk omvangrijker, maar de bewijslast ingewikkelder. De meeste verdachten in deze zaak beleggen regelmatig. Bij een aantal optiehandelaren is het zelfs hun beroep.
Het zelfvertrouwen binnen het nieuwe en vaak bekritiseerde fraudeteam van het Openbaar Ministerie zal aanzienlijk gestegen zijn. De grote snoeken in de HCS- en Borsumij-zaken vielen uiteindelijk van de haak. Het stekelbaarsje in de Weweler-zaak ligt nu tenminste in de pan. Alleen het gerechtshof zou de gaskraan nog kunnen dichtdraaien.
Peter de Waard

