 KNSF winst 1996 fors lager, ziet herstel. 
 AMSTERDAM, 5 maart (Reuter) - Koninklijke Nederlandse Springstoffenfabrieken NV (KNSF) heeft meegedeeld dat zij in 1996 een resultaat voor belastingen heeft geboekt van 200.000 gulden. Verdere cijfers over 1996 worden nog niet gegeven. 
 In 1995 boekte het bedrijf, al jaren bezig met een omvorming tot vastgoedfonds, een netto winst van 2,43 miljoen gulden maar dat was inclusief een bijzondere bate van 1,9 miljoen door verkoop van onroerend goed. 
 KNSF zegt voor 1997 een sterke stijging van het resultaat te verwachten en kondigt een splitsing van de aandelen aan. 
 Volgens KNSF hebben diverse eenmalige kosten het resultaat over 1996 nadelig beinvloed. 
 De prognose van een sterk herstel in het nu lopende jaar is gebaseerd op een verwachte bijdrage in het resultaat van de eind 1996 gerealiseerde participaties in ondernemingen en de resultaten uit de vastgoedactiviteiten. 
 KNSF betaalt over 1996 geen dividend maar wil over 1997 een interimdividend uitkeren van 250 gulden per aandeel. 
 Om de verhandelbaarheid van de (certificaten van) aandelen te bevorderen wil KNSF de aandelen van nominaal 1000 gulden splitsen in aandelen van nominaal 0,50 gulden. 
 Op de Amsterdamse effectenbeurs hadden de KNSF-aandelen vanochtend een notering van 9000 gulden per stuk. 
 Dat was onveranderd in vergelijking met het voorgaande slot maar handel had er in deze stukken nog niet plaatsgevonden. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
