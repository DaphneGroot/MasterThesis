L.A. Style.
L.A. Style is een voormalig Nederlands houseproject, dat begin jaren 90 een grote hit scoorde met het nummer "James Brown Is Dead". Het is een project van de producers Wessel van Diepen en Michiel van der Kuy.
Biografie.
Wessel van Diepen en Michiel van der Kuy ontmoetten elkaar in 1991 en besloten samen muziek op te gaan nemen. Toen Wessel en Michiel het nummer opnamen, speelden ze in op de opkomst van de hardere stroming van housemuziek. Het nummer werd niet onder de eigen namen uitgebracht. Er werd een verhaal bedacht over ene Denzil Slemming, een Amerikaanse dj die in Nederland zou wonen. Het nummer was een groot succes en schoot snel door naar nummer 1 in de Top 40. Daarbij was het de eerste danceplaat van Nederlandse makelij die een nummer-1-positie wist te krijgen. Het bereikte zelfs de hitparades van de Verenigde Staten. Dit was voor het eerst dat een rave-nummer de Amerikaanse hitparade haalde.
Het nummer zorgde voor een kettingreactie. Niet veel later scoorde Holy Noise een hit met "James Brown is still alive". Ook andere producers flansten vergelijkbare nummers in elkaar zoals Traumatic Stress - "Who the Fuck is James Brown", Phenomenia - "Who is Elvis?" en Obscure FM - "Michael Jackson is in heaven now".
Later scoorde L.A. Style nog een kleine hit met "I'm Raving" (1992), die als hoogste positie de 20e plaats behaalde. Het album van L.A. Style, "The Album" dat 10 nummers bevat, haalde echter nooit de Album Top 100. Ook andere singles deden weinig. De formule leek uitgewerkt en Wessel van Diepen ging zich focussen op nieuwe projecten als Luvspunge, Lick ft. Kentucky Martha, E-Motion, Nakatomi en Vengaboys. Michiel van der Kuy ging zijn eigen weg als producer.
