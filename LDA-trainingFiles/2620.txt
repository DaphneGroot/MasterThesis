	Eagling waagt gok met het Hongkong Ballet
	Van onze correspondent
Toine Berbers

HONGKONG
Met een glimlach geeft Wayne Eagling al snel toe: 'Eigenlijk had ik in Amsterdam moeten blijven.' Maar hij kon 'het verzoek niet weigeren'. De artistiek directeur heeft Het Nationale Ballet, n de problemen waarmee het gezelschap kampt, zes weken verlaten voor het Hongkong Ballet.
In een hoge pijpenla met uitzicht op de repetitieruimtes houdt Eagling de vorderingen bij van de dansers, die sinds een week in hoog tempo zijn choreografie instuderen. Eagling is niet in Hongkong om bij te komen van de spanningen aan het Waterlooplein. Er moet een heksentoer worden volbracht.
Op 5 juni al is de premire van het avondvullende spektakelstuk De laatste Keizer en Eagling is nog maar net begonnen met de choreografie. 'Ik probeer iedere dag vijf minuten ballet te maken. Dat lijkt misschien niet veel, maar het is drie maal zo snel als normaal', zegt hij.
Geheel in de jachtige stijl die de Britse kroonkolonie zo typeert, werkt Eagling aan een voorstelling die het Hongkong Ballet een prominentere plaats moet geven in de internationale danswereld. De Canadese Californir geeft toe dat het eigenlijk gekkenwerk is. Maar hij is er toch aan begonnen, want 'Jeff gebruikte erg overtuigende argumenten'.
'Jeff' is Stephen Jeffries, sinds anderhalf jaar artistiek directeur van het Hongkong Ballet, en een goede vriend van Eagling uit de tijd dat beiden bij het Royal Ballet in Londen dansten. De ambitieuze Brit wist dat zijn Amsterdamse collega zijn eerste ballet, Frankenstein, begin jaren tachtig in drie weken in elkaar zette.
'Wayne is de uitgelezen persoon om iets te maken wat aanslaat en ook artistieke verdiensten heeft', zegt een bezwete Jeffries. Eagling stelde de voorwaarde dat zijn oude vriend ook zou dansen en daarom repeteert Jeffries de rol van Johnston, de Britse leraar van de jonge keizer.
Hoewel de aanstaande overdracht van Hongkong aan China wel de aanleiding was, heeft Jeffries niet gekozen voor een '30 juni/1-juli ballet'. Hij kreeg het idee van de laatste keizer 'aangereikt' en zag onmiddellijk veel mogelijkheden.
'Het is een sterk verhaal', zegt Jeffries, 'dat met de film van Bertolucci in het Westen veel bekendheid heeft gekregen'. Jeffries hoopt te profiteren van het succes van de Italiaanse Oscarwinnaar Bertolucci. Su Cong, die met David Byrne en Ryuchi Sakamoto de filmmuziek schreef, werkte zijn bijdragen om tot een avondvullend stuk. De Chinese componist woont in Stuttgart en onderhield nauw contact met Eagling.
Jeffries kreeg een miljoen gulden bij elkaar voor de oogverblindende kostuums en ingewikkelde decorwisselingen, waarmee hij de toeschouwer een bijzondere theaterervaring hoopt te geven. 'Volgend jaar staan we in het New York City Centre. Het contract is net gesloten.' Zijn grote gok lijkt te lukken.
Eagling heeft gemengde gevoelens over dit vroegtijdige verkoopsucces: 'Het maakt de druk nog groter'. Liever zou hij nog enkele maanden langer aan 'de keizer' sleutelen, maar hij kon onmogelijk eerder weg uit Amsterdam.
Eagling praat rustig over het conflict bij Het Nationale Ballet. Zakelijk directeur Dick Hendriks zit sinds januari thuis. 'Overspannen', zegt de Canadees in het Nederlands, hij kan geen goede vertaling in het Engels vinden. Het betekent in ieder geval ook dat hij niet mag praten met zijn collega en dat hij dus niet op de hoogte is van diens voornemens.
In de catacomben van het futuristische cultureel centrum aan de Hongkongse haven lijken de Amsterdamse problemen ver weg. Het bestuur heeft hem opgedragen Hendriks' portefeuille erbij te doen en sinds kort is er een interim zakelijk leider, Jaap Mulders. Eagling wil geen conclusies trekken uit deze ontwikkelingen; hij gaat ervan uit dat hij nog jaren actief blijft in Amsterdam.
Over de kritiek op zijn artistieke vermogens, een ander twistpunt, haalt hij zijn schouders op. 'Als ik de Notekraker doe met Toer van Schayk valt het verwijt dat ik jong talent geen kans geef. Doen we de Rolling Stones, is het weer te wild. Er zal altijd kritiek zijn.'
Jeffries meent dat zijn vriend het in Amsterdam nooit goed zal kunnen doen. Het illustere trio Van Dantzig-Van Manen-Van Schayk wordt er volgesn hem nog steeds op handen gedragen. 'Het publiek heeft heimwee naar de gouden jaren tachtig.'
Eagling voegt eraan toe: 'Ballet is niet meer zo sexy als tien jaar geleden. De bezoekersaantallen dalen overal.'
Althans, in het Westen. Hongkong heeft volgens Jeffries de hoogste balletschooldichtheid ter wereld; klassieke en moderne gezelschappen trekken volle zalen. Jeffries voorziet een gouden tijd.
Eagling is tevreden over de kwaliteit van zijn materiaal, maar weet nog niet zeker welke twee danseressen de rollen van echtgenote en concubine van de jonge keizer zullen krijgen. Hij wijst uit het raam op een beeldschone Chinese: 'Zij maakt een goede kans.' De rol van keizer Pu Yi heeft hij wel al vergeven.
Als het tijd is de leiding van de repetities over te nemen, wandelt Eagling zonder haast de trap af. Met zijn ruim vallende spijkerbroek en zijn extra large T-shirt ziet hij er eerder uit als een technicus bij een rockband dan als een choreograaf.
Zijn ongedwongen stijl en zijn gevoel voor humor slaan aan bij het gezelschap. Danseressen moeten lachen als hij overdrijft bij het doornemen van de scne met de Rode Gardisten. Eagling wekt niet de indruk last te hebben van de spanning waaronder hij moet werken. Tijdens de repetities wandelt hij even weg om een laatste ingeving over te brengen: 'Weet je wat het leukste zou zijn? Als we volgend jaar met 'de keizer' in het Muziektheater zouden staan.'

Foto
	Wayne Eagling, artistiek directeur van Het Nationale Ballet, repeteert met dansers van het Hongkong Ballet in Hongkong. FOTO MARCEL MOLLE - DE VOLKSKRANT

