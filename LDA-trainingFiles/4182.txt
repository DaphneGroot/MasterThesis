	Vaag Brahms-silhouet bij feestopening
	Opening Brahms Festival. Residentie Orkest o. l. v. Manfred Honeck. Den Haag, Anton Philipszaal, 3 april.
Het Residentie Orkest, dat onder belangstelling van de Haagse burgemeester Deetman en minister van justitie Sorgdrager donderdag zijn Brahms Festival 1997 opende, heeft sinds zijn oprichting ruim 1500 keer Brahms gespeeld. In Den Haag is het dus eigenlijk al 94 jaar Brahmsfestival.
Origineler dan een doorsnee uitvoering van de eerste symfonie op Brahms' honderdste sterfdag zou, met andere woorden, het besluit zijn geweest om het hele oeuvre een jaartje te laten rusten. Om na te gaan hoe dat voelt (het valt mee), waarna de draad met frisse moed zou kunnen worden opgepakt.
Het orkest kan aanvoeren dat ze het er elders ook niet bij laten zitten: Brahmsseries in Wenen, Brahmszomer in Sleeswijk-Holstein, Brahms-integrale in Parijs. In Baden-Baden is ook een Brahmsfeest aan de gang. In Hamburg zijn zestig instellingen op de been, en zelfs het instituut voor vrouwelijke componisten in Heidelberg zet een festival in het teken van Brahms.
Met alle zegeningen die het meebrengt, zal het toch een toer worden nieuwe facetten te onthullen van dit kapitale oeuvre.
Het programma in Den Haag heeft de verdienste dat er veel kamermuziek op voorkomt, waaronder enkele minder bekende stukken. Maar met zijn orintatie op het werk van componisten als Mozart, Beethoven, Schubert en Schumann geeft Johannes Brahms zijn Brahmsfeestorganisatoren bij voorbaat een recept in handen dat sprekend lijkt op gewone kamermuziekprogrammering.
Een flitsender aspect van het Haagse programma zit in combinaties als Brahms-Schnberg, Brahms-Webern en Brahms-Ligeti, respectievelijk Kagel en Rihm. Daarin wordt, om met Schnberg te spreken, Brahms the progressive belicht. Vertolkers als het Hagen Kwartet, Pieter Wispelwey en de violist Frank Peter Zimmermann zullen daar zeker raad mee weten.
Waar het gaat om een interpretatorische uitdieping van het orkestwerk - om de eigenlijke job van het Residentie Orkest - mogen de dirigentennamen De Leeuw, Pehlivanian, Hogwood en Knussen niet liefdeloos worden uitgesproken. Maar het wachten is toch op Evgeni Svetlanov, de chef die een paar jaar geleden een geloofsbrief presenteerde in de vorm van een grandioze uitvoering van de Symfonie nr 1.
Typerend voor het moderne orkest- en chefswezen, en hopelijk niet al te typerend voor de verhouding Residentie Orkest-Svetlanov, is het feit dat Svetlanov aan de eerste 25 concerten niet meedoet. Hij is er voorlopig alleen bij in de gedaante van een festival-cd waarop die Eerste is vastgelegd, en zal eind mei de deus ex machina zijn van wie Brahms' tweede, derde en vierde symfonie het moeten hebben.
De jonge Weense dirigent Manfred Honeck mocht donderdag zijn eigen visie op Brahms' eerste symfonie etaleren. Hij zal het wel eens makkelijker hebben gehad.
Wat Honeck probeerde met de lyrische en pastorale klanken van de delen twee en drie, en met de meer contemplatieve episoden in het openingsdeel, kwam neer op het schetsen van een nobele, vriendelijke Brahms. Het antwoord op de grote statements in het eerste en laatste deel bleek Honeck echter nog niet klaar te hebben. Waar het aankwam op ritmische veerkracht en op onderscheid in de dichtere stemmenweefsels en fijnere motiefvervlechtingen, was de nobele Brahms zoek en maakte een vaag silhouet zijn opwachting.
De pianist Stephen Kovacevich, die vroeger Stephen Bishop heette, en later zijn naam veranderde in Bishop-Kovacevich en Kovacevich, speelde nu als Viktoria Postnikova de solopartij van het tweede pianoconcert. Hij was ziek en hopelijk gaan die dingen de komende weken niet teveel gebeuren.
Roland de Beer

