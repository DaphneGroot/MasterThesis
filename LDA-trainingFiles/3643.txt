	Tom Claassen jongleert meesterlijk met tegenstellingen
	Beelden van Tom Claassen. T/m 7 sept. Bergkerk, Deventer. Di-zo 11-17 uur. Catalogus  15,-.
Al vaak is de lof gezongen over de Deventer Bergkerk als tentoonstellingsplek. In de laat-middeleeuwse basiliek, met z'n geteisterde grafzerken, kroonluchters, boogramen en half vernielde muurschilderingen, toonde Pjotr Mller zijn labyrinthachtige bouwsels, Berend Strik z'n 'punk'-borduurwerken en de zusjes Hohenbchler hun dichterlijke, ondraagbare kleren. Of het nu door de felle kleuren kwam, de opzichtige motieven of de aard van het kunstwerk (bij Pjotr Mller kon je letterlijk wegkruipen): op geen van hen kreeg de kerk vat. Integendeel, het godshuis voegde iets aan toe aan de tentoongestelde werken - noem het vruchtbare sfeer.
En nu is het mis. Arme kerk? Nee, arme kunst.
Tot begin september is in de Bergkerk een overzicht te zien van het werk van de Nederlandse beeldhouwer Tom Claassen (1964). Bijna alle hier getoonde werken, van 1989 tot nu, zijn al eens elders in Nederland te zien geweest; in hun eentje, en vooral bij Claassens vaste galerie Fons Welters. Claassens werk is soms onopvallend klein, dan weer buitensporig groot. Maar de kerk is niet kieskeurig en slokt alles op, ook de reuzen van beelden. Haar architectuur is te beslist, haar gotisch decoratieschema te luidruchtig voor het werk van Claassen.
Dat werk is verstild, ook al beeldt het iets krijsend hards als een auto-ongeluk uit. Drie gipsen modellen (zonder titel, 1994) staan bij de entree van de kerk: n auto ligt op z'n kop, n op z'n kant, n staat nog op z'n wielen, maar is wel als een harmonica in elkaar gekreukt. De auto's ontberen details, ze lijken afkomstig uit een stripalbum, zijn glad en effen en maagdelijk wit. De ramen zijn van even ondoorzichtig gips als het chassis. De butsen zijn sensuele rondingen, deuken zijn glooiingen in een lieflijk landschap.
De maker richt daarmee de aandacht van de toeschouwer op de huid, op het oppervlak van de objecten, en niet op het motief van de voorstelling, laat staan de allereerste noodkreet na een ongeluk - zijn de inzittenden ongedeerd? Wat Claassen ons hier voorspiegelt zijn gesloten vormen. De auto's zijn afgesloten gehelen, gestileerde vormen. Daardoor krijgt zijn car-crash het aanzien van een gestold moment, een herinneringsbeeld: verleidelijk maar ook angstaanjagend.
Claassen is een meester in dit
jongleren met tegenstellingen. Hij speelt met licht en donker, hard en zacht, binnen en buiten. Dat illustreren ook de andere beelden in de Bergkerk. Ergens op de kerkvloer ligt een bronzen mannetje (zonder titel, 1995). Hij ligt voorover, het gezicht naar de grond, de armen (met bokshandschoenen) hulpeloos boven het perspectivisch uitvergrote hoofd uitgestrekt, de ledematen en het lijfje gekreukt en gegolfd, net als bij de autowrakken. Dit wezen omschrijven als 'mannetje' of 'beeld' doet onrecht aan de amorfe vorm die hier ligt. Het brons is eerder een relif, dat vragen oproept over wat er in de onderliggende bodem verborgen ligt. Het harde materiaal oogt boterzacht en massief, het lijkt verkleefd met de bodem, maar toch ook weer zo licht als een veertje. Zo blijf je rond dit eenvoudige 'mannetje' cirkelen, op zoek naar het raadsel van z'n aantrekkingskracht.
Die raadselachtigheid bezitten bijna al Claassens beelden: zijn halfingestorte latex tentje, zijn vrolijk wapperende tafelkleed van piepschuim, zijn gordijnen van kinderklei, maar vooral zijn beeld van zand. Dit enige getitelde werk van Claassen (Speelzand, 1997) is net zo bekend als zijn autowrakken. Het 'zand' bestaat al sinds 1992, toen het in museum Boijmans van Beuningen op de Peiling-tentoonstelling te zien was. Sindsdien heeft het gereisd, naar Den Haag, naar Istanboel, en nu naar Deventer.
Claassen bouwde zijn platgeslagen zandtijgers - want dat zijn het - steeds op een iets andere manier. Wat bleef, waren de vaag herkenbare kattenkoppen, de uitstulpingen van de oren en ogen, de als tentakels om zich heen grijpende 'poten'. Wat ook bleef was de tactiele uitstraling van het 'tijgerkleed', die even groot is als die van de vacht in werkelijkheid. En ook het mysterie liet hij intact. Want wat wordt onthuld? Zijn het tijgerkoppen die opdoemen uit een peilloze diepte, of is het juist de diepte die opdoemt tussen herkenbare vormen?
Lucette ter Borg

Foto
	Tom Claassen: Speelzand, 1997.

