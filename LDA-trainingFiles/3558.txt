	Het drama Nelson en Winnie 'MOEDER VAN DE NATIE' MAAKTE MANDELA WOEDEND EN WANHOPIG
	OVER GEEN AFRIKAAN wordt zoveel geschreven als over Nelson Mandela. De boeken over de fascinerende man en de wonderbaarlijke omwenteling in Zuid-Afrika waarvan hij het stralend middelpunt was, stapelen zich op. De meeste zijn van hoge kwaliteit, maar ze hebben bijna zonder uitzondering de zelfde blinde vlek: Winnie Mandela.
Dat is verwonderlijk want het liefdesverhaal van Nelson en Winnie is een drama zonder weerga. De charismatische leider van een massabeweging valt in de jaren vijftig voor een beeldschone, maar politiek naeve sociaal werkster. Winnie trouwt een man die zich heeft overgegeven aan zijn politiek activisme. Hij is verwikkeld in een jarenlang proces. Als voortvluchtige komt en gaat hij. Hun ontmoetingen zijn geheim, kort en hevig. Dan is het plotseling afgelopen: Nelson verdwijnt in de gevangenis. Zijn gevangenschap zal meer dan 27 jaar duren. Op 11 februari 1990 wandelen Nelson en Winnie hand in hand de Victor Verster-gevangenis uit. De hervatte idylle is van korte duur. Winnie blijkt betrokken bij geweld en moord, ze is een politieke querulant en heeft een problematische liefdesaffaire met een ander.
Welke invloed heeft die verpletterende teleurstelling op Nelson Mandela gehad? Zijn leven na zijn vrijlating is onvoorstelbaar zwaar geweest. Om van de jaren vijftig zo de jaren negentig binnen te stappen zou voor de meeste mensen al een zware dobber zijn geweest. Mandela kreeg ook nog eens van de ene dag op de andere het lot van zijn land en zijn volk in zijn handen. Hij leidde moeizame onderhandelingen met zijn vroegere vijanden in een tijd van extreem geweld. Terwijl er honderden doden vielen onder de zwarte bevolking, moest hij de weg bereiden voor verzoening tussen zwart en blank. Steun bij Winnie vond hij niet.
Waarom is hij haar wel zo lang blijven steunen? Mandela werd geplaagd door schuldgevoel, omdat hij Winnie met hun twee kleine dochters alleen had achtergelaten in een vijandige wereld, overgeleverd aan de grillen van de politie. Zijn passie voor Winnie had hem, naast zijn rotsvaste vertrouwen in zijn rechtvaardige politieke missie, door de lange jaren van gevangenschap gesleept en hij had zich voorgenomen haar daarvoor eeuwig dankbaar en trouw te blijven. Daarom bleef hij in haar onschuld geloven en getuigde hij zelfs bij de aankondiging van hun scheiding nog van zijn onwankelbare liefde voor haar.
Zoveel en niet meer heeft Mandela erover gezegd in de interviews sinds zijn vrijlating. Zo pijnlijk was het onderwerp dat hij in zijn memoires Long Walk to Freedom volstond met het afdrukken van de zorgvuldig geformuleerde officile aankondiging van zijn scheiding. Een meer diepgaande beschrijving van het drama Nelson en Winnie liet hij daarmee over aan de biografen.
De Britse auteur Martin Meredith schreef de beste biografie van Mandela tot nu toe met de sobere titel: Nelson Mandela - A Biography. Voor het eerst heeft de rol van Winnie in het leven van Nelson een evenwichtige plek gekregen in een biografie.
De biografe die door Nelson Mandela was gevraagd om zijn levensverhaal op te schrijven, Fatima Meer, koos in haar boek Higher than Hope onvoorwaardelijk de kant van Winnie in het proces tegen haar vriendin: de beschuldigingen dat Winnie betrokken was bij de moord op de jongen Stompie Moeketsi Seipei, wiens lijk in januari 1989 was gevonden, kwamen uit de koker van het apartheidsregime en hadden als doel Winnie kapot te maken.
Een andere biografe, Mary Benson, keerde zich juist tegen Winnie in haar biografie, Nelson Mandela - The Man and the Movement. 'De intens trotse man had het politieke martelaarschap overleefd om slechts geconfronteerd te worden met persoonlijk verraad en onvoorstelbare vernederingen. Hij zou heel goed vernield kunnen zijn door de perversiteit van het gedrag van zijn vrouw; maar in plaats daarvan vocht hij - net als in zijn politieke leven - en won hij zijn zeer intieme strijd. Het was een van de meest herosche episoden uit zijn leven.' Maar het verhaal van die episode vertelde Benson niet.
De reden daarvoor is dat Mandela er zelf over zwijgt en daarom ook zijn vertrouwelingen. In Anatomy of a Miracle van Patti Waldmeier, oud-correspondent van The Financial Times in Zuid-Afrika, komt Winnie Mandela nauwelijks voor. Het lijkt het wel of de zaak-Winnie Mandela er helemaal niets toe gedaan heeft, hoewel de verhouding tussen Nelson en Winnie bijna tot een scheuring in het Afrikaans Nationaal Congres (ANC) heeft geleid.
Dat blijkt uit Meredith' biografie. Hij heeft in zijn boek de ontluistering van Winnie knap verwerkt. In de geruchtmakende biografie van Winnie Mandela door Emma Gilbey, The Lady (1993), is de gewelddadige kant van 'de Moeder van de Natie' meedogenloos blootgelegd. Meredith plaatst de sensationele onthullingen van Gilbey in het kader van Mandela's leven en de politieke geschiedenis van het ANC. Winnie's liefdesaffaires, haar eigengereide politieke optreden en haar Mandela United Football Club - een knokploeg van jongeren in haar achtertuin, die in de jaren tachtig terreur zaaide in Soweto - hadden grote politieke gevolgen, ook al probeerden de leiders van het ANC de problemen binnenskamers te houden.
Al in het begin van de jaren zestig ergerden ANC-leiders zich aan de vriendschap van Winnie met een man die zij voor een politie-informant hielden. Zolang Winnie het slachtoffer was van arrestaties, pesterijen door de politie en verbanning naar het plattelandsoord Brandfort, kon zij doorgaan voor de martelares van het ANC, maar ze was nog niet terug in Soweto of ze grossierde in onverantwoordelijke politieke uitspraken, zoals haar aanprijzing van de halsbandmoorden (een brandende, met benzine overgoten, autoband om de nek van vermeende collaborateurs).
Meredith beschrijft de wanhoop en de woede van de anti-apartheidsleiders in Zuid-Afrika, van de ANC-leider in ballingschap Oliver Tambo en van Mandela zelf. Winnie luisterde naar niemand. Zij zag zich als de grote leider zolang haar man in de cel zat. En toen een razende Nelson haar vanuit de gevangenis sommeerde de 'voetbalclub' te ontbinden, weigerde ze resoluut: ze kon die arme jongens toch niet haar huis uitzetten, zei ze tegen Mandela.
De ware omvang van de verschrikkingen die Winnie en haar knokploeg hebben aangericht, kwam pas naar buiten na de vrijlating van Nelson Mandela. Maar binnen het ANC was het meeste allang bekend. Stompie was maar een van de velen die door de knokploeg zijn gemarteld en vermoord. Winnie was bovendien betrokken bij de moord op haar arts, Abu-Baker Asvat. Asvats assistente was Albertina Sisulu, de vrouw van Mandela's naaste medewerker en medegevangene Walter Sisulu, en zij wist alles.
Nelson kon het niet geloven, tegen beter weten in. Hij bleef Winnie ondanks alles verdedigen tegen aanvallen van ANC-topfiguren als Cyril Ramaphosa, de belangrijkste onderhandelaar van het ANC. Hij zorgde dat zij de afdeling welzijnszaken van het ANC kreeg, nota bene met haar minnaar Dali Mpofu. De twee verduisterden geld van het ANC, maar dat weerhield Mandela er niet van zijn ex-vrouw later een staatssecretariaat in het kabinet te geven. Totdat ze het al te bar maakte en al haar functies moest opgeven.
Waarom was Mandela zo halsstarrig? Meredith noemt hem een slachtoffer van de manipulaties van Winnie. Maar dat is te mager voor een biograaf. Bovendien zijn er nieuwe onthullingen - zoals in het boek Katiza's Journey van Fred Bridgland: - die aantonen dat de ANC-top besloot om de misdaden van Winnie Mandela zoveel mogelijk geheim te houden. Het ANC werkte de processen tegen Winnie's bendegenoten en vervolgens tegen haarzelf zoveel mogelijk tegen.
De getuigen die in Winnie's huis waren gemarteld, werden gentimideerd. Leden van de knokploeg werden in het geheim naar het buitenland geloodst, zodat ze niet tot getuigenissen konden worden gedwongen, zoals - blijkens Bridglands boek - Katiza Cebekhulu. De obstructie van de rechtsgang hoort tot de zwarte bladzijden in de ANC-geschiedenis.
De rol van Nelson Mandela bij de pogingen de omvang van de misdaden van Winnie geheim te houden, blijft duister. Bij het schrijven van zijn biografie beschikte Meredith nog niet over deze gegevens. De Waarheidscommissie boog zich deze week over de zaak-Winnie Mandela. Merediths boek is te vroeg verschenen om al als de definitieve biografie te kunnen gelden.
Wim Bossema
Martin Meredith: Nelson Mandela - A Biography.
Hamish Hamilton, import Penguin Nederland; 596 pagina's;  71,25.
ISBN 0 241 13628 8.

Foto
	Nelson Mandela, na zijn vrijlating uit de gevangenis, met Winnie Mandela in het voetbalstadion van Soweto, februari 1990. FOTO DANIEL

