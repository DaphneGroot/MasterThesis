Bram van der Tak.
Abraham C. van der Tak (Sint Pancras, 1935) is een Nederlandse schaker. Hij leerde het spel op een lagere school in Delft van de meester als de meisjes handwerken hadden. In 1966 begon hij met het correspondentieschaak en in 1972 werd hij ICCF kampioen van Nederland. Hij liet Kor Mulder van Leens Dijkstra en Dick Smit ver achter zich. Van der Tak speelde ook mee in de Schaakolympiade en hij kreeg in 1981 de titel van ICCF meester. Hij schrijft al meer dan dertig jaar theoretische artikelen in "Schaakschakeringen", het orgaan van de NBC en behandelt veel openingsvarianten. In het schaakblad New In Chess verschijnen ook regelmatig artikelen van Van der Tak alsmede in het Noorse "Postsjakk" en het Canadese blad "Check!" Bram van der Tak is in de gehele schaakwereld bekend. Hij beschikt over ruim 4000 schaakboeken en talloze schaaktijdschriften. Hij heeft een aantal schaakboeken geschreven, waaronder de serie "Taktiek in de opening", welke ook zijn vertaald in het Engels ("Tactics in the Chess Opening").
