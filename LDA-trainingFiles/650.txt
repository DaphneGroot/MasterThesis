	Pad naar één loket voor werk en uitkering is glibberig
	Van onze economische redactie
AMSTERDAM
Het hoge woord is er uit. Binnen drie jaar moeten sociale diensten, arbeidsbureaus en de vijf uitkeringsfabrieken van WW en WAO samengaan. Zij moeten 400 Centra voor Werk en Inkomen gaan vormen. Het liefst op één adres. Dat is de strekking van een advies dat door een 'regiegroep' in opdracht van het kabinet is uitgebracht.
'Een soort winkelcentrum met de uitkeringsinstanties, arbeidsbureau en uitzendbureaus bij elkaar', zo schetste H. Wierenga, voorzitter van de arbeidsbureaus, het perspectief onlangs. Nu zijn de 47 duizend bureaucraten van de sociale zekerheid nog over ruim 1600 adressen verspreid, nog afgezien van de uitzendbureaus.
Al ruim een jaar worden de bureaucratieën aangemoedigd om samen te werken. 'Laat honderd samenwerkingsbloemen bloeien', was de leus van F. Buurmeijer, die als PvdA-kamerlid de enquête naar de uitvoering van de sociale zekerheid leidde en nu voorzitter is van het Tica, dat die uitvoering coördineert. Hij leidt de samenwerkingsprojecten in opdracht van het kabinet. Hoe er samengewerkt wordt en wat het uiteindelijke doel is, bleef tot nu toe onduidelijk. Een blauwdruk wilde Buurmeijer niet geven. Die tekent zich nu af.
Voorop stond steeds dat uitkeringsgerechtigden door de samenwerking sneller aan een baan worden geholpen. Daarnaast moet er door samenwerking goedkoper worden gewerkt. Het grote struikelblok is de bureaucratie. Bij de plannen zijn zeven organisaties betrokken met ieder een eigen werkwijze en eigen bestuur.
Om te beginnen moet de samenwerking de grote ergernis van uitkeringsgerechtigden uit de wereld helpen. Zij worden nu van het kastje naar de muur gestuurd. Een herkeurde WAO'er krijgt zijn arbeidsongeschiktheidsuitkering bijvoorbeeld van het Gak en zijn aanvullende bijstandsuitkering van de sociale dienst, en hij is verplicht zich bij het arbeidsbureau als werkzoekende in te schrijven. Hij moet drie keer dezelfde gegevens inleveren op drie verschillende adressen. De kans op werk wordt er niet groter op.
In het toekomstige Centrum voor Werk en Inkomen schrijft de uitkeringsgerechtigde zich maar één keer in. Meteen moet dan ook duidelijk zijn wat de kansen op werk zijn. Dat is het ideaal.
De drie bureaucratieën moeten nu daadwerkelijk samengaan. Om te beginnen moeten de gegevens van uitkeringsgerechtigden en werkzoekenden worden gebundeld. De computersystemen moeten worden gekoppeld. Het klinkt simpel, maar het is een heidens karwei. De sociale diensten worstelen al met hun eigen computersystemen. Chaos ligt in het verschiet als deze computers aan de systemen van de arbeidsbureaus en de uitkeerders van WW en WAO worden gekoppeld.
Een veel groter struikelblok is de besturing van de Centra voor Werk en Inkomen. Buurmeijer en zijn regiegroep kondigen nu geen fusie van de in totaal zeven organisaties aan. Zij willen nauwe samenwerking tussen zeven zelfstandige en totaal verschillend bestuurde organisaties.
De 572 gemeenten voeren met de sociale diensten de Bijstandswet uit. Daarin hebben zij een vrij grote zelfstandigheid. De arbeidsbureaus, verdeeld over achttien regio's, worden bestuurd door kroonleden, vakbeweging en werkgevers en hebben 227 vestigingen. Het ministerie van Sociale Zaken houdt toezicht op het beleid van de arbeidsbureaus en de gemeenten.
Daarnaast zijn er vijf bedrijven, NV's, die de werkloosheidswet en de arbeidsongeschiktheidswetten AAW en WAO uitvoeren. Deze vijf - Gak, Guo, Sfb, Cadans en Uszo - moeten vanaf 2000 onderling concurreren. Hoe de concurrentie vorm moet krijgen in de CWI's, is volstrekt onduidelijk. Het toezicht op deze concurrentie komt in handen van vakbeweging, werkgevers en kroonleden onder leiding van Buurmeijer in het Landelijk instituut sociale verzekeringen (Lisv). Het College van toezicht sociale verzekeringen controleert op zijn beurt het Lisv.
Deze zeven clubs moeten nu samengaan in een CWI. Per vestiging moet een 'centrummanager' toezien op de samenwerking. Landelijk houdt een 'adviescollege' de touwtjes in handen.
Al met al ontstaat er zo een mistig web van verantwoordelijkheden waarin bestuurders gemakkelijk kunnen wegvluchten. Het ene loket voor uitkering en werk is een wenkend perspectief, maar de weg er naar toe is erg glibberig.
Gijs Herderschêe

