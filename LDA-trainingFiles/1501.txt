	Economie nu zelf exportproduct
	Van onze verslaggever
Geert-Jan Bogaerts

AMSTERDAM
Aan Holland-promotie geen gebrek, deze weken. Na Cruijff, Gullit en Ajax beschikt Nederland over een nieuw tot de verbeelding sprekend export-artikel, dat de gemiddelde buitenlandse taxi-chauffeur wellicht minder in vuur zal zetten maar van aanzienlijk groter belang is voor buitenlandse beslissers: de economie.
Bundesbank-president Tietmeyer wist niet wat hij ontketende toen hij in september de doeken opende voor een blijspel in een voorlopig oneindig aantal acten, met de Nederlandse economie in een glansrol. Gisteren vergeleek de International Herald Tribune 'onze' prestaties met die van succesverhaal nummer een van het afgelopen decennium, Singapore.
Niet de minste buitenlandse kranten en tijdschriften gingen de Amerikaanse krant voor. Op het lijstje ontbreekt geen enkele illustere titel: Business Week, Financial Times, Economist, Wall Street Journal, Le Monde, Les Echos: allemaal hebben ze het Nederlandse beleid de loftrompet toegestoken.
Het succes versterkt zichzelf. Tietmeyer liet zich in september in Bazel voor het eerst publiekelijk lovend uit over de Nederlandse economie. Dat was niet zo gek, want Nederland doet het inderdaad beter dan de meeste andere landen in Europa. De uitspraak van Tietmeyer is voor veel buitenlandse kranten en tijdschriften aanleiding geweest naar Nederland af te reizen en de verhalen te schrijven áchter de successen.
De internationale pers komt superlatieven tekort, een fenomeen dat zijn hoogtepunt vond in de publicatie van dinsdag in de International Herald Tribune. Nederland krijgt daarin dezelfde status als Aziatische tijgers zoals Singapore en Hongkong. 'Vijftien jaar geleden zat Nederland economisch volledig in de lappenmand. In Parijs en Berlijn, door internationale financiële instellingen en effectenhuizen op Wall Street, wordt Nederland nu vergeleken met erkende succesverhalen als Singapore, Chili en Nieuw-Zeeland', schrijft de Trib.
'Nederland heeft de ketenen van de welvaartsstaat van zich afgeschud en heeft voor zichzelf een gat in de markt ontdekt - of herontdekt - als een op het buitenland gerichte deelnemer met lage kosten en een hoge productiviteit in het mondiaal gerichte Europa.'
Eduard Bomhoff, de Nijenrode-professor die het CPB concurrentie aandoet met zijn Nyfer, wordt aangehaald: 'Wat Hongkong is voor China, zijn wij voor Duitsland.' Drie globale superhandelsmachten ziet hij volgens de Amerikaanse krant ontstaan: Hongkong, Singapore en... de Benelux. 'Dat begrijpt iedereen.' Dat begrip is mogelijk sneller doorgedrongen in het buitenland dan in alle geledingen van de Nederlandse samenleving.
Maar een kniesoor die daar op let, want, zegt de Duitse econoom Thomas Mayer, 'de Nederlandse ervaring bewijst dat het voor de kleine Europese landen mogelijk is meester te zijn van het eigen lot en een leven te leiden onafhankelijk van de zwaargewichten in Europa. Mits je een beleid hebt dat aan de voorwaarden voldoet.'
Nederland had vorig jaar de grootste groei van de EU buiten Ierland, en de laagste werkloosheid buiten Luxemburg. Rotterdam is de drukste haven ter wereld, Schiphol een belangrijk Europees vliegveld, en veel Amerikaanse bedrijven zetten hun Europese hoofdkantoor liefst voorkeur in Nederland neer.
De Amerikaanse krant zoekt de oorzaak voor het succes in 1982, toen werkgevers, werknemers en overheid het akkoord van Wassenaar sloten over loonmatiging. En 'regeringen hier zijn, in tegenstelling tot Frankrijk, onvermurwbaar gebleken als er maatschappelijke protesten ontstonden tegen het strenge beleid.'
'Nederland wekt nu de indruk van dynamiek. Werkgevers en werknemers doen alsof ze echt partners zijn. Stakingen in Nederland zijn zeldzamer dan in enig ander industrieel land, met uitzondering van Japan', denkt de Amerikaanse verslaggever.
Het ministerie van Economische Zaken laat overigens weten weinig te kunnen aanvangen met de 'hype' aan positief gestemde verhalen over Nederland. 'Zo werkt het natuurlijk niet. Je gebruikt het niet als promotiemateriaal. En pas over een jaar zullen we weten of ze enig blijvend effect hebben .'

