	Verliefd op vader
	SCHRIJVERS zijn doorgaans vrije, gemancipeerde geesten, en vandaag de dag zal een vrouwelijke auteur niet snel geneigd zijn de naam van haar man te gebruiken voor haar publicaties. Tenzij daar een goede reden voor is. 'Kathryn Harrison is the author's married name. She has not used her maiden name in a number of years', staat voorin het boek The Kiss. A Secret Life (Verleiding), waarin Harrison terugkijkt op haar jeugd, en vooral een bepaalde episode daarin.
Kathryn Harrison heeft een goede reden om niet onder haar 'meisjesnaam' door het leven te willen gaan. Die is immers de naam van haar vader, en aan hem dankt ze de meest traumatische ervaringen van haar leven. Inderdaad, het betreft hier een geval van incest, maar niet een waarbij Harrison als jong meisje door haar vader seksueel werd misbruikt. Haar ouders gingen uit elkaar, toen ze een half jaar oud was, en v¢¢r haar twintigste had ze maar twee ontmoetingen met haar vader, beide weinig geslaagd.
Maar als haar vader zich voor een derde keer meldt, treft hij een slanke, mooie vrouw met lang blond haar, dat tot haar heupen reikt. Beiden worden verliefd op elkaar, maar niet op dezelfde manier. Voor Harrison is het een verliefdheid die te maken heeft met de geweldige behoefte aan een vader die ze twintig jaar heeft moeten missen. Zeker, ze vindt hem aantrekkelijk, maar haar verliefdheid is niet seksueel van aard. Bij de vader ligt dat anders. Wanneer de twee na hun eerste ontmoeting afscheid nemen op een luchthaven, geeft hij haar een kus, maar niet zoals andere vaders hun dochter kussen: 'Mijn vader duwt zijn tong tot diep in mijn mond: nat, dringend, onderzoekend; dan wordt hij teruggetrokken. Hij pakt zijn cameratas en sluit met een stralende glimlach aan bij de rij passagiers die in het vliegtuig verdwijnen.'
Het is de kus uit de Engelse titel, die de lading van het boek beter dekt dan de Nederlandse. De kus die later in Harrisons gedachten 'een soort herscheppende steek, zoals die van een spin of schorpioen' wordt. Een kus uit wellust, niet uit genegenheid. Vanaf dat moment is het duidelijk dat Harrisons relatie met haar vader, indien voortgezet, een seksuele zal worden. Haar vader belt haar dagelijks op, schrijft liefdesbrieven (in totaal 839), domineert haar bewustzijn. Zij breekt haar studie af, verwaarloost haar vrienden, wordt verscheurd door twijfel, maar is niet in staat datgene af te wenden wat ze angstig dichterbij ziet komen.
Naast een schrijnende beschrijving van deze vader-dochterverhouding, biedt The Kiss een beeld van Harrisons jeugd. Ze vertelt hoe haar moeder haar op haar zesde verliet, om af en toe terug te komen, wanneer het haar uitkwam, en hoe ze door haar grootouders werd opgevoed. Hoe haar moeder haar door een arts met een gifgroene plastic kunstpenis liet ontmaagden, zodat ze een pessarium kon gaan dragen. Hoe ze van haar moeder een jurk maat 36 kreeg, waar 40 meer op zijn plaats zou zijn, en ze besloot: 'Je wil een magere spriet? Dan zul je een magere spriet krijgen ook.' Na een periode van dwangmatig afvallen woog ze uiteindelijk drienveertig kilo: maat 32.
Kathryn Harrison vertelt het verhaal van een jeugd vol dramatische, dikwijls traumatische ervaringen, zonder larmoyant te worden. Dat is te danken aan haar kille, kortafgemeten, bijna bitse proza, waarin treffend haar emotionele geslotenheid tot uiting komt. In The Kiss spreekt een ziel vanonder een dikke, harde laag eelt. Maar wat zich onder dat eelt bevindt, wordt bij vlagen pijnlijk treffend geopenbaard, bijvoorbeeld wanneer Harrison het gegil van haar grootmoeder beschrijft: 'Haar gillen is niet menselijk. Het scheurt het voorhangsel van het dagelijks leven (. . .), en alles wat duister, bedreigend en barbaars is, komt naar binnen stormen: dieren die met hun poten in een val zitten, operaties uit tijden dat er nog geen verdoving was, de schrille kreet van een kind dat zich heeft verbrand, de smeekbede van een jonge vrouw die in het bos wordt verkracht, het langgerekte huilen van de weerwolf die haar geur in zijn neus krijgt en haar opspoort, en die verslindt wat er van haar over is.'
Een van de zowel fascinerende als verwarrende elementen van The Kiss is dat het in dit boek niet gaat om een geval waarin een volwassene zijn machtspositie misbruikt om seksuele gunsten af te dwingen bij een relatief weerloos kind. Harrison is een volwassen vrouw met seksuele ervaring en een eigen leven, dat ze twintig jaar onafhankelijk van haar vader heeft geleid. Dat zij niettemin een seksuele relatie aangaat die ze niet wil, maakt haar 'geval' zo gecompliceerd.
Waar Harrison in het boek een verscheurde figuur is, is de vader vrijwel eendimensionaal. Dat hij theologie heeft gestudeerd, doctor is en predikant, opnieuw is getrouwd en kinderen heeft, geeft zijn karakter nauwelijks diepte. Integendeel, uitspraken als 'God heeft je aan mij geschonken' en 'God openbaart zich via jou aan mij' dragen slechts bij aan de bijna karikaturale slechtheid die hem wordt toegedicht. De vaderfiguur overtuigt dan ook alleen als de verpersoonlijking van het kwaad in de angstige beleving van Kathryn Harrison, en minder als een personage van vlees en bloed.
Dat maakt de scnes tussen de twee niet minder beklemmend. Tegen het eind van hun relatie stelt de vader: 'Voor jou is het te laat. (. . .) Je hebt gedaan wat je gedaan hebt, en je hebt het met mij gedaan. En nu kun je nooit meer een ander krijgen, want je zult dit geheim niet kunnen bewaren.' Deze woorden zijn haast te monsterlijk om serieus te nemen, zoals het zelfmedelijden van de vader wanneer Harrison haar mooie lange haar heeft afgeknipt ('Hoe heb je me d t kunnen afnemen') eveneens van een bijna surrealistisch egosme getuigt. Maar in de samenhang van dit gruwelverhaal vallen zulke dingen toch op hun plaats.
Hans Bouman
Kathryn Harrison: The Kiss. A Secret Life.
4Th Estate; import Nilsson & Lamm; 207 pagina's;  46,90.
ISBN 1 85702 611 X.
Kathryn Harrison: Verleiding.
Vertaald uit het Engels door Marijke Emeis.
Meulenhoff; 154 pagina's;  29,90.
ISBN 90 290 5425 5.

