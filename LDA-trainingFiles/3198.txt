	Snotteren bij het vibrato van een volksheld
	Oh, Johnny. Tekst: Lars Boom. Muziek: Martin van Dijk. Regie: Marcel Sijm. Werkteater Amsterdam 10 maart t/m 28 april.
'Nou, priv klopt er niet veel van. Maar toch moest ik janken.'
Met deze minirecensie van een hooggeblondeerde dame zullen de makers van Oh, Johnny niet ontevreden zijn. Schrijver Lars Boom heeft in het verhaal over het leven van een van de grootste volkszangers van Nederland hier en daar handig aan de waarheid gesleuteld, maar hij heeft geen gram afgehaald van het pure tranentrekkende sentiment van de zanger.
En waarheid is een rekkelijk begrip. Het is niet waarschijnlijk, maar wel leuk om te horen, hoe Wim Sonneveld, Johnny Jordaan als een beschaafd articulerende professor Higgins uit My Fair Lady toezingt: 'Een traan uit de Jordaan valt vaak spontaan.' Onwaarschijnlijk, want ook Sonneveld wist dat Jordaon en traon de juiste uitspraak was.
Overslaan, aandikken en andere accenten leggen. Lars Boom heeft het uitgebalanceerd gedaan. Het cabaretpubliek kende de keerzijde van de saamhorige Jordaan al uit een prachtig lied van Robert Long. Boom ontdoet eveneens het romantische beeld van de Jordaan van het leugenachtige laagje vernis. Van homo's moest men daar niet veel hebben. In wanhoop gooide Johnny Jordaan zich voor de auto, een buiteling die hij overleefde.
Vorig jaar produceerde het Amsterdams Kleinkunst Festival Ken Kan over Wim Kan. Volgens hetzelfde proced is nu Oh, Johnny gemaakt: eigenzinnig genterpreteerde levensflarden, aangevuld met nieuw muziekmateriaal. De piano van Martin van Dijk, de accordeon van Wim van de Meeberg en het mannenkoor vullen elkaar smakelijk aan. Hoofdrolspeler Rob van de Meeberg komt aan de snotterende reacties uit de zaal te horen, dicht in de buurt van de Jordanese volksheld. Nou ja, held. In het prachtige fado-achtige De Weemoed van de Wester wordt gezongen van held en schlemiel. Kaalgeplukt door zijn manager, problemen met de belasting, een treurige vlucht naar Antwerpen en overstemd door de Engelse popmuziek.
Oh, Johnny is een boeiende biografische schets en een mooie impressie van de tijd. Maar ook de liefhebbers van het Jordaan-genre komen aan hun trekken. Rob van de Meeberg springt knap door allerlei levensfasen en heeft de juiste stem-knik. Carry Tefsen als Tante Leen en nog een aantal vrouwen, en Fred Florusse, onder meer als de vriend van Johnny Jordaan en zijn neefje Willy Alberti, zitten stevig in hun rollen. En ook zij hebben het vibrato dat deze levensliederen zo aandoenlijk en goed verteerbaar maakt.
Patrick van den Hanenberg

