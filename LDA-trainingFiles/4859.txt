	JAN EISE (3)
	'Dinsdag ben ik eerst maar weer eens naar mijn werk gegaan. Daar was ik een week niet meer geweest, dus dat was wel even nodig. Even wat administratie doorgewerkt. Ik ben rechercheur in Heerenveen. Ik krijg alle medewerking van de collega's. Soms zeggen ze, we willen jou hier vandaag niet zien.
''s Middags heb ik een uurtje losgereden op Thialf. Dat viel wel zo tegen! Ik had het gevoel dat ik opnieuw moest leren schaatsen. Het ligt aan de overgang van slecht natuurijs naar mooi, glad kunstijs. Dat duurt een paar rondjes, dan pak je het wel weer op. Op natuurijs moet je het veel meer van kracht hebben, terwijl op kunstijs de techniek belangrijker is.
'Daarna heb ik een uurtje geslapen, want ik had een moe gevoel. Gezellig het oudjaar uitgezeten met gezin, vrienden en kennissen. Je kijkt natuurlijk vooruit, want alles staat in het teken van de tocht. Maar ik heb toch een paar flesjes bier en een glaasje champagne gedronken. Om half drie naar bed gegaan en woensdagochtend lekker uitgeslapen.
'Ik voelde me fit voor de traditionele nieuwjaarsmarathon op Thialf. Ik had gedacht dat het peloton kleiner zou zijn. Want kunstijs is dezer dagen maar bijzaak. Dat viel mee en bovendien ging het bijzonder rap. Ik heb een paar keer wat geprobeerd. Maar af en toe reed ik met dikke benen. Het betekent toch dat ik maandag bij het NK in Ankeveen flink diep ben gegaan.
'Hoe dat voelt, dikke benen? Alsof je snel een hele steile trap oploopt en je de paar bovenste treden niet of nauwelijks meer kunt nemen. De ploegen van Lammert Huitema en René Ruitenberg, de leiders in het klassement, wilden de zaak bij elkaar houden. Daar heb ik me op een gegeven moment bij neergelegd, want ik was de enige van de Netwerk-ploeg die meereed. De uitslag was ook niet zo belangrijk. Veel belangrijker was het gevoel dat ik toch wel lekker heb gereden. Dat geeft moed voor de komende dagen.
'De Elfstedentocht komt er nog voor het weekeinde. Daar ben ik van overtuigd. Vanaf nu houd ik daar in ieder geval heel ernstig rekening mee. Ik denk dat we het in principe vandaag tijdens de Westland-marathon zullen horen. De Elfstedentocht komt voor mij niet te vroeg. Het is gewoon zo dat je een superdag moet hebben om te winnen.
'Je rijdt eerst tweeëneenhalf uur in het donker. Tussen Sloten en Balk wordt het licht. Dan begint de wedstrijd pas. Dan moet je er bij zitten. Tot dan is het uitkijken, heel blijven, overleven. Ik heb het gevoel dat ik nog niet lekker op gang ben. Maar die superdag? Die kan morgen wel zijn.'
Wio Joustra

