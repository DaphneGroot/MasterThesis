	Van Amerongen (Hollandse Signaal) in spoor van Verwaayen naar telecomconcern Lucent; 'Nederlanders zijn absoluut populair bij Amerikanen'
	Van onze verslaggever
Lucas van Grinsven

HENGELO
Met zijn donkerblauwe blazer en ronde brilletje zou Eric van Amerongen (43) niet misstaan als advocaat of notaris in de provincie, maar eerste indrukken kunnen bedrieglijk zijn. Dit is de man die de Amerikaanse telecomgigant Lucent Technologies heeft benoemd als zijn belangrijkste vertegenwoordiger in Europa, Afrika en het Midden-Oosten, belast met de leiding over 12 duizend werknemers.
Managers komen in soorten en maten en Van Amerongen is het type dat geruisloos is komen bovendrijven, om vervolgens zijn kans te grijpen. Geholpen door een beetje geluk verzeilde hij al op zijn 28ste in het Nederlandse directieteam van de Amerikaanse fabrikant van telecomapparatuur ITT. Hij zweefde verder omhoog en werd directeur van de Nederlandse vestiging, inmiddels overgenomen door het Franse Alcatel: 33 jaar oud en de baas van duizend medewerkers.
'Als je me toen had gevraagd of ik had gedacht dat ik over tien jaar zo'n hoge post bij Lucent zou krijgen, had ik misschien een vermoeden gehad. Maar voor die tijd beslist niet,' zegt hij. Zes jaar geleden ruilde hij het Haagse Alcatel in voor Hengelo waar hij de hoogste baas werd bij Hollandse Signaal, toen net overgenomen door het Franse Thomson. Daar ruimt hij momenteel zijn bureau uit. Hem wacht een nieuw kantoor in Hilversum en een nieuw huis plus aanlegstijger in Nieuw-Loosdrecht.
Jong vindt hij zichzelf allang niet meer. 'Toen ik 33 was, ja, toen was ik een jonge directeur. Maar het is hetzelfde als op jonge leeftijd kinderen krijgen. Je blijft altijd een jonge vader, maar wordt intussen wel ouder.'
Van Amerongen is de tweede Nederlander die Lucent in korte tijd aan de haak heeft geslagen voor een topfunctie. Ben Verwaayen, de directeur van PTT Telecom, werd deze zomer opgenomen in de raad van bestuur als verantwoordelijke voor alle activiteiten van Lucent buiten de Verenigde Staten.
Nederlanders zijn populair bij Amerikanen, want Nederlanders zijn 'absoluut pro-Amerika', zegt Van Amerongen. Tegelijkertijd zijn Nederlanders ook 'pro-Europees' en zij kennen de subtiele en minder subtiele verschillen tussen de vele nationaliteiten op dit continent. Bovendien worden Nederlanders door inwoners van grote naties met welwillende nieuwsgierigheid benaderd, zoals hottentotten door ontdekkinsgsreizigers, of Denen door Duitsers. 'Niemand stoort zich aan een Nederlander. Dat is mij ook opgevallen bij Thomson. Niemand vindt Nederland dominant.'
Wat niet wil zeggen dat de nieuwe regiodirecteur van Lucents netwerksystemen per se een Nederlander moest worden, netzomin als Nederland de ideale vestigingsplaats is voor Lucent Europa. Dat het Europese hoofdkwartier niettemin in Hilversum staat, is puur toeval. Het is nu eenmaal de plek waar Philips' telecommunicatie-infrastructuur was gevestigd, voordat het Amerikaanse telefoonbedrijf AT&T dat onderdeel overnam.
Lucent is op zijn beurt recent afgesplitst van AT&T. Lucent neemt de hardware van het telecombedrijf voor zijn rekening en maakt telefooncentrales, telefoonchips en bedrijfscentrales. Vorig jaar had het concern een wereldwijde jaaromzet van 23,8 miljard dollar en 121 duizend medewerkers. In Amerika is het de onbetwiste nummer n, en wereldwijd levert Lucent aan 23 van de 25 grootste telecombedrijven. In Europa staat het bedrijf nummer drie of vier, na Siemens, Alcatel, en wellicht Ericsson.
Wat Van Amerongen hielp bij zijn benoeming is dat hij al jarenlang bevriend is met Ben Verwaayen, die ook al een zijn superieuren was bij ITT. 'Nu wordt hij opnieuw een van mijn bazen. De overige bestuursleden hebben hem natuurlijk gevraagd om een oordeel over mij', zegt Van Amerongen.
De aanstellingen van de twee Nederlanders hebben verder niets met elkaar te maken. Verwaayen is deze zomer niet bezig geweest zijn agenda om te keren. Er bestaat geen Dutch maffia die elkaar de hand boven het hoofd houdt. Het bewijs levert Van Amerongen door te onthullen dat Lucent hem al anderhalf jaar geleden had benaderd voor dezelfde functie. 'Een directeur op deze post en met mijn leeftijd wordt nu eenmaal heel vaak gebeld', zegt hij.
Zes jaar lang reageerde hij vrijwel altijd met een afgemeten 'njet' op hofmakerij, totdat er deze zomer een aardige aanbieding langs kwam - niet van Lucent. Verrast bemerkte hij bij zichzelf dat hij de boot niet meer afhield. 'Het begon te kriebelen. Het is net alsof je op een gegeven moment begint te overwegen een auto te kopen. Dan koop je er n.' Lucent kwam opnieuw langs, en na een paar slapeloze nachten waarin hij tobde welke van de twee aanbiedingen te accepteren, wonnen de Amerikanen.
Zoals Verwaayen indruk heeft gemaakt met zijn strategische acquisities en allianties (onder andere met AT&T) die het kleine PTT Telecom groter hebben gemaakt in Europa, zo heeft Van Amerongen ook een reputatie, namelijk dat hij bekwaam met het snoeimes overweg kan.
Bij Alcatel hakte hij maar liefst negenhonderd werknemers weg tot het bedrijf niet meer dan vierhonderd medewerkers overhad. Bij Hollandse Signaal kon hij die vaardigheid opnieuw in de praktijk brengen toen de Berlijnse muur viel en defensieuitgaven drastisch werden teruggeschroefd. De werknemersbestand van Signaal kromp door drie saneringsrondes van vijf-tot drieduizend medewerkers.
Van Amerongen zegt snijden geen favoriete bezigheid te vinden. Daarin staat hij niet alleen - de meeste directeuren prefereren het opbouwen van een onderneming - maar Van Amerongen lijkt door zijn bescheiden presentatie zelfs het tegenovergestelde van een medogenloze snoeier. Zelf verklaart hij zijn reorganisatietalent door zijn toewijding.
'Bij Alcatel reed ik iedere twee weken in de namiddag naar de fabriek Hoogeveen om persoonlijk aan de medewerkers uit te leggen hoe de situatie was.' Dat die aanpak werkte, bleek volgens hem toen hij bij Signaal hetzelfde mocht doen op een ledenvergadering van CNV, terwijl de vakbondsbestuurder zonder tegenspraak toekeek. 'Als je je kwetsbaar opstelt, krijg je begrip en respect; als je voor de troepen gaat staan en je emoties laat zien.'
Bij Lucent is zijn missie niet om te snijden, maar om te bouwen. 'Ik moet belangrijke groei in Europa realiseren,' zegt hij. De telecomindustrie groeit als kool, dus op het oog lijkt dat geen probleem. Maar schijn bedriegt, want de bedrijfstak ondergaat een ingrijpende face lift waarin het produceren en verkopen van software langzamerhand de scepter overneemt van hardware. Dat Lucent met soortgelijke problemen kampt, is evident,' zegt hij.
'Maar ik laat me door Lucent niet inhuren als een slachter, als uitvoerder van beleid dat ik niet zelf heb helpen vormgeven,' voegt hij er strijdlustig aan toe. Het is waarschijnlijk geen holle frase. Van Amerongen heeft zich bij Signaal niet alleen bewezen als snoeier, maar ook als vastberaden, zoniet koppige, kapitein, die niet zwichtte voor de druk om te diversificeren in civiele technologie, met alle risico's en hevige concurrentie die daarbij horen.
De producten van Hollandse Signaal en van Lucent lijken verdacht veel op elkaar, in beide gevallen gaat het om communicatieapparatuur. Alleen de markten zijn volstrekt verschillend. Die leemte is voor van Amerongen eigenlijk geen leemte, omdat hij zijn ervaring bij Alcatel kan aanspreken. Wel is de telecommarkt in zes jaar tijd dramatisch veranderd.
De liberalisering is inmiddels zover gevorderd dat er een groot aantal nieuwe klanten is bijgekomen, die bovendien maar n ding willen: de beste en nieuwste producten en diensten tegen de laagste prijs, of het nu om vaste telefonie, mobiele telefonie of internet en data gaat. Voorwaarde is wel dat de leverancier lokaal service verleent.
Dat is wel even wat anders dan vijf jaar geleden toen leveranciers op de eigen thuismarkt een streepje voor hadden. 'Denk maar niet dat Libertel nu nog genteresseerd is of zijn telefooncentrales worden gemaakt in Nederland of in New Jersey.' De gevestigde Franse PTT zal wellicht een voorkeur houden voor Alcatel, maar als de concurrentie op 1 januari 1998 losbarst, zullen nieuwe rivalen net zo gemakkelijk kiezen voor niet-Franse bedrijven, voorspelt hij.
Als alles naar wens verloopt blijft Van Amerongen waarschijnlijk niet veel langer dan een jaar of vijf op zijn post. Voor een succesvolle Nederlander is er altijd wel een topfunctie in Amerika weggelegd. Van Amerongen: 'Het is niet ondenkbaar dat de volgende gang richting Amerika gaat.' Niet gek voor een gesjeesde Utrechtse rechtenstudent die op zijn 25ste de kost moest gaan verdienen, omdat zijn studiebeurs wegviel door een familietragedie.

Foto
	Eric van Amerongen: 'Voor de troepen gaan staan en je emoties laten zien.' FOTO XANDER REMKES

