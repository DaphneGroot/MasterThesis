	THRILLERS
	Verrassende finale
Phillip Margolin, advocaat in Oregon, brak vier jaar geleden door met Verdwenen maar niet vergeten. Een knappe rechtbankthriller met een seriemoordenaar die een roos op de borst van zijn slachtoffers achterliet, plus de boodschap: 'Verdwenen, maar niet vergeten.' Na Turow en Grisham was Margolin de zoveelste advocaat die zo nodig een (rechtbank)thriller moest schrijven, maar ook hij bleek geen eendagsvlieg.
Hij werkt nog steeds als advocaat, maar met de schrijverij loopt het ook aardig. Van zijn boeken worden honderdduizenden exemplaren verkocht, Hollywood vecht om de filmrechten, en ook in Nederland boert hij niet onaardig. Margolin is dit jaar uitverkoren om het CPNB-geschenkboek voor de Maand van het Spannende Boek (juni) te schrijven: Rookgordijn. Oplage: driehonderdduizend.
De aandacht is terecht. Ook Margolins nieuwste boek mag er zijn. The Burning Man (Little, Brown and Company, import Penguin Nederland;  37,-; in mei verschijnt het als De Brandende Man bij Meulenhoff) is wat thematiek betreft helemaal niet zo opzienbarend, maar het leest bijzonder vlot weg. En Margolins finales zijn altijd verrassend.
Peter Hale is een jonge advocaat die door zijn vader, zelf een gerenommeerd jurist, na het begaan van enkele blunders voor straf naar een stadje wordt gestuurd. Daar moet hij de advocatuur eerst maar eens goed leren, voordat hij - heel misschien - terug mag komen in de gerespecteerde praktijk van senior. Pa verwacht dat eigenlijk niet; hij schrapt hem alvast uit zijn testament.
In Whitaker treedt Hale is dienst van een oude, morsige advocaat, die hem allerlei onbelangrijke klusjes laat opknappen. Als pro deo-advocaat krijgt hij echter - tegen de zin van zijn baas ('Je bent er absoluut niet klaar voor') - een belangrijke moordzaak toegewezen. Een jonge vrouw is vermoord, een geestelijk labiele jongeman wordt als dader aangewezen en Hale moet hem verdedigen.
Alles wijst erop dat deze Gary Harmon inderdaad schuldig is. Hale lijkt bovendien niet goed genoeg om de doodstraf af te wenden. Is hij d  rom misschien als advocaat aangewezen? Wat steekt erachter? Dan volgt de finale, waarin - als altijd bij Margolin - een geheel nieuwe stok kaarten ter tafel komt. Zeer onderhoudend.
Rolf Bos
Ruwe politievrouw
Er vallen twee dingen op aan het nieuwste boek van Patricia Cornwell. Niet patholoog-anatoom dr. Kay Scarpetta, maar politiechef Virginia West uit Charlotte is de hoofdpersoon in Hornet's Nest ( 44,70). En in tegenstelling tot de bloedserieuze patholoog-anatoom heeft West zowaar last van humor, iets waar de briljante, doch loodzware, kille en donkere Scarpetta-reeks niet in uitblinkt.
De 42-jarige West is in tegenstelling tot de hyperbeschaafde Scarpetta een ruwe, meedogenloze politievrouw, wier woordgebruik vooral wordt gekleurd door 'Goddam it', 'what the hell' en 'motherfucker'
Tot haar ergernis vraagt de vrouwelijke hoofdcommissaris West de ambitieuze journalist Andy Brazil mee te nemen op patrouille, om de verhouding tussen de plaatselijke krant en het politiekorps te verbeteren.
De onevenwichtige relatie tussen de geharde, kettingrokende en junkfood etende West en de gevoelige gezondheidsfreak Brazil verbetert als de politiechef merkt dat ze de journalist aan haar kant heeft. Langzaam wint hij haar vertrouwen met gedegen artikelen over het korps. Maar hun broze verstandhouding wordt op de proef gesteld als blijkt dat de inside-informatie die hij verzamelt, uitlekt naar het plaatselijke televisiestation.
Hornet's Nest is een bewijs van de veelzijdigheid van Cornwell, juist omdat het in zo'n totaal andere stijl is geschreven dan de Scarpetta-reeks, die steeds meer een afspiegeling van haar eigen leven leek te vormen. Cornwell heeft zich ontworsteld aan het ijzeren stramien van de serie, met een detective van hetzelfde hoge niveau.
Voor wie de intensiteit en de beklemming van de Scarpetta-reeks mist in het veel luchthartiger Hornet's Nest, biedt de achterflap troost. In oktober dit jaar komt de achtste Scarpetta uit, belooft de uitgever: Unnatural Exposure.
Steffie Kouters
Vertaald:
- Bruce Alexander: Dood op de golven (Watery Grave). De blinde rechter Sir John Fielding wordt in het zeventiende-eeuwse Londen geconfronteerd met een moord op een fregat (De Boekerij;  34,90).
- John Sandford: Oog om oog (Sudden Prey). Een nieuw avontuur van de onconventionele politieagent Lucas Davenport, op wie dit keer een ontsnapte moordenaar wraak wil nemen (Bruna;  32,90).
Paperback:
- Dick Francis' To the Hilt. De kleinzoon van een Schotse graaf moet de brouwerij van zijn stiefvader zien te redden, omdat een directeur er met de kas vandoor is (Michael Joseph, import Penguin Nederland;  29,55).

