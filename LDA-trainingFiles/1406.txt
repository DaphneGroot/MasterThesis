	Koersen Tokyo zakken voor derde maal ver terug
	Reuter
TOKYO
Voor de derde achtereenvolgende dag zijn de aandelenkoersen op de effectenbeurs van Tokyo hard naar beneden gegaan. Donderdag kelderde de Nikkei-index van 225 fondsen met 606,51 punten tot 18.037,87. Door de daling, die 3,25 procent bedraagt, kwam de beursindex op het laagste peil sinds november 1995 terecht.
Woensdag daalde de Nikkei-index met 1,14 procent en dinsdag met 2,9 procent. Toenemende bezorgheid over de economische ontwikkelingen in Japan staat aan de basis van de koersdalingen op de beurs.
De beleggers zijn meer en meer de mening toegedaan dat de Japanse economie moeilijke tijden tegemoet gaat. Ze baseren hun mening op de plannen van de regering om de belastingen te verhogen teneinde het begrotingstekort te verminderen. Daardoor zou het aarzelende herstel van de economie al in de kiem worden gesmoord.
Op de eerste vier beursdagen van het nieuwe jaar is de Nikkei-index al met 1287 punten gezakt. Dat komt neer op een daling van 6,7 procent. Een Japanse effectenanalist ziet het allemaal niet zo somber in. Het aanbod van aandelen heeft volgens hem een technisch karakter. 'De marktpartijen gaan ervan uit dat de koersen zo ver moeten dalen als mogelijk is. Daarna is de enige richting omhoog'.

