Brigitte Kaandorp.
Brigitte Allegonda Maria Kaandorp (Haarlem, 10 maart 1962) is een Nederlandse cabaretière.
Biografie.
Kaandorp groeide op in Haarlem in een rooms-katholiek gezin als derde van vier kinderen. Ze doorliep de lagere Sint Willibrordusschool in Haarlem. Haar middelbareschooltijd bracht ze door op het Triniteitslyceum aldaar. Ze begon op de middelbare school met gymnasium bèta maar deed eindexamen atheneum A. Ze studeerde gedurende tweeënhalf jaar Nederlands aan de Universiteit van Amsterdam maar rondde deze studie niet af. In deze periode trad ze met zelf geschreven nummers al regelmatig op in cafés, jongerencentra en voor studenten. Een week nadat ze met haar studie gestopt was, won ze het Camerettenfestival.
Loopbaan, stijl en prijzen.
Nadat ze in 1983 het Camerettenfestival won, brak ze vervolgens met "Kouwe drukte" in 1990 definitief door. Kaandorp maakte haar eerste shows in nauwe samenwerking met haar oudste broer Peter, later nam Bert Klunder die rol over. Met Klunder stond ze in "Miss Kaandorp - Brigitte de musical". Klunder regisseerde ook diverse shows van Kaandorp. Na zijn dood in 2006 kwam de regie van de shows in handen van Jessica Borst.
Haar populariteit is voor een groot deel te danken aan haar absurdistische stijl. Ze wisselt hilarische stunts af met gevoelige liedjes. Dikwijls gebruikt ze het overslaan van haar stem in haar zangtechniek. Zij vindt het niet haar missie de wereld te verbeteren, maar wel te entertainen, met hier en daar het raken van een gevoelige snaar.
Zij won vele prijzen, waaronder de Gouden Harp (2006). Op 28 maart 2009 is zij benoemd tot Officier in de Orde van Oranje-Nassau.
Instrumenten.
Kaandorp zingt en begeleidt zichzelf op diverse muziekinstrumenten waaronder de piano, accordeon en de ukelele.
Boek.
In 2012 verscheen het boek "Dit is een meezinger: groot lees- en liedboek: (om mee mee te zingen)", met daarin een aantal van haar liedteksten met bijbehorende bladmuziek. En vooral veel "nuttige" andere informatie.
Privé.
Kaandorp is getrouwd en heeft twee kinderen, beiden uit een eerdere relatie.
