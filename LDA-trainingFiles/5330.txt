	Tocht laat zien hoe zuiver sport kan zijn
	Van onze verslaggever
Voor iets meer dan de helft van ruim zestienduizend schaatsers was de Bonkevaart zaterdag niet te ver weg en dankzij hun geslaagde missie leerde Nederland op 4 januari 1997 de essentie van sport andermaal kennen. De schoonheid van de zware fysieke inspanning schuilt niet in een titel, een bokaal of een kruisje, maar in de overwinning op de eigen geest.
Sinds zaterdag weet iedere Nederlander ook dat spruitjes kweken een heus beroep is, met dank aan Henk Angenent die als eerste in Leeuwarden aankwam en eeuwige roem vergaarde. Maar de echte strijd werd geleverd in de uren daarna, door de duizenden toerschaatsers en in het bijzonder door hen die vele uren in de duisternis worstelden om de bevroren weg naar Leeuwarden te vinden.
De 15de Elfstedentocht was een heel zware en dat was goed, want het mythische beeld waarmee vele Nederlanders opgroeiden, werd in 1985 en '86 ernstig geweld aangedaan. Wie kende niet de anekdotes over afgevroren tenen en oren en wie zag niet de Polygoon-beelden van gestrande rijders die in de nachtelijke uren uit sneeuwduinen werden gered? Van die heroïek en dramatiek was echter weinig terug te vinden toen midden jaren tachtig tweemaal de tocht werd uitgeschreven.
Bijna negentig procent van de deelnemers toerde in 1985 en '86 onder een vriendelijk voorjaarszonnetje naar Leeuwarden. Ongekend hoge percentages in de historie van de tocht der tochten. Het gevolg was een massale aanmelding van leden bij de vereniging De Friesche Elf Steden, want wie had aan de buis niet vastgesteld dat hij of zij dit ook makkelijk zou kunnen volbrengen?
Wellicht daarom namen vrijdag ruim zestienduizend mensen monter en hooguit een tikkie verontrust door de straffe noordoostenwind hun stempelkaart in ontvangst. Een dag later toonde Nederland zich andermaal schaatsgek, maar leerde en passant wat het sinds 1985 even was vergeten: de Elfstedentocht is een survivaltocht op ijzers. Let wel: het was een zware tocht, geen barre tocht, zoals in 1963. Hoeveel schaatsliefhebbers stelden zaterdag aan de beeldbuis vast dat ze gelukkig het verstand hadden laten zegevieren?
De tranen, het bloed en de wonden getuigden onmiskenbaar van zuivere dramatiek en oprechte emotie, maar of zij de reflectie waren van grootse sportprestaties mag betwijfeld worden. Toen tegen het middernachtelijk uur Henk Angenent werd geconfronteerd met de opmerking dat op dat moment collega's van hem nog finishten, lag de winnaar een afkeurend nee op de lippen. Uit respect verkoos Angenent evenwel een even veelzeggend zwijgen.
Henk Angenent schaatste van Leeuwarden naar Leeuwarden en zag hoe dik elf uur later agenten een man de laatste honderd meter letterlijk over het ijs sleepten, teneinde het slachtoffer aan zijn verdiende kruisje te helpen. De ambivalente gevoelens klonken ook in de stem van de tv-reporter die in Bartlehiem een leeggestreden volhouder aarzelend tot inkeer probeerde te brengen en uiteindelijk tot een bezorgd 'succes' besloot toen de schaatser liet weten zijn martelgang voort te zetten.
De strijd die Angenent en zijn companen gedurende zeven uur lieten zien was puur en een welhaast verfrissend voorbeeld aan cracks die in andere takken van sport, opgezweept en verblind door commerciële belangen, op goud en geld jagen. Op het hoogste niveau, waar de strijd het hevigst is, bleken marathonschaatsers nog begrippen als collegialiteit en sportiviteit hoog in het vaandel te voeren.
'Stoppen' riep Angenent toen Piet Kleine, in die fase van de strijd zo mogelijk de meest gevreesde man in de kopgroep, ten val kwam. En er werd gestopt. Winnen is alles, maar niet als het ten koste gaat van een collega met pech. Erik Hulzebosch, de gedoodverfde winnaar die verloor, barstte teleurgesteld in snikken uit en noemde het de mooiste dag van zijn leven.
Het gelukkigst waren zonder twijfel de leden van het Elfsteden-bestuur, toen Piet Kleine als vijfde over de finish gleed. Dat maakte de beslissing om de Drent te diskwalificeren iets minder pijnlijk, al is het ontbreken van zijn naam in de Elfsteden-kronieken een bitter lot voor de veteraan die de strijd lang dicteerde. Hoe bizar ook: het feit dat hij niet als eerste de finish passeerde, mag een troost heten voor Kleine, want clementie zou wedstrijdleider Van der Ham ook in dat geval niet hebben getoond.
Vanuit het oogpunt dat de regels heilig zijn, beging Van der Ham de fout om Kleine niet direct na het gemiste stempelhokje in Hindeloopen van het ijs te halen. Dat zou tot hevige ruzies en een publieke discussie hebben geleid zoals ooit na de verzuimde wissel van Jan Bols. Bovenal zou het echter de wedstrijd een ander, eerlijker, verloop hebben gegeven. Kleine speelde in de koers namelijk een beslissende rol.
Het hoge tempo dat Kleine met zijn vele kopwerk stimuleerde, maakte demarreren voor zijn collega's bijkans onmogelijk. En toen Henk van Benthem toch een serieuze poging deed, speelde Kleine, in samenwerking met Verduin, een essentiële rol bij het verijdelen van de solopoging. Dat geen van de schaatsers zich na afloop beklaagde en allen pleitten voor clementie voor Kleine, zegt veel over de sfeer die in marathonschaatsen gewoon is.
Niettemin lijkt het raadzaam om voor de wedstrijdrijders in de toekomst een adequatere registratie te hanteren dan de nu gebruikte stempelkaart. Dat voorkomt teleurstelling en irritatie onder een groep schaatsers die zaterdag toonde dat sport in al zijn eenvoud daadwerkelijk een van de mooiste bijzaken in het leven is.
Wybren de Boer

Foto
	De kopgroep bij Bartlehiem, van links af: Hulzebosch, Van Benthem, Angenent, Verduin, Kleine en Stam. FOTO BERT VERHOEFF - DE VOLKSKRANT

