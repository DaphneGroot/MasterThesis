	Aantal flexibele banen steeg ook in 1996 fors
	Van onze verslaggeefster
AMSTERDAM
Het aantal flexibele banen is ook vorig jaar weer fors gestegen. De helft van de werkgelegenheidsgroei in 1996, met 120 duizend personen, is afkomstig van flexwerkers. Dat blijkt uit de Enquête Beroepsbevolking van het Centraal Bureau voor de Statistiek (CBS).
Flexwerkers zijn werknemers die een wisselend aantal uren werken of een arbeidscontract hebben van minder dan één jaar. Inmiddels werkt 10 procent van de werknemers op flexibele basis. In 1993 was dat nog 7,4 procent. Het CBS concludeert uit de gegevens dat de flexibilisering van de arbeidsmarkt 'in hoog tempo doorzet'.
In voorgaande jaren werd de groei van het aantal flexwerkers verklaard uit de benarde economische situatie. Die zou werkgevers kopschuw maken om mensen in vaste dienst te nemen. Maar werkgevers blijven karig met het aanstellen van mensen in vaste dienst, ook nu de economie weer op volle toeren draait.
Vooral vrouwen profiteerden van de banengroei. De helft van de vrouwen tussen de 15 en 64 jaar behoort nu tot de beroepsbevolking. In 1971 waren dat nog maar drie van de tien vrouwen. Het minst profiteerden de allochtonen en laag opgeleiden van de banengroei. Van de allochtonen was vorig jaar 18 procent werkloos, tegen 6 procent van de autochtonen. Ook laag opgeleiden zijn weinig gewild.
De positie van laag opgeleiden bleef onveranderd slecht. De werkloosheid onder mensen met alleen basisschool is twee maal zo hoog als onder de totale beroepsbevolking.
Nergens in Europa groeit de werkgelegenheid zo snel als in Nederland. In personen gerekend groeide de werkgelegenheid met 120 duizend mensen die werk vonden voor twaalf uur per week of meer. Omdat steeds meer mensen in deeltijd werken, ligt het aantal fulltime banen dat erbij kwam, waarschijnlijk wat lager.
De daling van de werkloosheid bleef in 1996 beperkt. Slechts veertigduizend werklozen ruilden hun uitkering om voor een baan. Dat komt doordat de groei van de werkgelegenheid maar een fractie groter is dan de groei van het aantal nieuwkomers op de arbeidsmarkt.

