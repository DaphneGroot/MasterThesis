Groep van Acht.
De Groep van Acht of G8 (Eng. "Group of Eight") was een intergouvernementeel forum van acht vooraanstaande industriële staten. Sinds het begin van de kredietcrisis in 2007 en de Europese staatsschuldencrisis in 2010 hadden de G7-landen weer regelmatig overleg zonder Rusland. Sinds 18 maart 2014 is er na het schorsen van Rusland geen G8-overleg meer. De G-landen houden jaarlijks een bijeenkomst waar economische en politieke zaken besproken worden.
Oprichting.
In 1975 werd de G6 opgericht, welke vanaf 1978 als G7 door het leven gaat. Vanaf 1998 bestond ook de G8, dit was de G7 met Rusland. De groep is vooral gericht op economische en financiële onderwerpen. Maar de afgelopen jaren is er ook steeds meer aandacht voor politieke en veiligheidsproblemen en komen ook milieuthema's aan bod. De G-landen verenigen de economisch sterkste staten en hebben daardoor een grote invloed op de gang van zaken.
Leden.
Groepsfoto van de staatsleiders van de G8-landen tijdens de conferentie in Duitsland in 2007.
De groep begon in 1975 als G6, een informele bijeenkomst van de leiders van de zes belangrijkste industriestaten. De groep omvatte het Verenigd Koninkrijk, Frankrijk, Duitsland, Italië, Japan en de Verenigde Staten. De G7 werd gevormd toen Canada in 1976 lid werd. Vanaf 1998 zijn er regelmatige bijeenkomsten met Rusland, waarmee de G8 een feit werd.
Sinds 1977 wordt ook de Europese Unie uitgenodigd, waardoor men soms al wel over de G9 spreekt. De nieuwe industriemachten China, India en Brazilië nemen op beperkte schaal ook deel aan het overleg.
Jaarlijkse bijeenkomsten.
In de onderstaande tabel wordt een overzicht gegeven van de topconferenties van de G7 (eerst G6) en de G8 die jaarlijks worden georganiseerd. Het voorzitterschap wordt jaarlijks toegekend aan één van de lidstaten. Het land dat het voorzitterschap bekleedt wordt belast met de organisatie van de conferentie en levert de gastheer of gastvrouw voor het gebeuren. De cijfers in de eerste kolom verwijzen verder naar artikelen met bijkomende informatie over de specifieke conferenties.
Kritiek.
Protest bij de G8-top in Schotland, 2005.
De groep is het mikpunt van felle kritiek uit andersglobalistische hoek. De groep, die achter gesloten deuren bijeenkomt, zou ondemocratisch zijn: ze neemt beslissingen met wereldwijde economische gevolgen, terwijl de deelnemende staten slechts een minderheid van de wereldbevolking vertegenwoordigen. De bijeenkomsten worden vaak vergezeld van andersglobalistische demonstraties, zoals ook tijdens de G8-top van 2005.
