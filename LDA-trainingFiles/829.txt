	Tony Blair maakt Labour acceptabel voor de conservatieve pers
	Van onze correspondent
Bert Wagendorp
 LONDEN
Toen Sir Nicholas Lloyd, toenmalig hoofdredacteur van de tabloid Daily Express, op de avond van de Britse verkiezingen van 1992 naar een feest ging waar de Conservatieven hun overwinning vierden, kwam Margaret Thatcher op hem af en schudde hem hartelijk de hand. 'Niet zíj hebben gewonnen', zei Thatcher met een verwijzing naar haar partijgenoten, 'maar júllie.' Jullie, de tabloids, bedoelde de voormalige premier.
'It's The Sun Wot Won It', kopte de grootste tabloid (oplage vier miljoen) een dag later trots. De grote conservatieve tabloids, The Sun, de Daily Mail en de Daily Express speelden in 1992 een beslissende rol in de verkiezingen, daarvan was niet alleen Thatcher overtuigd. 'De hoofdredacteuren van de tabloids zijn de ware helden van de campagne', zei Lord McAlpine, destijds penningmeester van de partij. 'Zij hebben de Labourpartij te kijk gezet, belachelijk gemaakt en vernederd.'
Ook voor Robert M. Worcester, directeur van het gezaghebbende opinie-onderzoekbureau MORI, staat vast dat 'de drie Tory-tabloids op het laatste moment voor een beslissende verschuiving hebben gezorgd'. Bij MORI dachten ze op de ochtend van de verkiezing nog dat Labour gemakkelijk zou gaan winnen, twaalf uur later bleek dat een vergissing.
Een hoofdrol in het succesvolle Conservatieve slotoffensief was weggelegd voor The Sun. Onder de lezers van die krant, eigendom van de Australische mediamogul Rupert Murdoch, had Labour negen maanden voor de verkiezingen van 1992 nog een voorsprong van 9 procent. Dat was op de verkiezingsdag zelf veranderd in een achterstand van 8 procent. De 435 duizend extra stemmen die Major daardoor binnenhaalde, waren volgens Worcester beslissend.
'Wil de laatste persoon alstublieft het licht uitdoen?', schreeuwde The Sun op de dag voor de verkiezingen van de voorpagina, als waarschuwing voor wat het land te wachten stond bij een Labour-zege. In de dagen daarvoor hadden de grote drie hun lezers gewaarschuwd dat onder Labour 'tienduizenden immigranten' het land zouden overstromen, dat de belastingen weer astronomische hoogten zouden bereiken en de vakbonden Groot-Brittannië weer in een wurggreep zouden nemen.
Geen wonder dus dat de nieuwe Labourleider Blair in de zomer van 1995 een deel van zijn vakantie in Australië opofferde voor een bezoek aan Rupert Murdoch. Geen wonder dat Blair vorig jaar zelfs speciaal naar Australië vloog om daar een conferentie van News International, Murdochs media-multinational, toe te spreken.
Blair besefte dat The Sun een beslissende rol kon spelen in zijn ambities om John Major als premier op te volgen en dat hij in elk geval moest proberen de intense haat die die krant jegens zijn voorganger Kinnock had uitgestraald wat te temperen. Murdoch leek niet onwelwillend jegens de gematigde nieuweling; in 1995 en 1996 verschenen in geen enkele Britse krant zoveel stukken van de hand van Tony Blair als in The Sun of de zondagse variant daarop, News of the World.
Voor Nicholas Lloyd was dat geen verrassing. 'Murdoch geeft altijd prioriteit aan zijn zakelijke belangen, boven zijn principes. Hij wil daarom graag een deur openlaten naar een mogelijke Labourregering, wat ook heel verstandig is. En daarnaast staat hij nu eenmaal graag aan de kant van de winnaars. In Engeland was hij altijd een Conservatief, in China is hij een communist.'
Hoewel The Sun nog steeds aartsconservatief is, benadert de krant Blair en Nieuw Labour tot dusver tamelijk neutraal; wat binnen de Britse verhoudingen betekent dat Labour niet elke dag op de voorpagina met de grond gelijk wordt gemaakt en dat Major op pagina vier wel eens kritisch wordt benaderd. Dat is voor Blair al een mooi resultaat. Op zijn twee meest recente voorgangers, Kinnock en Foot, werd in de Sun en de andere rechtse tabloids regelmatig pure karaktermoord gepleegd.
Nicholas Lloyd moet er nog om grijnzen als hij aan die tijden terugdenkt. 'Wij ramden onze afkeer van het socialisme erin', zegt hij. 'Wij deden er alles aan om onze lezers te herinneren aan de belastingverhogingen die Labour in petto zou hebben en aan de zegeningen van de privatisering. Wij hielden van Maggie.'
Lloyd, in 1995 aan de kant geschoven als hoofdredacteur wegens de almaar afkalvende oplage van de Express, verklaart de mildere houding jegens Labour ook uit het aantreden van een nieuwe generatie hoofdredacteuren. 'Die jonge jongens lijken wel minder bang voor het socialisme. Wat natuurlijk ook aan Blair is te danken. Die heeft Labour minder angstwekkend gemaakt, meer acceptabel.' Jammer, vindt Lloyd. 'De tabloids zijn grijs geworden, een bleek zootje. Vroeger was het leuker.'
Zelfs onder de rechtse tabloidjournalisten, zegt Lloyd, voel je nu de wens om eindelijk, na achttien jaar Conservatief bestuur, 'de tempel neer te halen'. 'Zo gaat dat. Journalisten jagen in groepen, zoals overal. En de conservatieven zijn prooi geworden.' Het zou Lloyd zelfs niet verbazen als Blair in 1997 zal uitgroeien tot de nieuwe held van de tabloids. 'Die gaat een heldenpers krijgen, zeker. Want iedereen is bang de komende premier tegen zich in het harnas te jagen.'
Robert Worcester, een Amerikaan die voor MORI al zes Lagerhuis-verkiezingen begeleidde, gelooft ook dat de tabloids minder hun stempel op de komende verkiezingen zullen drukken dan in 1992 het geval was. Maar dat heeft volgens hem meer met fouten van de Conservatieven te maken dan met veranderende opvattingen op de redacties. 'Die geloven er alleen niet meer in dat ze nog iets aan een nederlaag van de Conservatieven kunnen doen.'
'In de zomer van 1990 had Labour een voorsprong van 27 procent', zegt Worcester. 'Daarop vervingen de Conservatieven Thatcher door Major en eenderde van alle kabinetsleden en veranderden ze van politiek. Dat zorgde voor een ommekeer. Maar nu, nu de achterstand al meer dan een jaar ruim 20 procent bedraagt, hebben ze helemaal niets gedaan. Ditmaal is Labour handelend opgetreden. Je ziet in die partij geen vakbondsbazen meer, de loony left is door Blair uitgerangeerd. De tabloids hebben daardoor ook domweg minder items waarop ze Labour kúnnen aanvallen.'
Toch zal Tony Blair niet met een gerust hart naar bed gaan, voor rond 1 mei de verkiezingsuitslag vaststaat. Want feit blijft dat 70 procent van de nationale Britse pers Conservatief georiënteerd is en dat het Centraal Bureau van de Conservatieve Partij sterke banden blijft onderhouden met dat deel van de kranten.
Veel van de voor Labour beschadigende verhalen in de aanloop naar de stemming van 1992 waren afkomstig uit de koker van die alom gevreesde en zeer geraffineerde verkiezingsmachine. Central Office schuwde in het verleden niet samen te werken met Conservatieve sympathisanten binnen de geheime dienst, om aan compromitterend materiaal te komen en dat vervolgens door te spelen aan bevriende journalisten.
Worcester: 'Het blijft afwachten in dit vreemde land, waar je bijna uitsluitend partijgebonden journalisten hebt. De uitslag in 80 procent van de kiesdistricten staat vast. Dat betekent dat in de resterende 20 procent wordt beslist over de uitslag. Er hoeft daar maar een relatief kleine verschuiving plaats te vinden, om de Conservatieven alsnog aan de zege te helpen. Omdat de meerderheid van de pers conservatief is, betekent dat dat Blair zich geen enkele fout kan permitteren. Want dan springen ze hem toch weer naar de keel.'

