	Twijfel aan waarde euro jaagt beleggers weg uit gulden en mark Dollar en pond gaan hard omhoog
	Van onze verslaggever
AMSTERDAM
Dollar en pond winnen steeds meer terrein op de Europese valuta die over twee jaar zeker opgaan in de euro: de gulden, de Duitse mark en de Franse franc. Het Britse pond doorbrak donderdag op de wisselmarkt kortstondig de grens van drie gulden. De munt sloot uiteindelijk op 299,15 cent. Het is ruim vier jaar geleden, aan de vooravond van de valutacrisis in september 1992, dat het pond zo duur was.
De dollar steeg gisteren tot bijna 1,77 gulden, de hoogste koers in twee jaar. De Amerikaanse munt werd opgestuwd door de publicatie van nieuwe cijfers in Duitsland, die erop wijzen dat het herstel van de Duitse economie zeer traag verloopt.
De werkloosheid is gestegen tot een na-oorlogs record en de groei blijft onder de verwachtingen, waardoor de begrotingsproblemen van de regering-Kohl verscherpt dreigen te worden. Ook de ziekte van de Russische president Jeltsin duwde de dollar omhoog. In tijden van politieke onzekerheid fungeert de dollar als vluchthaven voor internationale beleggers.
Maar naast deze incidentele factoren, profiteren dollar en pond van de schier onafwendbare komst van de EMU, de Economische en Monetaire Unie, in 1999 en de vervanging van de nationale valuta van de lidstaten door de euro, de Europese munt. De financiële markten vrezen dat de euro een minder harde munt zal zijn dan de Duitse mark en de gulden nu. Internationale beleggers lopen daarop vooruit door hun tegoeden in deze valuta om te zetten in dollars en ponden.
De vrees voor een zwakke euro wordt vooral gevoed door het vooruitzicht dat de EMU met een groot aantal lidstaten van start zal gaan. En juist de deelname van de zuidelijke Europese landen - Spanje, Portugal en Griekenland - brengen de financiële markten aan het twijfelen over de stabiliteit van de nieuwe Europese munt. Sinds augustus vorig jaar profiteren dollar en pond van deze 'vlucht uit de EMU'. Op dat moment stond de dollar nog op 1,65 gulden.
De opmars van het pond sinds de zomer is nog spectaculairder. De koers van de Britse munt schommelde toen nog rond de 2,55 gulden en is sindsdien dus bijna 20 procent gestegen. De rol van het pond als vluchtvaluta wordt gevoed door de groeiende overtuiging in de financiële wereld dat Groot-Brittannië niet meedoet aan de EMU in 1999, denkt drs Arno Barens van het wetenschappelijk bureau van Van Lanschot Bankiers in Den Bosch.
'Labour stelt zich minder enthousiast op over de EMU. Waarschijnlijk schrijft ook een Labour-regering na een verkiezingsoverwinning een referendum uit over de deelname aan de EMU. En dat draait er zeker op uit dat de Britten tegen zijn en dus niet meedoen.'
De angst op de financiële markten voor een grote 'kopgroep', een groot aantal landen dat vanaf de start meedoet aan de EMU, verleidde minister Zalm van Financiën eerder deze week tot de geruststellende verzekering dat Nederland voorstander is van een kleine, maar stevige kopgroep van landen met een sterke munt.
Het is het standpunt dat Duitsland en Nederland al jaren verkondigen, maar ditmaal werden de opmerkingen van Zalm door alle internationale persbureaus de wereld ingestuurd als groot nieuws. 'Nederland is nu voorzitter van de Europese Unie en Zalm is dus een van de architecten van het verdrag van Amsterdam. Dat geeft zijn opmerkingen nu een extra lading.'
Maar Barens vindt zelf de 'EMU-vlucht' niet de belangrijkste oorzaak achter de koersstijgingen van dollar en pond. 'Als dat zo was, zou ook de Zwitserse franc omhoog moeten gaan. Maar de Zwitserse munt is gedaald tot onder de 1,30 gulden tegen 1,38 gulden afgelopen zomer.' Daaruit blijkt dat van een omwisseling van marken en guldens in Zwitserse francs geen sprake kan zijn. Wellicht speelt hierbij een rol dat de Zwitserse economie het slecht doet.
De Zwitserse werkloosheid is volgens donderdag gepubliceerde gegevens in december opgelopen tot het naoorlogse record van 5,3 procent van de beroepsbevolking. De malaise is deels te wijten aan de zwakke economie in Frankrijk en Duitsland, de belangrijkste handelspartners van Zwitserland. Maar zeker zo belangrijk zijn de protectionistische instelling van de grote Zwitserse multinationale bedrijven en de kartelafspraken over de verdeling van de markt. Voor dit jaar wordt in Zwitserland een groei van slechts 0,6 procent verwacht. Vorig jaar is de economie zelfs met driekwart procent gekrompen.
De oorzaak van de koersstijging van het pond is volgens Barens veel meer de blakende welstand van de Britse economie. De relatief harde economische groei gaat echter gepaard met een opleving van de inflatie. Volgens de laatste ramingen komt de onderliggende geldontwaarding in Engeland - de hypotheekrente niet meegerekend - uit op 3,3 procent, ruim boven de doelstelling van de Britse regering van 2,5 procent.
Eind oktober vorig jaar heeft de Britse centrale bank de rente al met een kwart procent verhoogd tot 6 procent, maar de financiële markten houden er volgens Barens rekening mee dat een tweede verhoging onvermijdelijk is om de inflatie in de hand te houden. Groot-Brittannië is daarmee het enige land in de westerse wereld waar de rente zou kunnen stijgen. Beleggers die op zoek zijn naar het hoogste rendement worden daardoor automatisch de Noordzee over gedreven.
In veel mindere mate geldt dat ook voor de VS, al is de stijging van de dollarkoers veel gematigder dan die van het pond. Barens: 'Maar de stijging op Wall Street trekt toch ook veel geld naar de VS.' Bovendien zijn de berichten over de Amerikaanse economie de laatste maand optimistischer. Aannemelijk is dat de economie in de VS harder groeit dan tot voor kort werd aangenomen. 'Dat maakt een renteverhoging in de VS waarschijnlijker, terwijl tot voor kort juist rekening gehouden werd met een verlaging.'

Foto
	GRAPHIC: Koers dollar en pond

