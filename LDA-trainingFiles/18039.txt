 AANTAL WERKENDEN IN 1996 VERDER GESTEGEN - CBS. 
 VOORBURG, 23 jan (Reuter) - De omvang van de werkende beroepsbevolking is in 1996 met 124.000 gestegen tot een totaal van 6.187.000, zo blijkt uit cijfers van het Centraal Bureau voor de Statistiek (CBS). 
 "Voor het tweede achtereenvolgende jaar ligt daarmee de werkgelegenheidsgroei boven de honderdduizend," aldus het CBS. 
 Wel wordt daarbij aangetekend dat de groei iets lager was dan in 1995 toen het aantal werkenden nog met ruim 140.000 steeg. Dat verschil valt volgens het CBS echter binnen de onnauwkeurigheidsmarge van de uitkomsten. 
 Werkgelegenheidsenquetes laten volgens het bureau juist tot medio 1996 een iets hogere stijging zien dan in 1995. 
 "Het CBS gaat er daarom van uit dat de werkgelegenheidsgroei in 1996 niet lager was dan in 1995," zo relativeert het CBS. 
 Het herstel van de werkgelegenheid in de afgelopen twee jaren volgt op een periode in 1993 en 1994 waarin er nauwelijks groei was. 
 Ook internationaal gezien is de groei, die voor 1996 neerkomt op twee procent, volgens het CBS opmerkelijk. Tussen medio 1995 en medio 1996 was er in de EU een groei van de totale werkgelegenheid met slechts 0,2 procent. 
 Ondanks de forse groei van de werkgelegenheid is de werkloosheid het afgelopen jaar met slechts ongeveer 40.000 gedaald. 
 Meer mensen melden zich namelijk op de arbeidsmarkt waardoor de totale beroepsbevolking stijgt. 
 Wel steekt de ontwikkeling van de werkloosheid gunstig af bij die van Duitsland, Nederlands belangrijkste handelspartner, waar de werkloosheid het afgelopen jaar steeg. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
