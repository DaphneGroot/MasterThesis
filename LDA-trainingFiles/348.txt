	Hogeschool besteedt deel onderwijs uit aan bedrijven
	Van onze verslaggevers
Jan 't Hart
Hanneke de Klerck
 AMSTERDAM/DEN HAAG
 HBO-studenten installatietechniek aan de hogeschool van Rotterdam en Omstreken kunnen studiepunten verdienen in het bedrijfsleven. De hogeschool geeft daarmee een deel van het onderwijs uit handen.

Na twee jaar onderwijs worden de studenten drie dagen per week werknemer van een bedrijf en gaan ze nog twee dagen naar school. Als ze aantoonbaar in het bedrijf leren, bijvoorbeeld via een interne bedrijfsopleiding, kunnen ze studiepunten krijgen, zegt coördinator installatietechniek N. van Rijk van de Rotterdamse hogeschool. Studiepunten zijn ook te halen door lessen te volgen op andere hogescholen dan die van Rotterdam en omstreken.
Alle vijftien derdejaars installatietechniek doen inmiddels werkervaring op bij bedrijven. Dat gebeurt in het kader van een experiment dat hbo-studenten de mogelijkheid biedt praktijkervaring op te doen in het midden- en kleinbedrijf.
Studenten werken, op basis van een arbeidscontract, volwaardig mee. De traditionele stage vervalt. Oorspronkelijk werd voor een hbo-opleiding op deze manier vijf à zes jaar uitgetrokken, de eerste drie jaar onderwijs en daarna een combinatie van leren en werken. Die variant duurt veel studenten te lang, zegt Van Rijk.
Volgens B. de Weerd van het projectmanagement in Enschedé, dat het experiment begeleidt, hebben studenten vaak geen zin om zo lang in de schoolbanken te zitten. Hij noemt de variant die in Rotterdam ontwikkeld is heel zwaar, maar wijst erop dat het voor studenten motiverend is om tegelijk te werken en te leren.
Ook G. Visser, werkzaam op de afdeling onderwijs van het midden- en kleinbedrijf, is enthousiast over de samenwerking tussen de hogescholen en het bedrijfsleven. Een student kan zijn onderwijsprogramma zo inrichten dat het toegespitst is op de baan die hij heeft, zegt zij. Middelgrote en kleine bedrijven hadden er altijd moeite mee hbo'ers aan zich te binden, maar al tijdens hun studie werken vinden zij vaak wel aantrekkelijk. Het midden- en kleinbedrijf profiteert van de kennis die de beginnende hbo'ers meenemen, zegt Visser. Volgens haar is er geen sprake van dat de hbo-studenten afgestudeerde mbo'ers verdringen. 'Er worden juist nieuwe banen geschapen. Hbo'ers zorgen voor innovatie.'
Ofschoon er nog geen grondige inventarisatie is gemaakt van de vernieuwende werking die hbo'ers in het midden- en kleinbedrijf hebben, zijn de eerste resultaten positief. Vanuit de gedachte dat hoger opgeleiden uiterst waardevol zijn in de kleinere bedrijven bestaat er sinds 1 januari een subsidieregeling waardoor kleine en middelgrote bedrijven een deel van de loonkosten terugkrijgen als ze een hbo'er of een doctorandus in dienst nemen.
Het ministerie van Onderwijs steunt de samenwerking van hbo en bedrijfsleven van harte. Samen met de HBO-raad en het midden- en kleinbedrijf formeert het ministerie binnenkort een projectgroep die nieuwe varianten moet gaan beoordelen van de combinatie leren en werken. Daarbij zal zonder twijfel ook gekeken worden naar de mogelijkheid dat studenten een volledig salaris gaan verdienen, zodat ze geen studiefinanciering meer nodig hebben.
Het experiment past in het streven de studieduur in het hoger beroepsonderwijs terug te dringen. De nieuwe projectgroep zal nagaan welke mogelijkheden er zijn om de combinatie van leren en werken te formaliseren.
'De ondernemer krijgt veel invloed op het vakkenpakket van de student', zegt De Weerd. 'Vakken die de student nog zal volgen, moeten te maken hebben met het werk dat hij voor het bedrijf verricht.'

