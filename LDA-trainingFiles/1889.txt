	Fusie levert energiebedrijven 10 miljoen op
	Van onze verslaggeefster
BLOEMENDAAL
Energie Noord West (ENW) is het eerste jaar van zijn bestaan goed doorgekomen. De fusie tussen vijf regionale energiedistributiebedrijven in Noord-Holland een jaar geleden heeft in het eerste jaar al een besparing van 10 miljoen gulden opgeleverd.
'We zijn zuiniger uit doordat we gezamenlijk kunnen financieren', aldus P. Wilson, directeur van het ENW tijdens een toelichting op de resultaten over 1996.
Volgens de eerste berekeningen, waarbij extra hoge gasverkopen in de laatste koude dagen nog niet zijn meegenomen, heeft het bedrijf vorig jaar ongeveer 75 miljoen gulden verdiend. Daarvan gaat 50 miljoen naar de aandeelhouders, onder meer de gemeente Amsterdam en de provincie Noord-Holland. De rest van de winst wordt toegevoegd aan de reserves. De omzet bedroeg ongeveer drie miljard gulden.
ENW verwacht de komende jaren nog veel meer te zullen profiteren van het samengaan. 'De fusie begint pas. De grote klappen komen nog. In 1997 gaan we scoren en in de jaren erna gaan we echt oogsten', aldus Wilson.
Daarbij komt wel een aantal banen op de tocht te staan. Het bedrijf telt nu nog 3850 werknemers, dat zijn er ongeveer 600 teveel. Met de vakbonden is bij de jongste cao-onderhandelingen afgesproken dat het afbouwen van het personeelsbestand zonder gedwongen ontslagen zal gebeuren. Maar Wilson vreest dat het heel moeilijk zal zijn alle overtollige werknemers te herplaatsen. Volgens Wilson is het saneren van het personeelsbestand het moeilijkste aspect van de overgang naar een vrije-marktsituatie.
Omdat minister Wijers van Economische Zaken de energiesector wil liberaliseren moeten bedrijven als ENW worden klaargestoomd voor de concurrentie. ENW wil met het oog op de komende concurrentie zijn solvabiliteit - het eigen vermogen als percentage van het balanstotaal - verhogen tot 30 procent. Nu bedraagt dat nog 24 procent.
De energiebedrijven, die kort geleden nog onderdeel waren van gemeenten en provincies, zijn niet gewend op de kosten te letten. Niet alleen de personeelskosten moeten omlaag. ENW wil ook beter gaan letten op de inkoopkosten van gas en stroom. De kosten voor de inkoop van olie, gas of kolen maken ongeveer 70 procent uit van de stroomtarieven.
Daarom overweegt het ENW gas uit Engeland te gaan kopen. Over anderhalf jaar komt een pijpleiding in de Noordzee af die het Britse gas naar het Europese vasteland kan brengen. Groot-Brittannië beschikt over enorme gasreserves en verkoopt deze tegen lagere prijzen dan het Nederlandse gasbedrijf, de Gasunie.
ENW hoopt de Gasunie te bewegen om zijn gas in toekomst tegen andere voorwaarden aan te bieden. Niet alleen over de prijs zal dan onderhandeld worden, ook over de duur van het contract moet gesproken kunnen worden, aldus Wilson. 'Ze zijn gewend aan contracten van vijftien jaar. Dat vinden wij erg lang. Want straks kunnen onze grote klanten elders goedkoper terecht.' Wilson zou graag zien dat een contract in 'partjes' gedeeld zou worden zodat contracten korter worden en verlengd kunnen worden.
Ook de elektriciteit die ENW inkoopt moet zo goedkoop mogelijk zijn. Momenteel wordt het grootste deel van de stroom in Nederland door vier grote stroomproducenten geleverd. Met het oog op de liberalisering van de Europese elektriciteitsmarkt moeten deze samengaan in een Grootschalig Productiebedrijf (GPB).
De fusiebesprekingen verlopen echter zeer moeizaam omdat partijen het niet eens kunnen worden over de machtsverhoudingen in een gefuseerd bedrijf. Bovendien moeten zij saneren en vrezen sommige gemeenten dat dat ten koste gaat van de energierekening van de gebonden klanten, de kleinverbruikers. Wilson denkt dat het zeker nog driekwart jaar kan duren voor de fusie rond is.
ENW is voorstander van een GPB ook al zal het, zoals de plannen er nu uitzien, in de eerste vier jaar na de fusie zijn elektriciteit van dat GPB moeten kopen. Omdat de sector kampt met een fikse overcapaciteit, kan het zijn dat de stroom van het GPB duurder is dan stroom van andere producenten. Buitenlandse aanbieders of industriële bedrijven kunnen soms tegen lagere tarieven stroom leveren.

