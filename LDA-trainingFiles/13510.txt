Charles, prins van Wales.
Charles Philip Arthur George, Prins van Wales (Buckingham Palace, Londen, 14 november 1948) is de oudste zoon van koningin Elizabeth II en daarmee de eerste in lijn voor de Britse troonopvolging. Zijn officiële titel is "ZKH de Prins van Wales", of in Schotland "ZKH de Prins Charles, Hertog van Rothesay".
Mocht hij zijn moeder opvolgen dan zou hij constitutioneel koning worden van het Verenigd Koninkrijk, Canada, Australië, Nieuw-Zeeland, Jamaica, Barbados, de Bahama's, Grenada, Papoea-Nieuw-Guinea, de Salomonseilanden, Tuvalu, Saint Lucia, Saint Vincent en de Grenadines, Antigua en Barbuda, Belize en Saint Kitts en Nevis. Hij zal echter niet noodzakelijk de titel "Hoofd van het Gemenebest" erven.
Jonge jaren.
Charles werd geboren in Londen, in Buckingham Palace. Hij was het eerste kind van prinses Elisabeth en prins Philip. Tevens was hij het eerste kleinkind van koning George VI en koningin Elizabeth. De aartsbisschop van Canterbury, Geoffrey Fisher, doopte Charles in het paleis op 15 december 1948. Voor de doop werd water gebruikt uit de Jordaan. Zijn peetouders waren koning George VI (zijn grootvader), koning Haakon VII van Noorwegen (zijn neef), koningin-moeder Mary (zijn overgrootmoeder), prinses Margaret (zijn tante), prins George van Griekenland (zijn grootoom), prinses Victoria Maria van Hessen-Darmstadt (zijn overgrootmoeder), Patricia Mountbatten (zijn nicht) en David Bowes-Lyon (zijn grootoom).
Toen Charles drie was, besteeg zijn moeder, prinses Elizabeth, de troon als Elizabeth II. Charles werd haar troonopvolger en verkreeg enkele titels. Op 2 juni 1953 woonde Charles de kroning bij van zijn moeder tot koningin.
Opleiding.
Charles was de eerste kroonprins die niet geheel privé-onderwijs genoot, maar ook scholen bezocht. Hij voltooide de middelbare school met onder andere de vakken geschiedenis en Frans en studeerde daarna onder andere aan Cambridge University culturele antropologie en archeologie, waarin hij op masterniveau afstudeerde. In een militaire opleiding behaalde hij vervolgens enkele bevoegdheden als vliegenier.
Prins van Wales.
Op 26 juli 1958 werd Charles door zijn moeder benoemd tot prins van Wales. Op 1 juli 1969 vond zijn investituur plaats. In 1970 nam hij zitting in het Hogerhuis. In de jaren 70 woonde Charles een kabinetsbijeenkomst bij en was daarmee het eerste lid van de koninklijke familie sinds koning George I die dat deed. Hij was uitgenodigd door premier James Callaghan om te zien hoe de Britse regering functioneert. Charles nam met de oprichting van "The Prince's Trust" in 1976 steeds meer publieke taken op zich. In 1981 reisde hij naar de Verenigde Staten.
Rond het jaar 1975 ging het idee rond om Charles tot gouverneur-generaal van Australië te benoemen. Als gevolg van een combinatie van een nationalistisch gevoel in Australië en het ontslag van de regering van Australië door de gouverneur-generaal, kwam er niets van het idee terecht.
Charles is de oudste troonopvolger die de titel Prins van Wales draagt. Na Eduard VII en George IV is hij de langste drager van deze titel. Deze records kunnen verbroken worden op 9 september 2017. Als Charles monarch zou worden, zou hij de oudste uit de geschiedenis zijn. De huidige recordhouder is Willem IV. Sinds 2 november 2016 is Charles de oudste kroonprins ter wereld ooit. Zijn voorganger op dit gebied was Oscar Frederik Willem Olaf "Gustaaf Adolf" van Zweden.
Militaire training en carrière.
Naar koninklijke traditie diende Charles in de krijgsmacht. Hij deed dat zowel bij de marine als luchtmacht.
Huwelijk en gezin.
Charles ontmoette Diana Spencer in 1977, terwijl hij haar huis bezocht voor een bezoek aan haar zus Sarah Spencer. In februari 1981 verloofden Charles en Diana zich.
Het gezinsleven speelde zich voornamelijk af op Kensington Palace en in Highgrove House.
Scheiding.
Binnen vijf jaar kwam het huwelijk onder druk te staan. Het leeftijdsverschil (bijna 13 jaar) en de aanhoudende zorgen van Diana over de vorige vriendin van Charles, Camilla Parker Bowles, werden zichtbaar en lieten hun sporen na in het huwelijk. Diana publiceerde Charles' affaire met Camilla in een boek, "Diana, Her True Story". In december 1992 kondigde premier John Major in het parlement de formele scheiding aan. In hetzelfde jaar publiceerde de Britse pers telefoonconversaties uit 1989 tussen Charles en Camilla. Het huwelijk werd op 28 augustus 1996 ontbonden door echtscheiding. Nadat Diana verongelukte op 31 augustus 1997, vloog Charles, samen met haar zussen, naar Parijs om haar lichaam terug te brengen naar Groot-Brittannië.
Tweede huwelijk.
De verloving tussen Charles en Camilla werd aangekondigd op 10 februari 2005. Camilla droeg een ring van zijn grootmoeder, Elizabeth Bowes-Lyon. Charles is het eerste lid van de Britse koninklijke familie dat een burgerlijk huwelijk had in plaats van een religieus huwelijk. Het huwelijk werd op 9 april 2005 voltrokken. Uit dit huwelijk werden geen kinderen geboren. Het huwelijk bracht enige onrust teweeg omdat Camilla gescheiden was. Dat wil zeggen: voor de kerk getrouwd. Na het overlijden van prinses Diana was Charles conform kerkelijk recht weduwnaar. Een kerkrechtelijk vergelijkbare situatie had in 1936 tot de abdicatie van Eduard VIII geleid. De ouders van Charles waren niet aanwezig bij het burgerlijk huwelijk.
Carbuncle Cup.
Prins Charles viel door de jaren heen op door pleidooien voor een meer traditionele architectuur. In 1984 zei hij in een toespraak, dat de sloop- en bouwwoede van het Londense stadsbestuur de hoofdstad meer schade had toegebracht, dan de bombardementen van de Luftwaffe tijdens WOII.
Zijn opmerking dat sommige moderne gebouwen als puisten (carbuncles) de stad ontsieren, leidde tot de instelling in 2006 van de "Carbuncle Cup, een onderscheiding voor het slechtste ontwerp van het jaar.
De prins liet zijn ideeën in praktijk brengen in het dorpje Poundbury in Dorset.
Titels.
Charles is benoemd tot Ridder Grootkruis in de Orde van Oranje-Nassau.
