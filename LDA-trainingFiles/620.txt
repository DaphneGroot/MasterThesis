	Veertig van de 41 'BSE-koeien' zijn opgespoord
	ANP
DEN HAAG
Veertig van de nog gezochte 41 Nederlandse 'BSE-koeien' zijn 'terecht'. Van één dier zijn de beschikbare oormerkgegevens onduidelijk, waardoor tracering nog niet is gelukt. Dat heeft het ministerie van Landbouw vrijdag bekendgemaakt.
De dieren zijn afkomstig van hetzelfde Duitse bedrijf als de veronderstelde moederkoe van het kalf dat onlangs in Duitsland stierf aan de gekkekoeienziekte BSE. Van de indertijd opgekochte kudde hebben de Duitse veterinaire autoriteiten de kopieën van de oormerken naar Nederland gestuurd. Eén kopie blijkt echter niet goed te lezen.  Den Haag heeft de Duitsers om aanvullende informatie gevraagd.
Van opgespoorde koeien zijn er nog tien in leven. Daarnaast lopen er voorzover bekend nog drie nakomelingen rond. In totaal zouden er zeven Nederlandse nakomelingen zijn geweest. De andere dertig beesten en vier nakomelingen zijn geslacht.

