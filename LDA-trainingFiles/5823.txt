Staten-Generaal van het Koninkrijk der Nederlanden.
De Staten-Generaal zijn sinds 1814 de volksvertegenwoordiging, ofwel het parlement, van Nederland. Bij de Grondwet van 1815 werd een tweekamerstelsel ingevoerd en sindsdien bestaat de Staten-Generaal uit de Eerste Kamer en de Tweede Kamer.
Een wetsvoorstel moet door beide kamers worden goedgekeurd: eerst door de Tweede Kamer en vervolgens door de Eerste Kamer. De functies van de twee kamers zijn daarbij in de praktijk verschillend: de Tweede Kamer heeft het recht van amendement en het recht van initiatief, de Eerste Kamer kan een wetsvoorstel enkel goed- of afkeuren.
De leden worden Kamerleden of parlementariërs genoemd, leden van de Eerste Kamer ook wel senatoren.
Documenten.
Kamerstukken, Handelingen van de Eerste en Tweede Kamer der Staten-Generaal en Kamervragen vanaf 1995 zijn te vinden op de website van de Staten-Generaal en ook op officielebekendmakingen.nl, die uit de periode 1814 tot en met 1994 op Staten-Generaal Digitaal.
Geschiedenis.
In het Soeverein Vorstendom der Verenigde Nederlanden van 1814-1815 bestonden de Staten-Generaal der Verenigde Nederlanden uit één Kamer met 55 leden. Leden van de Staten-Generaal werden per provincie door de Provinciale Staten gekozen.
Sinds 1815 zijn er twee Kamers. Vanaf dat jaar had de Tweede Kamer, gekozen door de Provinciale Staten, 110 leden en stemde deze over wetsvoorstellen en mocht die ook zelf indienen. De Eerste Kamer, benoemd door de koning, had 40 - 60 leden, en mocht alleen 'ja' of 'nee' tegen wetsvoorstellen zeggen.
Van 1840 - 1848 had de Tweede Kamer 58 leden. De Eerste Kamer had 20 - 30 leden.
Vanaf 1848 had de Tweede Kamer één lid per 45 000 inwoners, gekozen volgens het censuskiesrecht door de inwoners die voldoende belasting betaalden. De Eerste Kamer had 39 leden, gekozen door de Provinciale Staten.
Na de grondwetswijziging van 1887 telde de Tweede Kamer 100 leden die via honderd kiesdistricten werden verkozen. Het aantal Eerste Kamerleden werd verhoogd naar 50.
Vanaf 1917, voor het eerst bij de verkiezingen van 1918, werd de Tweede Kamer volgens het algemeen kiesrecht voor mannen gekozen door
Tevens werd het districtenstelsel vervangen door een stelsel van evenredige vertegenwoordiging.
Vanaf 1919, voor het eerst bij de verkiezingen van 1922, was er algemeen vrouwenkiesrecht.
Van 1940 - 1945 waren er geen functionerende Staten-Generaal. Van 1945 - 1946 was er een noodparlement.
Sinds 1956 heeft de Tweede Kamer 150 leden, de Eerste Kamer 75.
Bioscoopjournaal uit 1947. Omdat koningin Wilhelmina ziek is heeft zij minister-president L.J.M. Beel gemachtigd om, namens haar, de zitting van de Staten-Generaal te openen en de troonrede uit te spreken.
