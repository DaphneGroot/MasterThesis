Taxon.
Een taxon (meervoud: taxa) is een taxonomische eenheid of taxonomische groep. Het is een groep organismen, die door een taxonoom geacht worden een te onderscheiden eenheid te vormen. Een taxon kan ook zijn: een groep van taxa van een onderliggend niveau, of een deel van een taxon van een hoger niveau. Er zijn dus niveaus te onderscheiden.
Meestal heeft een taxon een naam en een rang, maar dit is geen vereiste. Een taxon bevat organismen (of taxa) waarvan een taxonoom oordeelt dat ze tot die eenheid horen, om redenen die voor de taxonoom van belang zijn.
Volgens het door Linnaeus ingevoerde principe van binomiale nomenclatuur behoren alle benoemde soorten tot een geslacht, en hebben ze een tweedelige naam. Een taxon met een rang lager dan soort krijgt een driedelige naam.
De term "taxon" werd geïntroduceerd op voorstel van H.J. Lam op het Internationaal Botanisch Congres van 1950 in Stockholm, als verkorte schrijfwijze voor "taxonomic group" (= "taxonomische groep"). Dit voorstel werd aangenomen en na de botanici volgden zoölogen en bacteriologen al snel. De zoölogen definieerden de term als "taxonomic unit" (= "taxonomische eenheid").
Het is niet gezegd dat de leden van een taxon op elkaar lijken, alleen maar dat ze overeenkomen in een aantal gemeenschappelijke afgeleide kenmerken. In sommige gevallen lijken ze heel sterk op elkaar: het ene lid van het geslacht havikskruid ("Hieracium") lijkt sterk op de meeste andere leden. In andere gevallen zijn de morfologische verschillen aanzienlijk groter: de heilige lotus ("Nelumbo nucifera") heeft slechts weinig morfologische kenmerken gemeen met de gewone plataan ("Platanus" ×"hispanica"), hoewel beide planten volgens het APG II-systeem tot hetzelfde taxon horen: de orde "Proteales". Dit komt deels omdat een orde ("Proteales") een veel hogere hiërarchisch niveau heeft als een geslacht ("Hieracium"), maar het is geen uniek voorbeeld.
Strikt genomen is ook een clade een taxon; het is een groep die door een taxonoom onderscheiden wordt. De "PhyloCode" verwijst naar de te benoemen clades met de term "taxa".
Er is wel discussie geweest of cultivars en Groepen in het kader van de "International Code of Nomenclature for Cultivated Plants", "ICNCP" niet aangeduid zouden moeten worden met de term "culton", maar dit heeft het niet gehaald.
