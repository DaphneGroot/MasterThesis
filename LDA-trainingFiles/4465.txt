	Leidens onthaal van nieuwkomers
	Omar Boek woonde in de Blauwesteeg, in de Leidse wijk Rapenburg-Zuid. Hij kwam uit Noord-Afrika en was vermoedelijk 'de allereerste niet-Europeaan' die zich in Leiden vestigde. Ommaer Bouck, zoals hij officieel te boek stond, was bovendien een bijzondere nieuwkomer: hij participeerde in de plaatselijke samenleving. Hij nam deel aan een loterij die tot doel had de plaatselijke armen- en ziekenzorg op een hoger peil te brengen. Toen hij zijn lot kocht, schreef hij: 'Ick jonckman uuyt vremde landen/ had ick den oppersten prijs,/ 't soude mij wel gehanden.' In In de nieuwe stad - Nieuwkomers in Leiden, 1200-2000 (Dirk van Eck-Stichting, Postbus 849, Leiden; ÂŸ 34,95) wordt Omar Boek opgevoerd als een 'echt opzienbarend' voorbeeld van een nieuwkomer in de zestiende eeuw. Namelijk: 'een prachtig voorbeeld van datgene dat zich in het middeleeuwse Leiden tot op de drempel van de Nieuwe Tijd heeft ontwikkeld aan opnamebereidheid voor vreemden, die op hun beurt geleidelijk aan steeds meer gingen participeren in die Leidse samenleving'.
Het boek gaat over de integratie van nieuwkomers in Leiden door de eeuwen heen . In een viertal bijdragen schetsen verschillende auteurs hoe de stad werd verrijkt door de komst van vreemdelingen, en ook hoe die vreemdelingen in toenemende mate werden buitengesloten en steeds minder kansen kregen om lid te worden van de plaatselijke samenleving.
In de Middeleeuwen was de drempel nog laag en de territoriale identiteit bescheiden. Een kind van 'allochtone' ouders was in die tijd vanzelfsprekend een geboren Leidenaar. Nu wordt het ingedeeld bij de allochtonen van de tweede of derde generatie. Die ontwikkeling heeft alles te maken met de notie van de natie, of zo men wil: met een opkomend nationalisme, dat zich vooral in de negentiende eeuw in heel Europa begon af te tekenen. Het is een van de rode draden in het boek die moeiteloos kunnen worden doorgetrokken naar de discussies die nu in Nederland worden gevoerd over nieuwkomersbeleid in het algemeen en inburgeringscontracten in het bijzonder.
De vier auteurs, die helaas niet nader worden omschreven, maken beurtelings gewag van de enorme meerwaarde die de komst van vreemdelingen aan de stad Leiden heeft gegeven, en van de problemen waarmee hun vestiging in de loop van de geschiedenis gepaard is gegaan. Het is een beschrijving van bekende, maar vaak ook leerzame ontwikkelingen, vooral waar ze een parallel te zien geven met het heden.
Bijvoorbeeld: de immigratiepolitiek van Floris V in 1277 om ambachtelijk geschoolde gastarbeiders met privileges te paaien, de talrijke vluchtelingen die onder het oprukkende geweld van de Osmanen (Turken) in de veertiende eeuw van de Balkan naar het Westen kwamen, de duizenden Vlaamse textielwerkers die in de zestiende en zeventiende eeuw het fundament legden voor de ontwikkeling van Leiden tot textielstad, en de aantrekkingskracht die de universiteit uitoefende op hooggeleerde buitenlanders.
De nieuwkomers gaven de stad niet alleen een grote economische en demografische vitaliteit, maar ook een sociale en culturele dynamiek. In de Middeleeuwen, schrijft een van de auteurs, was Leiden een multiculturele samenleving avant la lettre. Toen het na de bloeiperiode van 1574-1795 een stuk minder ging, trokken de nieuwkomers weg en bleven ze weg doordat ze werden geweerd op grond van economische motieven - hoewel de geschiedenis had uitgewezen dat het opnemen van vakkundige immigranten de stad een belangrijke impuls kon geven.
In de twintigste eeuw kwamen de Chinese stokers, de Duitse dienstbodes, de Italiaanse paraplumakers, granietwerkers, schoorsteenvegers en ijsmakers, de Turkse en Marokkaanse gastarbeiders, de herenigde gezinnen, het vreemdelingenbeleid, het concentratiebeleid en het spreidingsbeleid. Veel nieuwkomers zijn versmolten met de Leidse samenleving (de stad telde 123 nationaliteiten in 1996); veel anderen komen er niet in.
Het is de parallel met de geschiedenis, zoals een van de auteurs die beschrijft: 'Niet iedereen was welkom in de stad. Wie door schulden of andere oorzaken een gevaar zou kunnen opleveren voor het collectieve belang van de stad, werd door de middeleeuwse stadsbestuurders geweerd. En voor opname in de stad en een werkelijke integratie was aansluiting bij bestaande netwerken meestal een onmisbare voorwaarde.'
Wim Wirtz

