Theu Boermans.
Theu Boermans, geboren als "Mattheus Augustinus Irene Carmen Boermans" (Willemstad (Cura√ßao), 11 januari 1950) is een Nederlandse toneelregisseur, filmregisseur, acteur en schrijver. Hij was ook muzikant. Boermans is de zoon van liedschrijver Frans Boermans. Zijn zoon Bobby Boermans is filmregisseur.
Biografie.
Boermans volgde de acteursopleiding aan de Toneelacademie in Maastricht. Na zijn afstuderen werkte hij als acteur onder meer bij het Amsterdams Toneel en Zuidelijk Toneel Globe. In 1988 stopte hij met acteren en richtte hij met een groep jonge acteurs theatergezelschap De Trust op. Hiervan werd hij huisregisseur en artistiek leider. In 2001 fuseerde het gezelschap met Art &amp; Pro tot De Theatercompagnie. Nadat De Theatercompagnie in 2009 haar deuren had gesloten, werd Boermans per 2011 artistiek leider van het Nationale Toneel in Den Haag.
In 2011 regisseerde Boermans de musical "Soldaat van Oranje". In 2014 heeft Boermans de artistieke leiding over "ANNE", een toneelstuk over Anne Frank. "ANNE" is een samenwerkingsverband tussen Theater Amsterdam en het Nationale Toneel.
Zanger.
In 1979 richtte Boermans de popformatie "Theu Boermans en de groep" op. Hij was componist, tekstschrijver en uitvoerend artiest. In 1980 verscheen hun lp "Asfalt Gigolo" met 11 Nederlandstalige nummers, waaronder covers van Bruce Springsteen, Elton John en Bob Dylan. Het Nederlands muziekarchief Fonos heeft "Asfalt Gigolo" in 2006 gedigitaliseerd en opnieuw uitgebracht.
Regisseur.
Als regisseur maakte Boermans bij De Trust naam met nieuwe, oorspronkelijk Duitstalige stukken van schrijvers als Gustav Ernst en Werner Schwab en eigentijdse Engelse auteurs als Mark Ravenhill, naast moderne bewerkingen van klassiekers, zoals "De Meeuw" van Anton Tsjechov en "Hamlet" van William Shakespeare.
Het werk van Boermans kenmerkt zich door een grote trouw aan de tekst. Zijn stukken tonen de mens, voortdurend in gevecht met onwrikbare systemen, structuren en instituties: familie, religie en politiek. Tegelijkertijd belicht hij de enorme vitaliteit die de zoektocht naar zingeving oplevert.
Film en televisie.
In 1994 bewerkte Boermans zijn toneelstuk "1000 Rosen" tot een film, die hij ook regisseerde. Deze film won toen drie maal een Gouden Kalf: lange speelfilm, beste acteur, beste actrice. Hij regisseerde verder de televisieserie "De Partizanen", waarin hij ook een rol speelde (Thomassen). In 2013 regisseerde hij de televisieserie "De Prooi" over de val van ABN Amro.
