	Slachtoffers van ongeremde mannelijke drift OPMERKELIJK VERBOND VAN PROTESTANTEN EN FEMINISTEN IN STRIJD TEGEN PROSTITUTIE
	VROUWENSTUDIES in de sociale wetenschappen is het land van herkomst van Petra de Vries. In haar proefschrift Kuisheid voor mannen, vrijheid voor vrouwen - De reglementering en bestrijding van prostitutie in Nederland, 1850-1911 heeft zij vooral oog voor de groeiende betekenis van vrouwen in een tijd - de tweede helft van de negentiende eeuw - waarin mannen geheel vanzelfsprekend het openbare leven domineerden.
De opkomst van het feminisme is inmiddels al zo goed gedocumenteerd dat het een paar jaar geleden als onderwerp voor het eindexamen van het vwo kon worden gebruikt. De Vries heeft evenwel een originele invalshoek gekozen om veranderingen in de verhoudingen tussen de geslachten te belichten: de strijd tegen de zogeheten 'reglementering van de prostitutie'.
De prostituee is het levende bewijs voor de onderworpenheid van de vrouw aan de lust van de man. Dat in een beschaafde samenleving prostitutie werd getolereerd, zelfs bij wet geregeld, werd in de tweede helft van de negentiende eeuw een sociaal probleem van de eerste orde.
In heel Europa, en ook in veel Nederlandse steden, was sprake van een stelsel van reglementering. Prostituees die werkzaam waren in openbare huizen van vermaak, moesten zich inschrijven bij de politie en waren bovendien verplicht zich regelmatig medisch te laten onderzoeken op geslachtsziekten. Dit alles om de mannelijke bezoekers zo goed mogelijk te vrijwaren van geslachtsziekten.
In elk van de zes hoofdstukken van haar boek belicht De Vries met veel gevoel voor nuance een verschillend aspect van de prostitutiebestrijding. Ze begint met de grote schrik van de negentiende eeuw: syfilis. Zoals een brochureschrijver in 1883, met meer gevoel voor gruwel dan voor stijl, uitriep: 'Siphylis: IJzingwekkende naam voor de onder rozen verscholen adder, die als een pest rondsluipt. . .'
Prostituees, de 'rozen' in het citaat, bezorgden hun bezoekers geslachtsziekten, was de opvatting. In deze redenering waren de mannen het slachtoffer. Voorstanders van reglementering waren vooral te vinden in de medische wereld. Veel artsen gingen ervan uit dat mannen van nature een grotere behoefte aan seks hadden dan vrouwen, dat seksuele onthouding ongezond was, en dat het bezoek aan een prostituee erger voorkwam. Het was beter dat zij hun geslachtsdrift uitleefden bij een hoer, dan dat ze zich vergrepen aan onschuldige beschaafde vrouwen. Dus dat het daarom alles welbeschouwd verstandig was aan een vorm van geneeskundig toezicht vast te houden, om zo de kans op besmetting zo klein mogelijk te maken.
De eersten die in het openbaar tegen de reglementering van de prostitutie bezwaar maakten, waren filantropen van protestantsen huize, zoals de Betuwse predikant Ottho Gerhard Heldring die in 1847 een opvanghuis stichtte voor ongehuwde moeders die in de prostitutie dreigden te belanden. De tegenstanders van gereglementeerde prostitutie waren het volstrekt oneens met het idee dat de natuur van mannen vroeg om regelmatige seksuele bevrediging. Het zou voor mannen allerminst schadelijk zijn zich te onthouden van seks. En bovendien was het naef aan te nemen dat de hoer wl, maar de bezoeker niet kon optreden als bron van besmetting.
In de plaats van de opvatting dat de man slachtoffer van de prostituee was, kwam de omgekeerde redenering. Protestantse bestrijders van de prostitutie - met als meest opmerkelijke vertegenwoordigers de Middernachtzendelingen, die bij bordelen postten om mannen van hun voorgenomen bezoek af te brengen - beschouwden de prostituee als slachtoffers van de ongeremde mannelijke drift. Daarmee stonden ze niet ver af van feministen, die 'kuisheid voor mannen, kiesrecht voor vrouwen' nastreefden. Bekende namen zijn die van Aletta Jacobs, Maria Rutgers-Hoitsema en - minder bekend, maar zeker zo kleurrijk - Welmoet Wijnaendts Francken-Dyserinck. Deze kreeg grote bekendheid door haar openlijke optreden tegen de handel in blanke slavinnen.
Onbekommerd werd door voor- en tegenstanders van reglementering gesproken en geschreven over de prostitutie. Wie mocht denken dat in de victoriaanse tijd over seks alleen maar preuts werd gezwegen, wordt door De Vries wel uit de droom geholpen. Als doelwit om hun afkeer van de prostitutie te laten blijken, kozen de 'abolitionisten' - niet toevallig was dit woord ontleend aan de strijd voor afschaffing van de slavernij - de reglementering.
In 1869 werd in Engeland door Josephine Butler de Ladies' National Association for the Repeal of the Contagious Diseases Act opgericht en al in 1875 kwam het tot een Europese organisatie, de Fdration Brittannique, Continentale et Gnrale pour l'Abolition de la Prostitution. Nog weer vier jaar later werd de Nederlandsche Vereeniging tegen de Prostitutie opgericht.
Al spoedig ontwikkelde deze Vereeniging zich tot een 'goed geoliede lobbymachine die adressen aan de Tweede Kamer voorbereidde, propaganda maakte via lezingen en brochures, en contacten legde met allerlei invloedrijke personen'. Dit alles om te bereiken dat de overheid zich voortaan zou onthouden van inmenging op het terrein van de betaalde liefde.
Het wonderlijke was dat er eigenlijk niemand te vinden was die openlijk pleitte voor prostitutie. Iedereen gaf desgevraagd als zijn mening te kennen dat prostitutie eigenlijk niet hoorde, dat het erg was, dat men het graag zou afschaffen als men maar wist hoe - en dat laatste was nu juist het probleem. Voorstanders van reglementering verdedigden die als het minste kwaad; tegenstanders vonden dat de staat de onzedelijkheid niet in bescherming moest nemen. Dat het verschijnsel prostitutie onuitroeibaar zou zijn, daarover was men het meestal wel eens. Alleen sommige socialisten meenden dat prostitutie in een klassenloze maatschappij eenvoudig op zou houden te bestaan.
Met de Zedelijkheidswetgeving van 1911 verdween de reglementering van de prostitutie. Toen eenmaal onomstotelijk was vastgesteld dat de besmettingskansen door een geslachtsziekte niet afnamen door de reglementering en de daarin voorgeschreven medische keuring, viel het belangrijkste argument van de voorstanders weg. De gepassioneerde tegenstanders konden daardoor vrij eenvoudig de overwinning behalen.
De geschiedenis van de bestrijding van de prostitutie is tegelijk die van een opmerkelijk verbond: tussen orthodoxe protestanten, die verder niets met vrouwenemancipatie te maken wilden hebben, en feministen van allerlei slag, die weinig ophadden met calvinisme en zondebesef. De Vries besteedt daaraan terecht uitvoerig aandacht, zonder zich van de wijs te laten brengen door de ideologische bevangenheid van eerdere generaties geschiedschrijvers.
Bernard Kruithof
Petra de Vries: Kuisheid voor mannen, vrijheid voor vrouwen - De reglementering en bestrijding van prostitutie in Nederland, 1850-1911.
Verloren; 319 pagina's;  49,-.
ISBN 90 6550 562 8.

Foto
	Christelijke voorstelling van het redden van 'gevallen vrouwen'. Omslagillustratie van het Christelijk Album, 1851.ILLUSTRATIE UIT 'KUISHEID VOOR MANNEN, VRIJHEID VOOR VROUWEN'

