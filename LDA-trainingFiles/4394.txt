	Rechtspreken in aftandse bunkers
	Uitbreiding gerechtsgebouw, Martinetsingel 2, Zutphen. Architect: K. Rijnboutt. Opdrachtgever: Rijksgebouwendienst (1991). Gereed: 1996/97.
Zutphen, dat zich terecht vol trots afficheert als de stad van de torens, heeft er een torentje bij. De gemeente kan gerust zijn: de welkomstborden aan de gemeentegrenzen met de silhouetten van onder meer de Drogenapstoren, de Wijnhuistoren en de St. Walburgstoren hoeven niet te worden aangepast. Want het nieuwe torentje is ronduit armzalig. Het is hooguit een bakstenen koker.
Dat banale kokertje staat op het voormalige Slijkbolwerk in de Vispoortgracht aan de rand van de oude binnenstad, even ten zuiden van de indrukwekkende St. Walburgskerk. Eigenlijk zou ieder geschreven woord over dit armetierig geval er n te veel zijn, maar het cilindertje is exemplarisch.
Het torentje hoort bij de uitbreiding van het gerechtsgebouw van Zutphen. Begin jaren negentig kwam een niet onaardig deel van de bevolking van Zutphen in opstand tegen het plan om achter het bestaande gerechtsgebouw - een verminkte schepping uit 1889 van toenmalig rijksbouwmeester W.C. Metselaar - een uitbreiding te maken. Het protest hielp niet, de uitbreiding van het Zutphense gerechtsgebouw kwam er.
De directeur-generaal van de Rijksgebouwendienst, F.W.R.Evers, zorgde ervoor dat de toen zittende rijksbouwmeester, Kees Rijnboutt, in particuliere tijd het ontwerp mocht maken. Niemand wil het hardop zeggen, maar ranzig is zo'n beslissing wel. Vroeger ontwierpen rijksbouwmeesters, zoals de al genoemde W.C. Metselaar, zelf gebouwen, maar na 1970 werd de functie van rijksbouwmeester vooral een adviserende en was het niet bon ton dat een rijksbouwmeester zelf ontwierp. Zutphen werd de uitzondering.
Eind jaren tachtig veranderde de rol van de rijksoverheid in het bouwproces drastisch. Uit financile overwegingen besloot de overheid niet langer de gebouwen voor eigen rekening te bouwen, maar ze voortaan te huren. Er werden overeenkomsten gesloten met projectontwikkelaars, met als gevolg dat veel rijksgebouwen 'marktconform' moesten worden. De gebouwen moesten na een langdurig huurcontract van zo'n twintig, vijfentwintig jaar met het rijk eventueel aan anderen verhuurd kunnen worden. Een vreemde constructie, een gerechtsgebouw is immers iets anders dan het hoofdkantoor van een verzekeringsmaatschapij.
Maar vooral rijksbouwmeester Kees Rijnboutt benadrukte in de vroege jaren negentig dat de constructie beslist niet ten koste zou gaan van de architectonische kwaliteit. In Zutphen kunnen we zien wat zijn woorden waard zijn. Daar immers ontwierp hij zelf de uitbreiding van het gerechtsgebouw - en het resultaat is beschamend. Dan hebben we het niet zo zeer over het chaotische karakter van de bouwmassa die op het voormalige terrein van het Huis van Bewaring is neergezet. Dat is te verklaren omdat veel bomen moesten blijven staan, al had een beetje begaafder architect dat gegeven wellicht eleganter opgelost.
Dan hebben we het ook niet over het feit dat de gevels van het gebouw, met dat torentje in het knikpunt, beter hadden kunnen worden opgebouwd. Er is een klein natuurstenen plintje waarboven een aantal wit gestucte etages torent, met in de top een laag die bekleed is met baksteen. Een ongeoefende beschouwer zou denken dat het gebouw op zijn kop staat, maar vriendelijkheidshalve houden we het maar op een 'topzwaar gebouw'.
Het torentje, dat enerzijds de kantorenvleugels en anderzijds de flank met zittingszalen moet verbinden, heeft schaamteloos slechte verhoudingen. Het is een lafhartige oplossing van de architect om het gebouw enigszins in te passen in de Zutphense omgeving. Maar het torentje bewijst vooral dat de ontwerper nauwelijks in Zutphen heeft rondgelopen en dat hij niks heeft begrepen van de magistrale binnenstad.
In het gebouw is het armoe troef. De architect heeft zich een riante binnenhal voorgesteld, die doorsneden wordt met majestueuze trappen die uitzicht bieden op de buitenwereld. Een leuke gedachte, die ongetwijfeld ooit met veel zwier op een perspectieftekening is neergezet. In werkelijkheid stoot de gemiddelde Nederlander zijn hoofd tegen de trappen en moet hij zijn uitzicht naar buiten bevechten op de koffieapparaten. Het is een benepen hal, waarin de architectonische truc van toelopende wanden beklemmend werkt en ronde wanden van glazen bouwstenen, hoe fraai ook, niet bij machte zijn de sfeer te verbeteren.
Ronduit armoedig zijn de onafgewerkte betonnen wanden met hun vaak vergruizelde randen. Dat een trappenhuis wel eens zo wordt afgewerkt is tot daar aan toe, maar alle zittingzalen in Zutphen zien er zo schraal uit. Alsof er recht wordt gesproken in aftandse bunkers. Een vergelijking met de cellen gaat niet op, want wie in het souterrain wordt opgesloten, ziet betonnen muren die zijn voorzien van een keurige, glanzende verflaag.
Gelukkig werkt men nu aan de restauratie en renovatie van het oude gerechtsgebouw. Als dat tegen de zomer gereed is, zal de bezoeker nog enigszins in stijl worden ontvangen. Maar wie dan over de gekromde loopbrug, die tegen die tijd ook gereed zal zijn, naar de nieuwbouw wandelt, gaat een wereld van middelmatigheid tegemoet.
Hilde de Haan
Ids Haagsma

Foto
	Het gerechtsgebouw in Zutphen. FOTO WIM RUIGROK - DE VOLKSKRANT

