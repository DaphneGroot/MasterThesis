Desteldonk.
Desteldonk is een dorp in de Belgische provincie Oost-Vlaanderen en een deelgemeente van de stad Gent. Tot 31 december 1964 was het een zelfstandige gemeente. In Desteldonk woonden anno 2007 897 inwoners.
Geschiedenis.
Zoals het onderdeel "donk" in de naam reeds laat vermoeden, is Desteldonk ontstaan op een zandrug die van oost naar west georiënteerd is, aan de rand van het bekken van de Durme (vroeger ook Kale genoemd, nu min of meer het tracé van de Moervaart). De oost-westoriëntering van de zandrug is nog te herkennen in de bewoning van het dorp, die over een afstand van ca. 1,5 km gegroepeerd is langs de Rechtstraat en de Lindestraat.
De eerste historische vermeldingen van Desteldonk dateren van het jaar 967. Vanaf de hoge middeleeuwen tot het einde van het Ancien Régime was Desteldonk een parochie en deel van enkele heerlijkheden. Het dorp had bijzonder te lijden van de godsdiensttwisten in de 16e eeuw en werd in de Hollandse Oorlog in 1677 door Franse troepen haast vernietigd. Dit heeft wellicht de ontwikkeling van het dorp gefnuikt.
Op 1 januari 1965 werd het samen met de toenmalige gemeenten Mendonk en Sint-Kruis-Winkel door Gent geannexeerd; deze drie deelgemeenten worden in de Gentse stadspolitiek de "kanaaldorpen" genoemd (naar het nabijgelegen kanaal Gent-Terneuzen). Op het grondgebied van de kanaaldorpen ontwikkelde Gent de expansie van zijn haven. Desteldonk verloor eind jaren 60 van de twintigste eeuw twee kastelen aan uitbreiding van de Gentse haven (het kasteel van Delbecque en het kasteel van Van Pottelsberghe de la Potterie). Ook landbouwgrond en natuurschoon moesten wijken. Vandaag is Desteldonk door industriezones afgesneden van haar historische buurdorpen Langerbrugge (Evergem) en Oostakker.
Bezienswaardigheden.
Desteldonk, O.L.V.-Geboortekerk (14e eeuw - ca. 1900)
Demografische ontwikkeling.
Bronnen: NIS en Stad Gent - Opm:1806 t/m 1961=volkstellingen; 1964, 2003 en 2007=inwonertal op 31 december
