	Kan bij het slachthuis of tussen patatzakken
	Een teveel aan media-exposure, daaronder hebben de kunstadviseurs van het Haagse centrum voor beeldende kunst Stroom nooit echt geleden. Het is daarom even wennen voor ze, deze dagen.
'Ik ben alleen nog bezig met het geven van interviews aan radio en kranten', zegt Stroom-medewerker Jan Wijle. Cabaretminnend Nederland wil weten of het beeld van Wim Kan en Corry Vonk, onlangs van zijn sokkel op het Amsterdamse Leidseplein gelicht, echt naar Den Haag verhuist.
Stroom moet zich als adviescentrum uitspreken over de wenselijkheid van het beeld op een van de twee kanshebbende locaties: het Kurhaus en de Lange Voorhout. Als hij eerlijk is, vindt Wijle beide plaatsen helemaal niets. 'Bij het Kurhaus struikel je over de patatzakken en de Lange Voorhout is te mooi om er dat beeld neer te zetten.'
Vooralsnog heeft hij wel iets anders aan zijn hoofd. Stroom maakt zich al een maand druk over het lot van De Tafel, een beeld van de Belgische kunstenaar Philip van Isacker. Om kort te gaan: die tafel is weg.
Een jaar of vijf geleden ontwierp Van Isacker de roestvrijstalen tafel voor een nieuwbouwproject in de buurt van de Neherkade. Het object diende, in de woorden van de Belg, als 'oersterk symbool van mogelijke communicatie op een vaak vergeten plaats in de stad: de rand'. Zulks gebeurde. Feestelijke onthulling. Foto in de krant. Prachtig.
Tot de dag in december waarop de tafel plotseling was verdwenen. 'Alleen het bord dat bij de tafel hoorde, stond nog in de grond', zegt Wijle. Hij begrijpt er niets van. 'De tafel woog 500 kilo en was met beton in de grond verankerd. Ze moeten hem met een kraanwagen hebben meegenomen.'
Dat Stroom noch gemeente noch politie noch burgers iets verdachts hebben gezien, komt volgens hem doordat de bouwwerkzaamheden toen volop gaande waren; vermoedelijk werden de kraanwagenlieden voor goed volk aangezien. 'Maar de aannemers die er aan het bouwen waren, weten van niets.'
Wijle oppert nog de mogelijkheid van diefstal met het doel de tafel vanwege het materiaal te verkopen. Maar een telefoontje naar een schroothandelaar leert dat roestvrij staal zijn stabiele marktwaarde niet meer kan waarmaken. Een gulden per kilo krijg je er nog voor. En dan moet je het nog zelf afleveren.
In elk geval bestaat er op de Neherkade nu een lege plek voor een fijn stukje kunst in de openbare ruimte. En tegelijkertijd is het beeld van Kan in aantocht. Eén plus één is twee, zou je zeggen. Wijle lacht. 'Wim Kan als boegbeeld van een voormalig slachthuisterrein. Nee, dat zou te onaardig zijn.'

