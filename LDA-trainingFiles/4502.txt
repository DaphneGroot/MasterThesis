	Een Gids-land en de geest van de eeuw BOEIEND PROEFSCHRIFT OVER POTGIETERS 'BLAAUWE BEUL'
	IN DE OGEN van de oudere Busken Huet leek Nederland op een land aan de kust van de Dode Zee, 'waar de vogels niet overheen kunnen vliegen zonder te sterven. Uit alle plaatsen, alle instellingen, klinkt mij het woord van 2 Koningen 4:40 in de ooren: Man Gods, de dood is in de pot'.
Hij schreef dat in 1878, toen hij vanuit Parijs - zijn vrijwillig verkozen ballingsoord - weer even een paar dagen was langs geweest in Haarlem, Leiden, Amsterdam en Den Haag. Daar had hij voorlezingen gehouden voor uitverkochte zalen en zaaltjes, want in kringen van geletterdheid stond hij nog altijd hoog aangeschreven. Maar het respect was niet wederzijds. 'Hier heeft het ploertendom zijn zetel opgeslagen', had hij nog maar kort tevoren bitter opgemerkt, en de kans dat het ooit nog wat zou worden met een 'eigen' Nederlandse beschaving achtte hij voorgoed verkeken: het land kon wat hem betreft beter aansluiting zoeken bij werkelijk geciviliseerde buren als Duitsland of Frankrijk. Huet had de moed opgegeven.
Achteraf bezien heeft hij die moed ook maar heel kort gehad: van 1862, toen hij als uitgetreden dominee uit handen van Potgieter dankbaar een redacteurschap bij het tijdschrift De Gids aanvaardde, tot 1865, toen hij door geirriteerde mederedacteuren min of meer werd gewipt - en de loyale Potgieter, de oprichter nota bene van 'de blaauwe beul', in zijn val meesleepte.
In die paar jaar heeft hij zich werkelijk de 'fakkeldrager van de beschaafde maatschappij' kunnen voelen, want de literaire kritiek die hij maand in maand uit met grote precisie en hooghartige scherpte beoefende, was voor hem op dat punt normatief: geen beschaving zonder hoogstaande letteren, en geen perspectief op een eind aan de crisis waarin de Nederlandse letteren verkeerde, als niet iemand - hij dus - de lezer voorging in het oordeel over wat naar normen van goede smaak deugde en niet deugde.
Over die bijna kruisridderlijke taakstelling zou hij later schrijven: 'Ik heb mij omtrent de toekomst van den Gids destijds allerlei kinderlijke, om niet te zeggen kinderachtige illusies gemaakt', en hij heeft tenslotte de 25 delen Litterarische fantasien en kritieken wel volgemaakt - hij moest ook wel: het was zijn broodwinning - maar het geloof dat hij er Nederland mee kon redden, zou nooit meer terugkeren; ook die roeping liep hij als het ware mis.
Hoe representatief was Huet voor het negentiende-eeuwse geestesklimaat in het algemeen, en voor dat rond De Gids in het bijzonder?
De vraag komt indirect aan de orde in het volumineuze proefschrijft van Remieg Aerts over de rol en de betekenis van het in 1837 begonnen tijdschrift gedurende de eerste zes decennia van z'n bestaan. De letterheren heet het, en de ondertitel geeft de contouren van de opzet aan: Liberale cultuur in de negentiende eeuw. De studie gaat uit van de gedachte 'dat een tijdschrift een plaats is waar cultuur tot stand komt', en zij vervolgt: 'Liberale cultuur is niet cultuur naast, van of rond het politieke of economische liberalisme: het is liberalisme als cultuur, of zo men wil als ideologie opgevat. (. . .) Daarnaast is het inderdaad in de negentiende eeuw tot een politieke richting geworden en vervolgens ook tot de partij van een bepaald sociaal milieu. Het liberalisme als ideologie heeft eigenlijk pas gestalte gekregen in en door intellectuele centra als het tijdschrift De Gids.'
In dat opzicht zou het begrip 'letterheren' misverstanden kunnen wekken, voorzover het gauw geassocieerd wordt met de bellettrie, de schone letteren. Maar 'letterkundig', betoogt Aerts, 'was in de vorige eeuw ongeveer het equivalent van het tegenwoordige ''algemeen-cultureel''. Letterkunde had nog de zeer ruime strekking van alle disciplines met uitzondering van de natuurwetenschappen of de zeer technisch behandelde wetenschap.'
In die zin zou De Gids - met meteen in de eerste aflevering de recensie van een Handleiding tot het stellen van bliksem-afleiders - een zeer breed periodiek blijven, geredigeerd en volgeschreven door juristen, theologen, classici, staatsrechtgeleerden, filologen, politici en artsen. Zeker in het begin was 85 procent van de medewerkers academisch gevormd (in vooral Amsterdam en Leiden), en al was de vaste rubriek 'Mengelwerk' maandelijks vervuld van verhalend proza, van pozie en van boekbesprekingen - een literair tijdschrift in de moderne, beperkte zin van het woord was De Gids absoluut niet, en zou het ook nooit worden.
Alleen al om die reden was Huet, met zijn uitgesproken en misschien eenzijdig te noemen geloof in de literaire beschaving, juist niet representatief voor de veel 'universeler' denkwereld van De Gids, die zich - de naam zei het al - een leidinggevende rol aanmatigde op alle maatschappelijke, politieke en wetenschappelijke terreinen des levens waarvan een beschavende of zo men wil 'verheffende' werking werd verwacht.
Die pretentie is van meet af aan gevoed door het gevoel dat de (Nederlandse) samenleving tekortschoot, dat ze aan stagnatie leed, dat ze uit een in de achttiende eeuw ingetreden slaap moest worden gewekt. 'De slaapmetafoor was zeer geliefd in Gids-kringen', stelde Willem van den Berg al vast in de in 1993 verschenen nieuwe Nederlandse literatuurgeschiedenis: onophoudelijk is sprake van sluimeringen, van ingedommeldheid, van de noodzaak om wakker te worden en de handen uit de mouwen te steken. 'Foei hoe suffend staat gij daar', maande Jan Pieter Heije - arts, rijmelaar en Gids-medewerker van het eerste uur - de schooljeugd in een van zijn vele vaderlandslievende liederen.
D vertolker van dat wakkere gevoel was ook niet Huet, maar was zijn achttien jaar oudere vriend Potgieter, die zijn lezers telkens opnieuw de uitdaging van de Gouden Eeuw zou voorhouden waarin, naar zijn interpretatie van de geschiedenis, de kracht van de prille natiestaat was gebleken - dat wil zeggen: de vitaliteit, de ondernemingszin en de creativiteit van de Hollandse burgers.
De eigenlijke godfather van het tijdschrift was de verpersoonlijking van die Hollandse burgerdeugden: niet getooid met academische titels, geen geleerde, maar een koopman, een redelijk succesvolle handelsagent die zijn literaire ambities strikt gescheiden hield van zijn werkzaam burgermansleven, die zich ten opzichte van de briljante geesten als Geel, Bakhuizen van den Brink, zelfs Beets of later Busken Huet vermoedelijk altijd wat minder waardig heeft gevoeld, maar die vrijwel ononderbroken hun achting heeft genoten, want hij was om zo te zeggen de ideale administrateur van hun culturele opvattingen en verlangens, de geknipte bewaker en bezorger van hun altijd liberale ideen.
Uit wat Aerts in de (schaarse) archieven heeft gevonden, wordt nooit helemaal duidelijk hoe het stimulerende en sturende redacteurswerk onder Potgieter precies verliep: vanuit welke criteria hij z'n onderwerpen 'uitzette', langs welke meetlat de inzendingen beoordeeld (en niet zelden verworpen) werden, hoe 'dirigistisch' het toeging in het huis op de Leliegracht of in de deftige bodega's waar de letterheren hun vergaderingen belegden.
En ding lijkt zeker: dat de geest van Potgieter over het tijdschrift vaardig is gebleven ook lang nadat hij het redacteurschap had neergelegd en zich (anders dan Huet, die na het conflict van 1865 nog wel eens heeft bijgedragen) nooit meer met De Gids zou bemoeien.
Je zou die geest als principieel on-revolutionair of zelfs on-vernieuwend kunnen omschrijven - of als de triomf van de omzichtige, Hollandse en altijd grootburgerlijke weldenkendheid. Bij twijfel liefst pas op de plaats makend, en gesteld voor min of meer existentile keuzen steeds geneigd tot een vorm van 'muddling through'. Dat Nederland - verre van omhooggestoten te moeten worden in de vaart der volkeren (die eis werd pas in De nieuwe Gids geformuleerd) - zo'n beetje in de buurt moest blijven van wat in het buitenland werd verricht, betekende per definitie nooit dat de hemel moest worden bestormd, en helemaal niet dat op aarde de barricaden beklommen moesten worden. Didactiek was het sleutelwoord - een mate van veredeld schoolmeesterschap zou je ook kunnen zeggen.
Zonder dat er in De letterheren een specifieke inventaris van is beproefd, kom je in de 23 hoofdstukken de voorbeelden tegen van hoe De Gids zich opstelde tegenover veranderingen in de samenleving - om het even of ze van strikt culturele, van staatsrechtelijke, van theologische of maatschappelijke aard waren.
De Hollandse 'romantiek' die rond het jaar van de oprichting voorzichtig de kop opsteekt, wordt, zeker voorzover ze op de revolutionaire Fransen is genspireerd (Byron kon door de beugel), snel onklaar gemaakt, en het aardige klein-realisme  la de Camera Obscura wordt door Potgieter zelf gegispt als de 'kopieerlust des dagelijkschen leven', dat wil zeggen als de 'laagste trap der kunst', tenzij ze meer te bieden zou hebben dan wat je afkijkt van een 'daguerrotype'.
@@0IER@@0 ENMERKEND IS de wijze waarop in De Gids de wording van het politieke liberalisme is begeleid. Met name Bakhuizen van den Brink trok, altijd verhuld, in zijn historische artikelen over de zestiende-eeuwse Opstand een parallel met de liberale 'negenmannen' uit het midden van de jaren veertig, maar de strijdbaarste voortouwnemers voor een liberale politiek vond men in die dagen bij een aantal kranten (de Arnhemsche Courant, de net gestarte NRC en in mindere mate het Algemeen Handelsblad). Voor Thorbecke was De Gids nooit een podium: actuele stellingname bleef voor Potgieter taboe.
Het tijdschrift kon, uiteraard, niet om de Max Havelaar heen - en het boek kreeg een voortreffelijke bespreking door de koloniale specialist P.J. Veth, die naar de geest van de liberale tijd de kritiek op het toenmalige koloniale bestuur deelde. Maar voor de literaire vernieuwer die ineens uit de lucht viel, had men in De Gids nauwelijks oog - aan Multatuli's verdere werk is minder dan mondjesmaat aandacht gegund, maar er werd in 1888 wel ampel plaats ingeruimd voor de studie van Swart Abrahamsz, getiteld Eduard Douwes Dekker, eene ziektegeschiedenis - alsof nog eens bewezen moest worden dat De Gids niet een literair, maar een 'breed' tijdschrift was, waarin een medische bijdrage niet misstond.
Het is niet ondenkbaar dat De Gids het geniale aan zijn tijdgenoot eenvoudig niet heeft gezien - mevrouw Bosboom-Toussaint, een in het tijdschrift altijd met veel egards bejegende schrijfster, gaf rond dat jaar nog uiting aan haar stomme verbaasdheid dat een uitgever twintigduizend gulden over bleek te hebben voor de rechten op het werk 'dat ik voor modegoed houd, dat eenmaal, spoedig mogelijk, voorbij zal zijn als de proneurs van dat heer uitgeblazen zullen hebben'. Misschien dachten ze dat ter redactie van De Gids ook. Waarschijnlijker is dat ze eenvoudig geen weg wisten met een zo exorbitante literaire verschijning als Multatuli was.
Telkens als zich vernieuwing aandiende, en zeker als die gepaard ging met de nodige maatschappelijke beroering of zelfs de gevestigde burgerorde leek te bedreigen, wachtte men tot de scherpste kantjes eraf waren, en als het helemaal moest, werd een medewerker uitgenodigd om de scherpte er alvast een beetje af te slijpen. Dat gebeurde al vroeg in sociale kwesties - het 'klassebewuste' socialisme zou tot ver in de twintigste eeuw geen genade vinden bij achtereenvolgende Gids-redacties - het gebeurde ook ten aanzien van theologische vraagstukken die hooggestemde polemieken, maar nooit een standpunt teweegbrachten, en het gebeurde met betrekking tot het politiek geladen onderwerp van het kiesrecht, waarbij allengs het geloof in het census-systeem werd ingeruild voor een zeker vertrouwen in het 'capaciteiten'-kiesrecht.
Voorop stond altijd de behoefte aan evenwicht, aan een beheerst en gematigd soort 'nationaal gevoel' (dat zich overigens betrekkelijk onmatig uitte in steun aan de Zuid-Afrikaanse Boeren als onze stamverwanten), aan de bestendiging van een uitgesproken Nederlandse identiteit die geen andere kon zijn dan de identiteit van de liberale burgerij. De expliciet literaire vernieuwing die in 1885 via De Nieuwe Gids naar buiten trad, werd in de oude Gids met goedmoedige hooghartigheid afgedaan - pas dertig jaar later zou een nieuwe generatie redacteuren toegeven dat men 'Tachtig' toentertijd verkeerd had getaxeerd; maar toen waren daar de scherpe kanten ook al weer lang van af.
Het zou iets te gemakkelijk en bovenal iets te modieus (of zelfs iets te onhistorisch) zijn dit alles in termen van verwijtbaarheid te duiden. Aerts doet dat ook geenszins. Het rijke materiaal dat hij in zijn boeiende dissertatie heeft verwerkt, is consequent geplaatst in de context van die zo lang onderschatte eeuw - dus vanuit de 'culturele infrastructuur' waarin De Gids van 1837 af een gezaghebbende bron voor de liberale Nederlandse (vooral Hollandse) intelligentsia zou worden en kon blijven.
Het voortgangs- of vooruitgangsgeloof speelde in de ontwikkelingen voortdurend een even belangrijke rol als de beduchtheid dat de voortgang zou kunnen 'doorslaan' in ongewenste - lees: al te revolutionaire - richtingen. Er moest veel 'biedermeier-achtigheid' worden opgeruimd toen Potgieter begon, maar het mocht ook niet te gek worden. Huets opvatting dat zijn 'afbrekende' kritiek nodig was 'om licht en lucht te maken, gelijk de mijnwerker doet wanneer hij zich begraven gevoelt onder neerstortend puin', ging wat dat betreft net iets te ver: het kon allemaal best ook iets rustiger, iets harmonieuzer of zo men wil iets meer volgens de standaarden van het burgerlijk fatsoen.
De Gids moest een norm zijn, Nederland in de letterlijke zin van het woord een Gids-land worden. Dat was het ideaal, en je kunt je tot slot afvragen in hoeverre dat een inmiddels voorbij en begraven ideaal is geweest uit een onherroepelijk voorbij en begraven verleden.
Aerts lijkt geneigd die vraag bevestigend te beantwoorden. Ik zou het niet weten. Mij zijn De letterheren vooral bevallen omdat er motieven, humeuren, menselijke relaties, cultuur-maatschappelijke opvattingen, maar bovendien ook denkstructuren in zichtbaar worden die niet de indruk maken van een andere planeet en zelfs niet van een volstrekt ander tijdsgewricht te komen.
Ook hier zou de verborgen continuteit wel eens machtiger kunnen blijken dat de ogenschijnlijke cesuur.
Remieg Aerts: De letterheren - Liberale cultuur in de negentiende eeuw: het tijdschrift De Gids.
Meulenhoff; 698 pagina's;  75,-.
ISBN 90 290 5188 4.

Foto
	Verbeelding van de kritiek. Gravure van J.W. Kaiser bij een artikel van R.C. Bakhuizen van den Brink. ILLUSTRATIES UIT 'IK PROBEER MIJN PEN...' 
 E.J. Potgieter 
 R.C. Bakhuizen van den Brink

