D.R.V. Euros.
De kleuren van het blad van DRV Euros
De Drienerlose Roei-Vereniging Euros is een studentenroeivereniging uit Enschede.
Geschiedenis.
Begin jaren zestig was roeien in Enschede nog niet mogelijk. In die jaren werd de Technische Hogeschool Twente opgericht op het landgoed Drienerlo. Op 9 april 1965 werd de Drienerlose Watersport Vereniging Euros opgericht.
In de loop van de jaren groeide de vereniging flink. Al in 1966 werd er een bootsman door Lichamelijke Vorming & Sport (LV&S) aangesteld, maar in 1969 viel de vereniging uiteen en werd zij opgesplitst in een roei-, kano-, windsurf- en zeilvereniging, ieder met een eigen bestuur en eigen financiële verantwoordelijkheid. Elk lustrum wordt een almanak uitgegeven.
In de beginjaren bestond de vereniging vrijwel geheel uit wedstrijdroeiers; het regioroeien ontstond in de jaren zeventig. Pas in de jaren tachtig werd het clubachten geïntroduceerd om de opstap naar het wedstrijdroeien gemakkelijker te maken.
Na incidentele successen in de voorgaande jaren werd vanaf 1973 de weg omhoog ingeslagen, met name in de kleinere nummers.
In 1978 kreeg Euros (met ca. 40 wedstrijdroeiers op een bestand van bijna 70 leden) een prijs van de Koninklijke Nederlandse Roeibond als succesvolste seniorvereniging van Nederland.
In 1995 won Euros de Varsity, met Sjors van Iwaarden, Niels van Steenis, Joris Loefs en Arne van Eupen. Jeroen Webers stuurde de boot, de Barfleur. De ploeg werd gecoacht door jonkheer Rutger Röell.
In 1996 roeide Euroïd Niels van Steenis een gouden race op de Olympische Zomerspelen 1996 van Atlanta in de Holland Acht.
Sinds 1999 huist de vereniging in het "Universitair Watersport Complex" van de Universiteit Twente aan de Auke Vleerstraat. Dit is feitelijk dezelfde locatie als waar de watersportverenigingen in 1972 naartoe verhuisden.
In 2005 werd Euroïd Simon Glazenborg uitgeroepen tot 'sportman van het jaar' in Enschede vanwege zijn prestaties in de Holland Acht en het winnen van het NK in de heren Acht.
