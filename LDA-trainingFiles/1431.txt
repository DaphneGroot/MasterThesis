	Vastgoedfonds Sarakreek versterkt positie
	ANP
BAARN
Het vastgoedfonds Sarakreek heeft zijn financiële uitgangspositie versterkt door een gunstige herfinanciering van de eerste hypotheek van 45 miljoen Amerikaanse dollar op het gebouw 250 Broadway in New York. Geldgever is de Amerikaanse grootaandeelhouder Tiger Fund. Sarakreek kan nu de onderhandelingen voortzetten met de belangrijkste huurders van het complex. Wat dit oplevert, valt nog niet te voorspellen.
Sarakreek, genoteerd op de Amsterdamse beurs, heeft een bewogen periode achter de rug. Begin 1996 ontstond er een fikse ruzie tussen de Nederlandse directeur en twee commissarissen en Tiger Fund. De drie functionarissen ruimden het veld en de officiële toezichthouder, De Nederlandsche Bank, stelde een stille curator aan. Nadat deze had geconstateerd dat de Amerikanen zich netjes hadden gedragen, kwam Sarakreek weer op eigen benen te staan.
Sarakreek bezit naast het pand op Broadway een belang van 50 procent in Hartford Creek Associates, gewaardeerd op 20 miljoen dollar. In september begonnen onderhandelingen over de aankoop van een groot complex in Washington voor 315 miljoen dollar.

