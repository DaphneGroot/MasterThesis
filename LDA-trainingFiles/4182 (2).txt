Peter Benenson.
Peter James Henry Solomon Benenson (Londen, 31 juli 1921 â€“ Oxford, 25 februari 2005) was een Britse jurist en de oprichter van de mensenrechtenorganisatie Amnesty International.
In 1961 richtte hij Amnesty International op na het lezen van een artikel over twee Portugese studenten die op een terras een dronk uitbrachten op de vrijheid en daarvoor tot zeven jaar gevangenisstraf werden veroordeeld. Hij kwam op het idee om aanvankelijk de Portugese maar later elke autoriteit die zich bezondigde aan wat men kon omschrijven als ongeoorloofd repressief optreden, te bestoken met protestbrieven vanuit de hele wereld. De campagne ("Appeal for Amnesty, 1961") duurde een heel jaar en riep activisten op om vreedzame en onpartijdige mensen die omwille van hun politieke of religieuze overtuiging opgesloten werden, te steunen. Het succes van die eenmalige actie gaf aanleiding tot de oprichting van Amnesty International, een internationale mensenrechtenorganisatie.
In 1977 kreeg hij hiervoor de Nobelprijs voor de Vrede.
Hij heeft zich nooit voor zijn activiteiten willen laten onderscheiden.
In 1966 stapte hij tijdelijk uit de organisatie na een conflict met toenmalig voorzitter Sean McBride. Hij bekeerde zich toen tot het katholicisme.
Peter Benenson overleed na een lange ziekteperiode op ruim 83-jarige leeftijd in een ziekenhuis aan een longontsteking.
