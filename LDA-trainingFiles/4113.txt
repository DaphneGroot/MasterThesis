	Trusts Hamlet van deze tijd n potisch
	THEATER
Hamlet van William Shakespeare door De Trust, regie Theu Boermans. In Trusttheater Amsterdam t/m 28 februari.
Het huis waar Hamlet in de voorstelling van De Trust woont, zou net zo goed het presidentile paleis in Amerika kunnen zijn. Maar het staat gewoon in Denemarken en het heet Elseneur. Met de romantiek van oude kastelen heeft het echter niets meer te maken, dit is een modern bastion waarin de machthebbers zich hebben teruggetrokken.
In de hal van het paleis staan chesterfield-banken, bijzettafeltjes met whisky en kristal, overal bloemstukken. Het is een ruimte die lijkt op een hotellobby, een conferentie-oord en een stijlvol crematorium en hier is het alles tegelijk. Overal staan videoschermen waarop beelden van CNN en MTV de wereld van vandaag tonen - een clip van Take That, beelden van de Golfoorlog, Business Today. Beveiligingsmannen lopen heen en weer en staan via mobilofoons voortdurend met elkaar in contact.
Theu Boermans heeft Hamlet in zijn regie bij De Trust rigoureus gemoderniseerd. Alle mannen (behalve Hamlet) lopen in soepele pakken, koningin Gertrude heeft mooie mantelpakjes aan, de jongelui zijn van het soort dat golf speelt in kleding van de Society Shop. Het echtpaar Claudius en Gertrude vertegenwoordigt het moderne regentendom. In deze nouveau riche-omgeving zijn hun opvattingen bijna liberaal. Dat maakt ze onberekenbaar en des te gevaarlijker. Het is een dwingende vorm die Boermans toepast, en die zo consequent wordt uitgevoerd, dat je je geen Hamlet in pofbroek meer kunt voorstellen.
In iedere nieuwe Hamlet wordt als het goed is een ander facet van deze schitterende diamant belicht. Bij De Trust ligt het accent vooral op de tegenstelling oud-jong, ouders-kind, de generatiekloof is hier van meer belang dan het tonen van de verrotting binnen dit machtsbolwerk. Hamlet wil weliswaar de dood van zijn vader wreken, maar meer nog is zijn actie gericht op het doorbreken van de arrogantie waarmee de ouderen hun zaakjes regelen.
Boermans zet in zijn regie wat dat betreft een paar stevige accenten. Zo is Polonius op de verkeerde manier handtastelijk met zijn dochter Ophelia; in de grote scne tussen Hamlet en zijn moeder komt het bijna tot een tegennatuurlijke vrijpartij. Nergens is dat echter voos effectbejag, het toont eerder de grote verwarring en paniek van deze mensen die van binnen ijs- en ijskoud zijn.
De spelers zijn uitgerust met zendmicrofoons, waardoor ieder woord te horen is, zelfs als ze fluisteren. De vorm en de beelden, de snelheid en de techniek zijn in deze voorstelling belangrijker dan de taal. Boermans heeft met de vertaling van Bert Voeten als basis een geheel eigen bewerking gemaakt. Zijn versie is op de juiste manier van deze tijd, zonder dat de pozie van Shakespeare er onder lijdt. Hamlet van De Trust is niet zo overrompelend verclipt als de film Romeo + Juliet van Baz Luhrmann, maar is net zo fris en helder en zowel geschikt voor de klassieke Shakespeare-liefhebber als voor jongeren, die in deze Hamlet een lotgenoot zullen herkennen.
Zelden zie je zo'n aaneenschakeling van prachtige, komische en aangrijpende scnes. Het toneelstukje van de rondreizende artiesten is schitterende grand guignol, de vriendschap tussen Hamlet en Horatio krijgt een volstrekt geloofwaardig homo-erotisch tintje, erg leuk zijn Rosencrantz en Guildenstern die hier worden getypeerd als twee corpsballen.
In het tableau van De Trust lopen veel stagiaires van de toneelschool rond die zich wonderwel in het geheel voegen. Jaap Spijkers speelt een superieure, gevaarlijke Claudius, maar Anneke Blok is net iets te jong voor de rol van de gelouterde Gertrude. Verrassend komisch is Harry van Rijthoven als Polonius, en een ontdekking Halina Reijn die zowel overtuigt als de verliefde bakvis Ophelia als in haar latere waanzin en voor schokkende momenten zorgt.
'Zijn of niet zijn, daar gaat het om', zegt Jacob Derwig als Hamlet. Je ziet hem in deze prille fase van de voorstelling als acteur worstelen met zijn rol en als personage met het stuk. Dat is fascinerend om te zien, die rare, ietsje scheefgetrokken, soms zielige, soms onuitstaanbare jongeling. Derwigs Hamlet is gretig en verlegen tegelijk, hij zoekt steun bij het publiek en verleidt ons waar we bij zitten. Kortom, Jacob Derwig is de gedroomde Hamlet, de prins van Denemarken.
'En de rest is stilte', dat zijn zijn laatste woorden. Zo is het, na zo'n Hamlet past het een tijdje stil te zijn.
Hein Janssen

