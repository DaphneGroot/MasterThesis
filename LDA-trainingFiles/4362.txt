	IJsman schroeft zijn hoofd eraf
	Bij Tommy is in de tuin een ruimteschip geland, waaruit het knalroze ruimtewezen Oscar klautert. Aan weerszijden van diens gezicht (of is het een enorme neus?) zitten zijn ronde ogen. Ze hebben veel weg van de zijspiegels van een auto. Oscar komt van ver: bij Mars linksaf en dan almaar rechtdoor.
Oscar heeft trek. Maar wat zet je zo'n wezen te eten voor? Op weg naar een lekker maaltje komen Tommy, Oscar en het Japanse meisje Yukari in het theater bij een concertrepetitie. En daar is iets goed mis. Het spookt er. Als een muziekspook het magische dirigentenstokje steelt, proberen de vrienden de zaak op te lossen.
De interactieve tekenfilm over Tommy en Oscar staat op de cd-rom Tommy & Oscar en het raadsel van het muziekspook, een uitgave van Bombilla/VNU Interactive Media. De cd-rom is bestemd voor kinderen van vijf tot twaalf jaar en bevat ook een piano-keyboard dat over het toetsenbord van de computer kan worden gezet. Na het kiezen van een ritme kan de muzikant-in-de-dop meespelen. Het pianotoetsenbord is een van de negen muziekspelletjes die op het schijfje staan, naast de animatiefilm.
Tijdens het bekijken van de tekenfilm kunnen voorwerpen worden aangeklikt. Sneeuwpop. Klik. De ijsman schroeft zijn hoofd af, stuitert er een paar keer mee en werpt het nonchalant door een basket. Een raket wordt afgevuurd, ramen veranderen in vliegers. Een periscoop komt uit een regenton.
Allemaal best aardig, maar niet geweldig. De aanbeveling dat de buitenaardse Oscar is ontworpen door de bedenker van de film E.T. belooft veel, maar stelt teleur. De tekeningen zijn niet van verbluffende kwaliteit. Maar zolang het verhaal aanspreekt, lijken kinderen daar geen problemen mee te hebben.
Tommy en Oscar is zeker niet de beste uit de Bombilla-reeks van VNU. Wel politiek zeer correct, want Tommy is een blond jongetje, Yukari is van Aziatische afkomst en vriend Peter is een neger.
Het leukste onderdeel van Tommy en Oscar zijn de muziekspelletjes. Er kan een multiple-choice quiz gespeeld worden. Professor Leonard, die ook in de tekenfilm voorkomt, stelt vragen als: waarom komt geluid van een donderslag bijna altijd na de lichtflits? En waarom gebruiken astronauten in een ruimtecabine een radio om met elkaar te praten? Kinderen kunnen kiezen uit drie antwoorden, waarvan twee zo absurd dat ze natuurlijk fout zijn.
'Maak een paar' is een memory-spel dat vooral aanslaat bij jonge kinderen. De bedoeling is om van elk instrument het tweede exemplaar te vinden. Als je de kaart aanklikt, hoor je het geluid dat erbij hoort. Alba-Rosa (5) kan er maar geen genoeg van krijgen. Ook het onderdeel Instrumenten Raden valt in de categorie 'nog een keer, nog een keer'.
Hoor je een trompet dan moet je een trompet aanklikken. Is het geluid afkomstig van een piano, klik dan de piano aan. Hoe langer je bezig bent, hoe moeilijker het wordt.
De overgang van het ene naar het andere muziekspel duurt echter lang. Voor een beweeglijke vijfjarige zelfs tÂ‚ lang. En dus lonken de ouderwetse kleurpotloden en moet de achterkant van het cd-hoesje er aan geloven.
Ellen van den Boomgaard
Tommy & Oscar en het raadsel van het muziekspook. Bombilla/VNU Interactive Media. Prijs: 89,95 gulden

