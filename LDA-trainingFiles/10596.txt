Bolsward.
Bolsward () (Fries: "Boalsert" ()) is een stad en een van de elf steden in de Nederlandse provincie Friesland. Het was tot 2011 ook de hoofdplaats van de voormalige gemeente Bolsward, die opgegaan is in de gemeente Súdwest-Fryslân. Op 1 januari 2013 telde de stad Bolsward 10.140 inwoners.
Geschiedenis.
Bolsward is ontstaan op een drietal terpen, waarvan in ieder geval de oudste (waar de Sint Maartenskerk op staat) dateert van voor het begin van de jaartelling. De Broerekerk, op 8 mei 1980 door brand verwoest en nu als ruïne geconserveerd, is het oudste gebouw van de stad en dateert deels uit het eind van de 13e eeuw. Ook uit de middeleeuwen stamt het Mariabeeld Onze-Lieve-Vrouwe van Sevenwouden, tegenwoordig bewaard in de Sint-Franciscusbasiliek aan de Dijlakker.
Bolsward kreeg van Filips de Goede in 1455 stadsrechten mede dankzij de redenaar pater Brugman. Bolsward was een van de Hanzesteden.
Het stadhuis van Bolsward dat gebouwd werd rond 1615, staat symbool voor de bloei van de stad in de zeventiende eeuw. Het werd in 1765 vergroot en verfraaid in de rococostijl. In de tweede helft van de achttiende eeuw liep het inwoneraantal van Bolsward achteruit van 2.878 inwoners in 1748 naar 2.500 inwoners. De plaatselijke textielindustrie had zwaar te lijden onder de buitenlandse concurrentie; de boter- en kaasmarkt van de veepest, die op het Friese platteland woedde.
De Patriottentijd in Bolsward.
De patriotten in Bolsward behaalden tussen 1782 en 1789 landelijke aandacht van de pers. De invloedrijke burgemeester Van Hiemstra werd gepasseerd, de vroedschap behield haar oude grootte, er werd een vrijwillige schutterij opgericht, waarin Willem Lycklama à Nijeholt en Cornelis van den Burg als de twee kapiteins een belangrijke rol speelden. Bolsward was de enige Friese stad die in september 1787 de "Pretense Staten" in Franeker erkende.
Historische kaart en stadsgezicht van Bolsward uit 1664
Bolsward als bedevaartsoord.
Bolsward is ook wel een bedevaartsoord omdat in de Sint-Franciscusbasiliek van Bolsward een genadebeeld van Maria te vinden is. Het heet Onze-Lieve-Vrouwe van Sevenwouden en komt uit het einde van de 13e eeuw.
Bezienswaardigheden.
De oude binnenstad met grachtjes, het stadhuis, de ambachtelijke-distilleerderij "De Stiekeme Stoker" (Oenema Fryske Bearenburch), de distilleerderij Sonnema Berenburg, de Friese Bierbrouwerij en tevens whiskystokerij, en weeshuis Hid Herohiem (thans Hotel/Restaurant). De stad telt tientallen rijksmonumenten en 75 gemeentelijke monumenten. Een deel van de stad is een beschermd stadsgezicht, een van de beschermde stads- en dorpsgezichten in Friesland.
Molens.
Even buiten de stad staan drie poldermolens: De Klaver, een spinnenkopmolen die oorspronkelijk uit 1802 dateert, de in 1824 gebouwde grondzeiler Tadema's molen en een tjasker uit 1973.
Bereikbaarheid.
Bolsward ligt aan de A7 en heeft twee afslagen, afslag 17 (Bolsward) en afslag 18 (Bolsward-Oost). Verder ligt het ook aan de N359. Verder is het te bereiken via de waterweg de De Wijmerts, Makkumervaart en de Oude Kloostervaart. Bolsward heeft geen treinstation.
