Masturbatie.
Masturberende vrouw getekend door Gustav Klimt
Masturbatie, zelfbevrediging of onanie is het stimuleren van de eigen geslachtsdelen om seksuele opwinding te bereiken, meestal tot er een of meer orgasmen op volgen. Het komt voor bij mensen, zoogdieren en reptielen. Bij iemand van het mannelijk geslacht wordt het ook wel aftrekken genoemd, bij iemand van het vrouwelijk geslacht spreekt men wel over vingeren. Een ouderwets synoniem voor masturbatie door een man is zelfbevlekking.
De term masturbatie wordt ook wel foutief gebruikt wanneer het gebruikt wordt voor het aanduiden van het met de hand stimuleren van de geslachtsorganen van de partner. Per definitie is dit geen zelfbevrediging. Als het wederzijds gebeurt, spreekt men van wederzijdse masturbatie terwijl elkaar aftrekken of vingeren correcter is.
Er zijn veel synoniemen in volkstaal voor deze handelingen.
Masturbatie en geslachtsgemeenschap zijn de twee meest voorkomende seksuele activiteiten.
Etymologie.
Het woord "masturbatie" is mogelijk afgeleid van de Latijnse woorden "mas" en "turbare", "mannelijk(heid)" en "(heftig) bewegen". Een variant op deze etymologie is dat het eerste deel van het woord kan worden opgevat als "manus", "hand", en het tweede deel als "stuprum", "ontucht". De term werd in het Latijn gebezigd door Martialis in de vorm van 'masturbor'. Dit is een deponent werkwoord, dus een actieve woordvorm als "masturbare" ontbreekt.
Techniek.
Een vrouw masturbeert door de omgeving van de vagina en in het bijzonder de clitoris te beroeren. Eventueel penetreert ze daarbij haar schede met een of meer vingers. In de volksmond wordt dat vaak vingeren genoemd.
De meest gebruikte techniek voor zelfbevrediging van een man (aftrekken) is het met de vuist of enkele vingers op en neer bewegen van de voorhuid over de eikel of rond de schacht van de penis, totdat een orgasme en zaadlozing wordt bereikt. Vaak wordt de op-en-neergaande beweging versneld, naarmate de ejaculatie nadert. Bij onbesneden mannen is de eikel vaak te gevoelig om zonder voorhuid te masturberen.
Het meest gevoelige deel van de penis is het gebied waar het toompje de voorhuid en de eikel verbindt, en het gebied van het toompje tot aan het scrotum.
Masturbatie zonder partner kan geen seksueel overdraagbare aandoeningen overdragen of zwangerschap veroorzaken. Wanneer partners elkaar masturberen is het mogelijk dat een zwangerschap ontstaat als er sperma in contact komt met de schede. Ook is dan overdracht van geslachtsziekten mogelijk door contact met sperma of vaginaal vocht van de partner.
Hulpmiddelen.
Beide seksen gebruiken soms een glijmiddel (bijvoorbeeld speeksel) om de masturbatie te vergemakkelijken. De opwinding kan ook vergroot worden zonder aanraking, bijvoorbeeld met behulp van een waterstraal of door het geslachtsdeel tegen een voorwerp aan te wrijven. Daarnaast bestaan er allerlei seksspeeltjes die het genot kunnen bevorderen. Door zowel mannen als vrouwen wordt soms als extra seksuele prikkel een voorwerp in de anus ingebracht, zoals een vibrator. Door beide seksen worden soms de tepels aangeraakt. Tijdens het masturberen kan pornografisch materiaal bekeken worden om de seksuele fantasie te stimuleren.
Statistieken.
Volgens wetenschappelijke onderzoeken masturbeert circa 75% van de (Britse) mannen tussen 16 en 44 jaar, ook binnen een relatie. Voor (Britse) vrouwen ligt het percentage half zo hoog. Voor veel vrouwen en meisjes is masturberen zelfs de enige mogelijkheid om een orgasme te beleven als de partner hen onvoldoende stimuleert.
Masturbatie komt niet alleen voor bij geslachtsrijpe personen. Ook kinderen stimuleren zichzelf seksueel. Kinderen ontdekken dat masturbatie een plezierig gevoel geeft. Pas wanneer de puberteit intreedt, wordt het mogelijk een orgasme te bereiken.
Masturbatie in vroeger eeuwen.
In de medische wetenschap is in de loop van de laatste eeuw het inzicht ontstaan dat masturbatie geen schadelijke gevolgen heeft. In de antieke literatuur is zelfbevrediging soms voorwerp van milde spot (Plautus). Tot in de Nieuwe tijd had men er niet echt bezwaar tegen, hoewel het ook niet werd aangemoedigd. Volgens sommigen staat ook de Bijbel in principe niet negatief tegenover masturbatie, anderen wijzen op diverse plaatsen in het Nieuwe Testament waar wordt gewaarschuwd voor "onreine gedachten" en "schandelijke" of "kwade beweging". De invloedrijke christelijke theoloog Thomas van Aquino vond dat masturbatie een ernstige zonde was.
In de 18e eeuw veranderde de nonchalante benadering van het verschijnsel. Er verschenen theologische en medische werken waarin op soms huiveringwekkende manier de verschrikkelijke gevolgen van de 'onanie' geschilderd werden: verzwakking, zenuwstoringen en een vroege dood. Het meest invloedrijke boek is geschreven door de Zwitserse medicus Samuel-Auguste Tissot: "L'Onanisme. Dissertation sur les maladies produites par la masturbation" (1760). Tissots werk werd in vele talen vertaald en meer dan honderd jaar lang herdrukt. Het boek werd veel nagevolgd, ook door kwakzalvers die niet aarzelden de morele paniek te exploiteren. De Engelsman Samuel La'Mert bijvoorbeeld publiceerde omstreeks 1848 een werk in het Frans, "La préservation personnelle. Traité medical sur les maladies des organes de la génération résultant des habitudes cachées, des excès de jeunesse ou de la contagion; avec des observations pratiques sur l'impuissance prématurée" (in het Nederlands vertaald als 'De zelfbewaring'), waarin de beschrijving van de noodlottige gevolgen van zelfbevrediging zoals ruggenmergtering, hersenverweking en blindheid werden gevolgd door de aansporing om La 'Merts 'onfeilbare' geneesmiddelen te kopen. Ook dit werkje werd nog tachtig jaar lang herdrukt. Pas in de loop van de twintigste eeuw, onder invloed van de moderne seksuologie, won de overtuiging terrein dat die zwarte schilderingen op niets gebaseerd waren.
Misverstanden over masturbatie in de westerse wereld.
Er is geen enkel wetenschappelijk bewijs dat masturberen op de lange termijn schadelijke lichamelijke effecten kan veroorzaken. Modern onderzoek suggereert dat regelmatige masturbatie bij mannen het risico op latere leeftijd op prostaatkanker vermindert.
In het verleden echter zijn er allerhande onheilspellende effecten verbonden met masturbatie.
Besnijdenis.
Besnijdenis bij de man en bij de vrouw kan invloed hebben op de mogelijkheid tot en de manier van masturberen.
Rooms-Katholieke Kerk.
De Rooms-Katholieke Kerk veroordeelt masturbatie als een 'zonde des vlezes', een van de 'zonden tegen de kuisheid'. De beleving van seksualiteit mag van de Kerk alleen plaatsvinden binnen een huwelijk met als doel het verwekken van kinderen. De catechismus van de Rooms-Katholieke Kerk stelt 'dat masturbatie een intrinsiek en ernstig ongeordende handeling' is, omdat volgens de Kerk 'het opzettelijk gebruik van de geslachtelijke vermogens - buiten de gewone huwelijksrelaties om - in strijd is met de finaliteit ervan'. Bij zelfbevrediging wordt genot nagestreefd buiten 'de seksuele relatie, die door de morele orde vereist wordt; dit wil zeggen buiten een relatie die de volle betekenis van de wederzijdse gave en van de menselijke voortplanting realiseert in de context van een ware liefde'.
Om te komen tot een rechtvaardig oordeel over de morele verantwoordelijkheid van de betrokkenen en om de pastorale zorg te oriënteren moet men volgens de Rooms-Katholieke Kerk rekening houden met 'de affectieve onvolwassenheid, de macht van gewoontes, de toestand van angst of andere psychische of sociale factoren die de morele schuld kunnen verminderen, of zelfs tot een minimum terugbrengen'.
Masturbatie bij zoogdieren en reptielen.
Masturbatie komt niet alleen bij de mens voor, maar ook bij vele andere zoogdieren, zoals honden,
apen (bonobo's), kangoeroes en olifanten, en ook bij reptielen, zoals schildpadden.
