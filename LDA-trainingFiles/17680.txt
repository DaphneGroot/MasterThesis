 PARTICIPATIEMAATSCHAPPIJEN VOOR "TECHNOSTARTERS". 
 DEN HAAG, 9 okt (Reuter) - Vandaag zijn drie participatiemaatschappijen opgericht voor zogenaamde "technostarters", beginnende bedrijven die hoog-technologische producten willen gaan exploiteren, zo is meegedeeld door het ministerie van economische zaken. 
 Deze bedrijven hebben volgens het ministerie moeilijker toegang tot de kapitaalmarkt dan gewone starters door hun lange terugverdientijden, relatief grote risico's en hoge beheerskosten voor de financier. 
 Economische Zaken draagt per participatiemaatschappij een bedrag van ongeveer drie miljoen gulden bij. 
 De deelnemers in de participatiemaatschappijen fourneren zelf ongeveer acht miljoen gulden per maatschappij, zodat in totaal een bedrag van bijna 33 miljoen beschikbaar komt. 
 De participatiemaatschappijen stellen risicodragende financiele middelen beschikbaar aan technostarters en zorgen ook voor verdere begeleiding van deze ondernemers. 
 In participatiemaatschappij Technostartersfonds Zuid-en Oost-Nederland participeren de Brabantse Ontwikkelingsmaatschappij NV, de Industriebank LIOF NV, PARNIB Holding NV, Gilde Investment Fund, Nederlandse Participatie Maatschappij NV en ABN AMRO MKB fonds. 
 In het tweede fonds, het Technostartersfonds Noord-en Oost-Nederland, nemen deel de Noordelijke Ontwikkelingsmaatschappij NV, Overijsselse Ontwikkelingsmaatschappij NV, Gelderse Ontwikkelingsmaatschappij NV, PARNIB Holding NV, Gilde Investment Fund, Nederlandse Participatiemaatschappij NV en ABN AMRO MKB fonds. 
 Technologie-en Industriefonds voor Amsterdam en Noord-Holland (TIFAN) is de derde nieuwe participatiemaatschappij voor technostarters. 
 In TIFAN participeren de provincie Noord-Holland, de gemeente Amsterdam, de gemeente Alkmaar, de gemeente Den Helder, de gemeente Hoorn, de Rabobank, de Universiteit van Amsterdam, de Hogeschool van Amsterdam, de Hogeschool Alkmaar, het Energie-onderzoek Centrum Nederland en Amsterdam Science Park. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
