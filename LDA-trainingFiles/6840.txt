Massachusetts.
Massachusetts is een van de staten van de Verenigde Staten en ligt in de regio New England. De bijnaam van de staat is de "Bay State" ("baaistaat"), naar "Massachusetts Bay", het deel van de Atlantische Oceaan voor de kust van Massachusetts. De standaardafkorting is MA. De hoofdstad is Boston.
De officiële benaming is "Commonwealth of Massachusetts", naar de naam van de oorspronkelijke kolonie vóór de onafhankelijkheidsverklaring. Commonwealth oftewel gemenebest heeft alleen betekenis als deel van de naam; het verandert niets aan de status van Massachusetts als een staat van de Verenigde Staten. De naam Massachusetts zou afkomstig zijn van het Indiaanse "Massa-dchu-es-at", of "grote heuvel, kleine plaats".
Geschiedenis.
In 1620 stichtten de met de "Mayflower" gearriveerde Pilgrim Fathers een kolonie, de Plymouth Colony, waar nu de plaats Plymouth ligt. Niet lang daarna stichtten de puriteinen de Massachusetts Bay Colony.
Massachusetts was een van de dertien koloniën die in opstand kwamen tegen de Britse overheersing. (Zie ook: Boston Tea Party). Op 5 maart 1770 vond het Bloedbad van Boston plaats, toen Britse troepen schoten op protesterende burgers. Op 9 februari 1775 oordeelde het Britse parlement dat de kolonie rebelleerde, waarna extra troepen gestuurd werden. Op 19 april van dat jaar begon de onafhankelijkheidsoorlog met schermutselingen in Lexington en Concord. Op 6 februari 1788 ratificeerde Massachusetts de nieuwe grondwet van de Verenigde Staten, en daarmee werd het de zesde staat van de Verenigde Staten.
Op 15 maart 1820 werd Maine, dat tot dan toe een deel van Massachusetts was, een zelfstandige staat binnen de Verenigde Staten.
Geografie.
De staat heeft een oppervlakte van 27.360 km², waarvan 20.317 km² land. Hiermee is het een van de kleinste staten. Het hoogste punt is Mount Greylock (1063 m). De staat is rijk aan grotere en kleinere meren. De belangrijkste rivier is de Connecticut.
Massachusetts, dat aan de Atlantische Oceaan ligt, omvat het schiereiland Cape Cod en de eilanden Martha's Vineyard en Nantucket. Het grenst in het noorden aan de staten New Hampshire en Vermont, in het westen aan New York en in het zuiden aan Connecticut en Rhode Island.
De belangrijkste steden zijn de hoofdstad Boston, Springfield, Worcester en Lowell. Massachusetts behoort tot de "Eastern"-tijdzone.
Demografie en economie.
In 2004 telde Massachusetts 6.416.505 inwoners (235 per km²). Het bruto product van de staat bedroeg in 2003 297 miljard dollar, oftewel 39.504 per hoofd van de bevolking, waarmee het de op drie na welvarendste staat was. In Massachusetts bevinden zich veel bekende onderwijsinstellingen, zoals de Harvard-universiteit en het Massachusetts Institute of Technology (MIT).
Door een uitspraak van het Hooggerechtshof in Massachusetts kunnen homoseksuelen in Massachusetts sinds 17 mei 2004 met elkaar in het huwelijk treden.
Bestuurlijke indeling.
Massachusetts is onderverdeeld in 14 county's.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. Massachusetts is traditioneel een "swing state", wat betekent dat de staat bij verkiezingen afwisselend Republikeins of Democratisch stemt. In 2014 is Charlie Baker van de Republikeinse Partij verkozen tot gouverneur van de staat Massachusetts. Hij volgde in januari 2015 de Democraat Deval Patrick op, die acht jaar gouverneur van Massachusetts was.
De wetgevende macht bestaat uit het Huis van Afgevaardigden van Massachusetts ("Massachusetts House of Representatives") met 160 leden en de Senaat van Massachusetts ("Massachusetts Senate") met 40 leden.
In Massachusetts is de doodstraf afgeschaft.
Overige informatie.
Op het eiland Nantucket speelde zich een gedeelte van Herman Melvilles boek "Moby Dick" af.
Bekende sportteams zijn de Boston Celtics (basketbal), de New England Patriots (American football) en de Boston Red Sox (honkbal).
Ook in de literatuur wordt Massachusetts vernoemd, bijvoorbeeld in The Crucible (Arthur Miller).
Hier worden de Heksenprocessen van Salem (Massachusetts) besproken.
Naar de bijnaam heten de inwoners van deze staat "Baystaters".
