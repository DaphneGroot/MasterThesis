	Film
	ZEKER als ik er verder niets van weet kies ik in rechtszaken meestal voor de verdachte, en ik heb ook een vermoeden waar dat vandaan komt: van honderd jaar Hollywood.
In de filmgeschiedenis staat de zaak van de verdachte er aanvankelijk altijd hopeloos voor. Hij had een driedubbelmotief om z'n vrouw te vermoorden (ze wilde niet scheiden, ze had een verhouding met zijn aartsrivaal, ze was een kreng), z'n alibi is poreus, de bijl met bloedspatten is in zijn bureaulade teruggevonden, en de avond voor de daad heeft hij zijn vriendin verzekerd 'dat het morgen gaat gebeuren'.
Vijf advocaten weigeren hem meteen als cliënt, de zesde en de zevende zeggen nee na er één nachtje over te hebben geslapen, de achtste vraagt een honorarium dat hij niet kan betalen.
Vlak voor het moment dat hij zich in z'n cel zal verhangen in de lus die hij van z'n hemd, z'n broek en z'n sokken in elkaar heeft geknoopt, wordt op zijn deur gebonsd. Meer uit nieuwsgierigheid stelt hij het einde nog even uit, kijkt kippig door het tralievenstertje - zijn bril die hem in de gevangenis is afgenomen zal in het proces nog een beslissende rol spelen: hij had zijn vrouw wel willen doodslaan, maar miste - en ontwaart in de gang de contouren van Perry Mason.
Dan weet je het verder wel.
Als je zo bent opgevoed moet het Openbaar Ministerie van goeden huize komen, wil het een kans op je sympathie maken - in het oeuvre van Erle Stanley Gardner is de district attorney  ook altijd een fantasieloze dienstklopper. En als ze aan die kant van de zaak dan een keer mijn Volksempfinden kunnen dienen, requireren ze 240 werkuren tegen een handtastelijke godsdienstleraar.
Hoe zit het met de Hakkelaar?
Dat is wat mij betreft toch meer de categorie-niet-van-jongetjes-kunnen-afblijven, dan crime passionnel: hasjsmokkel heeft te veel met ordinair kapitalisme te maken om tot mijn linkse verbeelding te kunnen spreken.
Niettemin vier Perry Masons, die in termen van mediabelustheid zoiets als de Joop Braakhekke, de Jan des Bouvrie, de Erik Hulzebosch en de Maarten van Rossum van de advocatuur vormen. Zou het dan in dit ene geval niet eerlijk zijn geweest als aan de kant van Winnie Sorgdrager een Perry Mason had gestaan?
Maar het tegendeel is waar.
Teeven en Witteveen - nu ook nog bijna betrapt op een kleine vorm van knoeilapperij, maar los daarvan: van meet af aan toch geen herendubbel dat het ooit van Sampras en Courier kan winnen?
Zonder nou Doedens meteen met Robert de Niro te willen vergelijken, staat toch wel vast dat Teeven en Witteveen al die tijd een beetje zijn blijven doen alsof ze voor een Hollandse televisieserie schnabbelden.
Zwak.
Terwijl zelfs uit Den Haag vandaan voortdurend de suggestie wordt gewekt dat ze met z'n tweeën de lucht zo ontzettend zullen zuiveren, dat Chirac straks met een gerust geweten in Amsterdam kan komen logeren!
De bewindsvrouwe van Justitie nog schichtig over het donkere Binnenhof zien lopen terwijl een verslaggever van haar wilde weten of ze iets wist van een deal tussen Karman en haar officieren?
Soms denk ik dat we in die dingen pas kunnen meepraten als we eerst een filmindustrie hebben ontwikkeld.

