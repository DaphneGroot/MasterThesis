	De tinteling van het nadrukkelijke detail
	Van onze verslaggever
Michal Zeeman

DSSELDORF
Zelden heb ik meer zin iemand te zoenen, vol op de mond en het kan eigenlijk niet zo veel schelen wie - nou ja, binnen de grenzen van het fysiek dragelijke -, als bij het zien van Robert Doisneau's beroemde foto's voor Life van tongende paartjes in Parijs, zomer 1950. Maar het is al even lastig om, nadat je zijn foto uit 1934 van deurtje bellende jongens hebt gezien, te voet onderweg naar huis ook zelf niet even her en der te gaan belletje trekken. Of, precies zoals op weer een andere foto van hem te zien is, om op zaterdagmiddag naar zo'n wezenloos grauwe Franse voorstad te gaan, om er een jaren oude, onbeduidende actiefilm te gaan bekijken in een afgeleefde bioscoop.
Dat is de grote kracht van Doisneau's foto's, dat ze zo aanstekelijk zijn, zo onweerstaanbaar. Ze zeven een scne uit de tijd zoals alle foto's dat doen, maar het is alsof Doisneau vooral oog had voor de vruchtbare scne, voor gebeurtenissen die zich onmiddellijk beginnen te vertakken. Naar voren en naar achteren in de tijd: die zoen is ergens begonnen en leidt tot iets, die jongens hebben hun plan beraamd voordat de fotograaf hen vastlegde, en nu we ze voor altijd kunnen zien, zijn ze voor de rest van de eeuwigheid bezig weg te rennen.
Het aanstekelijke is dat je tegelijkertijd mee wilt doen n er even bij stil wilt staan om het verhaal naar beide kanten te gaan uitbreiden. De fractie van een seconde die het nam om zo'n beeld te registreren bot subiet uit. De tinteling in je lippen of in je kuiten zet zich moeiteloos om in een tinteling in je ogen, in een prikkeling van je verbeelding. Het is allemaal zo vitaal, wat Doisneau heeft vastgelegd, zo onweerstaanbaar verliefd op het dagelijkse leven - of, beter nog, zo verliefd tout court, het doet er niet toe op wie of waarop.
Het is het best te zien aan zijn stille foto's, de foto's waar geen of bijna geen mensen op staan of waarop de individuele mensen geen belang hebben. Parijs tijdens de oorlog, de winter van 1940-41. Doisneau fotografeerde de brug naar het Ile de la Cit, van de noordkant af. De lucht is zwaar van de sneeuw, er ligt sneeuw op de daken en de trottoirs, kapot gereden sneeuw op de rijbaan. Alle tinten grauw, met daarin de gitzwarte figuurtjes van de voetgangers, weggedoken in hun mantels, glibberend en glijdend - maar vooral: onderweg.
Want het is er niets gedaan, buiten, in Parijs in die tweede winter van de bezetting. Het mirakel is dat je dat in een oogopslag ziet: een zekere huivering maakt zich van je meester, het gevoel snel naar huis te moeten omdat het op straat niet pluis is, deel je prompt met die lui die daar lopen. Zelfs als je niet weet dat het oorlog is op die foto, voel je op je klompen aan dat er iets niet in orde is, daar, in dat Parijs.
De vraag is waar het aan ligt. De vraag is waarom het trapeziumvormige caf Au bon coin, gefotografeerd in die naargeestigste van alle ellendige Parijse voorsteden, St.-Denis, 1947, middenin de druilerigheid boven de van motregen glimmende kasseien, weliswaar een caf is waar je moordneigingen zou krijgen, maar waar je desondanks nodig even naar toe moet - al was het maar om er een glaasje tranen te drinken en erg veel medelijden met jezelf te krijgen.
Of die van die twee kom-aan-mijn-hart-snoezen, die bij dit stuk staat afgebeeld: de straat behoort tot het type waarin je als bewoner diep ongelukkig kunt worden, ja, waarin je zelfs over een zekere hooghartigheid moet beschikken om het niet worden. Nare bebouwing, en die melkwinkel waarnaar die kinderen met hun jaren-vijftig-melkemmertje onderweg zijn loopt voor geen meter, dat zie je zo - en niettemin spreekt er een peilloos vertrouwen uit, een vertrouwen in de dingen zoals ze zijn en zoals ze nu eenmaal gaan en dat je, vrees ik, gerust liefde mag noemen.
Wat het is? Het is wel de 'pose der natuurlijkheid' genoemd, of 'geenszins om liefde, maar om de sublieme momenten en het sentiment daartussen'. Mooie pozie, daar niet van, maar je komt er niet veel verder mee. Want ook daarin dijt datgene waar het om gaat onmiddellijk uit - de kern wordt niet geraakt, je cirkelt er hooguit wat omheen.
Het komt door de mengeling van het doodgewone en het uitzonderlijke. Op alle foto's van Doisneau - ik overdrijf niet - is het aanwezig, zonder dat het anekdotisch wordt. Daarin zit zijn ongevenaarde kracht: hij heeft de werkelijkheid in haar meest dagelijkse verschijningsvorm gezien en gefotografeerd, maar hij heeft dat zodanig gedaan dat het die werkelijkheid enigszins bevreemdend werkt.
Het gemakkelijkste zou zijn dat te verklaren met behulp van de anekdote die zichtbaar wordt, en soms is dat ook bijna op doorslaggevende wijze het geval. Een kind dat in een strandtheatertje in zijn eentje op een klapstoeltje naar een eenzame komiek zit te kijken, dat lijkt op een wrange grap. Voor de dikke baas van een cabaret die de borsten van een van zijn danseressen inspecteert geldt hetzelfde. Even mag je denken dat het Doisneau om het potsierlijke, het koldereske van zo'n tafereeltje ging.
Maar dat kind noch die potsenmaker, de dansmariekes noch de matre maken deel uit van een incident, van een toevallige samenloop van omstandigheden. Wat we zien is hun alledaagsheid, hun hoop en verlangen in hun meest gewone verschijningsvorm. Wat eruit ziet als pose is natuurlijk, ook al heeft Doisneau ze soms opzettelijk in die positie gemanouvreerd. Dat hij voor die foto's van zoenende jongelui voor Life studenten van de toneelschool inschakelde, doet er niet zoveel toe; wat mij betreft heeft hij ook dat kattekwaad van die jongens zelf georganiseerd of die kinderen met hun melkemmertje eigenhandig de straat op gestuurd. Alle kunstenaars laten zich leiden door het effect dat hun kunstwerk hebben zal, en als dat belangwekkend genoeg is, mag er veel.
Zijn werkelijkheid is een theatrale werkelijkheid, een wereld waarin zorgvuldig wordt uitvergroot. Dat maakt het detail dat we zien net iets nadrukkelijker dan het op zichzelf zou zijn. Het eist onze aandacht doordat het uit zijn context is gehaald, stil gezet is waar het van zichzelf vitaal is. Net zoals een goed regisseur dat kan, regisseert de fotograaf de gebeurtenis naar zijn essentie - en dat doet hij door heel goed te kijken. Hij legt niet het tafereeltje vast, maar het voorval. Uit zijn omgeving gelicht roept het meteen die omgeving weer op - en dat is door Doisneau op zo'n verleidelijke manier gedaan dat we de afstand willen opheffen en van waarnemer schaamteloos deelnemer willen worden.
Parijs, 1943-44, de Tuilerien. Met palen en prikkeldraad is een versperring aangebracht, dwars op de borstwering aan de rand van het park. Achter de versperring twee klapstoeltjes, een man in pak, de haren keurig gekamd. Op zijn schouder het hoofd van een jonge vrouw, in zomerkleding. Zijn rechterarm om haar heen, een zakdoek in zijn hand. Zijn koffertje en haar tas naast de stoeltjes, een handtas hangend aan de rugleuning. Zijn linkerhand op haar knie.
Waar ze het over gehad hebben, geen mens weet het, waar ze straks naar toe moeten, het is onbekend: verzin het maar. Maar die man te zijn, daar gaat het om - want die man ben ik, dat zijn we allemaal. Nu ja, de helft van ons - goddank.


Drei Sekunden Ewigkeit. Foto's van Robert Doisneau. Kunstverein, Dsseldorf, tot en met 6 april. Catalogus: DM 48,--.

Foto
	Kinderen met melkkannetje, 1932. FOTO ROBERT DOISNEAU

