Cameretten (cabaretfestival).
Cameretten is het oudste cabaretfestival van Nederland, en een van de grootste. Het festival bestaat sinds 1966 en is een voorbeeld gebleken voor alle andere grotere cabaretfestivals, met name in toernooi- en prijzenopzet.
Naam en geschiedenis.
In 1966 vond de eerste editie van het festival plaats in de Koornbeurs te Delft, georganiseerd door S.S.R. Delft. De naam van het festival is ontleend aan het voor de Koornbeurs gelegen pleintje Cameretten. De naam wordt vaak foutief geschreven als "Cama'"retten". Sinds 1988 wordt het festival gehouden in Rotterdam.
Festivalopzet.
Alle deelnemers die zich inschrijven krijgen een plek in een van de selectierondes. Deze voorselecties vinden in heel Nederland plaats. De selectiecommissie kiest uit alle deelnemers negen deelnemers/groepen die doorgaan. Deze deelnemers/groepen nemen deel aan een workshopweekend met aansluitend een aantal try-outs. Na de try-outs begint het eigenlijke festival, dat plaatsvindt in het oude en nieuwe Luxor Theater te Rotterdam. In 2014 werd vanwege de verbouwing van het Oude Luxor Theater eenmalig uitgeweken naar Theater Zuidplein. Per avond treden er drie deelnemers/groepen op. Op vrijdagavond worden de drie finalisten door de jury bekendgemaakt. Deze treden weer op op de finaleavond. Daarna wordt de winnaar gekozen door de jury. De jury reikt eventueel ook een Persoonlijkheidsprijs uit. Deze prijs gaat niet per se naar een van de drie finalisten, de winnaar kan ook een van de negen zijn. De vier avonden van het festival hebben een professioneel gastoptreden als afsluiter van de avond. Het publiek heeft stembiljetten voor de Publieksprijs.
