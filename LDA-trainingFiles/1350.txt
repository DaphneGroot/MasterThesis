	Turkse banken laken in kort geding handelwijze ABN Amro
	ANP
AMSTERDAM
Vier Turkse banken die in Nederland een vertegenwoordigingskantoor aanhouden, betichten de ABN Amro van onzorgvuldigheid. De Nederlandse bank heeft volgens hen enkele dagen geleden ten onrechte hun rekeningen gesloten waardoor Turkse families verwanten in hun vaderland niets meer via deze weg kunnen toestoppen.
ABN Amro moet die al enkele jaren bestaande rekeningen ogenblikkelijk heropenen, zo eisten de Turkse banken - Akbank, Turkiye Emlak Bankasi, T.C. Ziraat Bankasi en Turkiye Is Bankasi - vrijdagmiddag in een kort geding voor de rechtbank in Rotterdam. Hun duizenden klanten in Nederland ondervinden grote hinder van de beslissing van de Nederlandse bank.
Maandelijks doen de klanten volgens advocaat mr. G. Schipper betalingstransacties richting Turkije voor enkele honderden guldens per keer. Dat geld komt allemaal terecht op de verzamelrekeningen bij ABN Amro. Die betalingen kunnen nu niet meer via deze weg maar alleen via de duurdere weg van de officiÃ«le individuele bancaire overschrijving (35 gulden per transactie).
De ABN Amro zegt te hebben gehandeld op instigatie van de Amsterdamse officier van justitie mr. H. de Graaff en van de Economische Controledienst (ECD). Die achten de betalingsrekeningen strijdig met de Wet Toezicht Kredietwezen 1992 (WTK 1992). De banken zouden volgens justitie opvorderbare gelden van het publiek aantrekken en dat is in strijd met de wet. Justitie vermoedt ook dat op deze wijze zwart geld wordt weggesluisd.

