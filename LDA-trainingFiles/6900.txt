New Hampshire.
New Hampshire is een van de staten van de Verenigde Staten en behoort tot de regio New England. De standaardafkorting voor de "Granite State", zoals de bijnaam luidt, is NH. De hoofdstad is Concord.
Geschiedenis.
Het gebied dat nu de staat New Hampshire heet, werd al in 1623 gekoloniseerd, slechts drie jaar nadat de Pilgrims in Massachusetts waren geland. Het is genoemd naar het Engelse graafschap Hampshire.
New Hampshire was een van de dertien koloniën die in de 18e eeuw in opstand kwamen tegen de Britse overheersing (zie: Amerikaanse Revolutie). In januari 1776 was het de eerste staat die zich volledig onafhankelijk van de Britten verklaarde. Op 21 juni 1788 ratificeerde New Hampshire als negende staat de Grondwet van de Verenigde Staten. Tijdens de Amerikaanse Burgeroorlog stond New Hampshire aan de kant van de Unie.
In 1944 werd in Bretton Woods een internationale conferentie gehouden, waarop de financiële inrichting van de vrije wereld werd geregeld. Oprichting van het Internationaal Monetair Fonds en de Wereldbank.
New Hampshire was in 2009 de vierde staat van de USA die het homohuwelijk legaliseerde.
Geografie.
De staat New Hampshire beslaat 24.239 km², waarvan 23.249 km² land. De staat ligt in de "Eastern"-tijdzone.
New Hampshire ligt aan de Atlantische Oceaan, alhoewel de kustlijn slechts 25 kilometer lang is. In het noorden grenst het aan Canada, in het westen aan de staat Vermont, in het oosten aan Maine en in het zuiden aan Massachusetts.
Grote stukken van de staat zijn berg- en heuvelachtig. Ongeveer een kwart van New Hampshire wordt in beslag genomen door de White Mountains. In dit gebergte ligt Mount Washington (1917 m), waarvan de top het hoogste punt is van de staat.
De belangrijkste rivieren zijn de Connecticut rivier en de Merrimack rivier.
Demografie en economie.
In 2000 telde New Hampshire 1.235.786 inwoners (51 per km²). Het bruto product van de staat bedroeg in 1999 44 miljard dollar.
De grootste steden zijn Manchester en Nashua.
Bestuurlijke indeling.
New Hampshire is onderverdeeld in 10 county's.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. De huidige gouverneur van New Hampshire is de Republikein Chris Sununu, die begin januari 2017 werd geïnaugureerd.
De wetgevende macht bestaat uit het Huis van Afgevaardigden van New Hampshire ("New Hampshire House of Representatives") met 400 leden en de Senaat van New Hampshire ("New Hampshire Senate") met 24 leden. Dit aantal leden is hoog in vergelijking met andere staten. Ze krijgen slechts een kleine vergoeding en zijn dus "vrijwilligers" waarvan de meesten gepensioneerd zijn.
Motto.
De wapenspreuk van New Hampshire luidt sinds het uitroepen van de onafhankelijkheid in 1776 "Vis unita fortior" (Lat.: verenigde kracht is / maakt sterker).
