 Darlin neemt vijf pct belang in Eriks. 
 BILTHOVEN, 18 feb (Reuter) - Participatiemaatschappij Darlin NV heeft meegedeeld dat zij haar portefeuille heeft uitgebreid met een belang van vijf procent in technische groothandel Eriks Holding NV. 
 Darlin investeert in door haar degelijk geachte Nederlandse beursfondsen waarbij zij belangen van minstens vijf procent neemt. Het fonds, dat in handen is van grote institutionele beleggers en een aantal particulieren, had medio februari een omvang van bijna 190 miljoen gulden. 
 De intrinsieke waarde van Darlin steeg vorig jaar met 22 procent en in de eerste zes weken van 1997 met nog eens 14 pct. 
 Behalve het belang in Eriks heeft Darlin ook participaties in Atag, Beers, Crown Van Gelder, Flexovit, Heijmans, Nedap, Reesink, Samas, Sligro en Schuttersveld. 
 De aandelen van Darlin zelf zijn niet beursgenoteerd maar de Crediet-en Effectenbank NV in Utrecht onderhoudt wel een markt op een best-effort basis. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
