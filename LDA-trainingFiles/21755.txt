Heintje Davids.
Hendrika David (Rotterdam, 13 februari 1888 – Naarden, 14 februari 1975) was een Nederlandse variétéartieste die vanaf 1907 tot aan haar dood onder de naam Henriëtte Davids carrière maakte als zangeres en bijdehante grappenmaakster. Ze was het bekendst onder de naam Heintje Davids.
Tot haar bekendste liedjes behoren: "Zandvoort aan de Zee", "Draaien" en "Omdat ik zoveel van je hou" (een duet met Sylvain Poons).
Na haar officiële afscheid op 25 september 1954 in Tuschinski - daar traden toen onder meer Wim Kan, Wim Sonneveld, Toon Hermans en Max Tailleur op - maakte Heintje Davids al snel haar comeback. Tot ver in de jaren zestig bleef ze optreden, waarbij ze regelmatig aankondigde dat dit echt de laatste keer was. Op den duur werd het verschijnsel van telkens afscheid nemen en weer terugkomen het heintjedavidseffect genoemd.
Levensloop.
Heintje Davids was de jongste telg uit een Joods, Rotterdams gezin. Haar vader Levie David was komiek en caféhouder en haar moeder Francina Terveen was dienster. Zowel haar broers Louis en Hakkie als haar zus Rika traden op als het "Familie-theater Davids" en gebruikten deze ervaring als springplank voor een theatercarrière. Heintje - klein, dik en bedeeld met een kolderiek aandoend stemgeluid - werd door haar ouders ongeschikt bevonden om aan het familietheater deel te nemen. Overtuigd van eigen kunnen maakte ze vanaf 1907 zelf carrière als komisch revuezangeres. Vanaf 1910 trad ze samen met haar broer Louis op. Nadat Louis zich meer op het cabaret ging richten, viel het duo uiteen. Broer Louis heeft altijd kritiek gehad op de carrière van zus Heintje.
In 1914 trouwde Heintje Davids met de journalist-theatertekstschrijver Philip Pinkhof.
Tot in de Tweede Wereldoorlog, in de Hollandsche Schouwburg, trad ze op in diverse revues. Ze werkte ook mee aan de speelfilmversie van de volksmusical "De Jantjes" (1934). In september 1942 moest ook zij met haar man onderduiken en zat ze op diverse plaatsen ondergedoken. Ze is de enige van de joodse familie David die de oorlog overleefde: Rika en Hakkie stierven in Duitse concentratiekampen; Louis is vlak voor het uitbreken van de oorlog al overleden.
Na de bevrijding bleef Heintje Davids het repertoire van voor de oorlog uitdragen. In 1948 schonk de gemeente Rotterdam haar uit erkentelijkheid voor de verdiensten van de familie Davids voor het theaterleven, een ring die sindsdien bekendstaat als de Louis Davidsring. Tijdens haar officiële afscheid in 1954 gaf ze deze ring door aan cabaretier Wim Kan.
In de jaren vijftig werkte Heintje Davids veel samen met de Amsterdamse moppentapper Max Tailleur in diens cabaretcafé De Doofpot.
Toen haar echtgenoot kort na haar afscheid van het podium overleed, maakte Heintje Davids haar inmiddels legendarische comeback.
Straatnaam.
In Zutphen is in de "vrouwenbuurt" in de wijk Leesten een plein naar haar genoemd: Heintje Davidsplein.
In Leiden is in de wijk Stevenshof een straat naar haar genoemd: Heintje Davidsweg.
In Zaandam is in de wijk Westerwatering een straat naar haar genoemd: Heintje Davidspad.
In Rosmalen is een straat naar haar genoemd: Heintje Davidsstraat.
