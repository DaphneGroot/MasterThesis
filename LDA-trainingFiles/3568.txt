	De tafel van de macht Twaalf topvrouwen en hun Female Power Stations
	KUNSTENARES Jacqueline Hassink (31) heeft wat met tafels. Waar zat jij vroeger bij jullie thuis aan tafel?, is een vraag die ze vaak stelt aan mensen die ze tegenkomt. Zelf zat ze naast haar vader, tegenover haar broer en haar moeder. Best democratisch, vindt ze. Niemand aan het hoofd van de tafel, allemaal gelijkwaardig aan elkaar.
Want behalve met tafels heeft Hassink ook wat met macht. Voor het project Tables of Power uit 1995 fotografeerde ze de vergadertafels van de raden van bestuur van 21 van de grootste bedrijven ter wereld. Voor haar nieuwste tentoonstelling Female Power Stations/Queen Bees heeft ze zich geworpen op de tafels van topzakenvrouwen.
De zucht naar geld en economische macht is volgens Hassink de belangrijkste drijfveer van de samenleving. En nergens komt die meer tot uiting dan aan vergadertafels waar miljardenbeslissingen worden genomen die het lot van duizenden mensen benvloeden.
Vergadertafels lijken onpersoonlijk en nietszeggend, maar 'tafelexpert' Hassink kan er veel uit opmaken. Een ronde tafel, waaraan iedereen elkaar in de ogen kan zien, wijst op een platte, democratische bedrijfsstructuur. Een ovale tafel staat voor een hirarchischer bestuurde onderneming. Concerns met een rechthoekige vergadertafel, de directeur aan het hoofd, zijn ouderwetse 'top-down' bedrijven.
Vergadertafels zijn de spiegel van de bedrijfscultuur, aldus Hassink. Dat verklaart ook waarom veel bedrijven huiverig stonden tegenover haar verzoek om het meubel te mogen fotograferen. Om de tafels der machtigen hangt een moderne mystiek. 'Voor veel bedrijven is het het heilige der heiligen. Je komt ermee aan hun identiteit.'
Er was ook een prozascher reden voor de terughoudendheid: angst voor bedrijfsspionage. 'Ze zijn doodsbang dat je een microfoontje onder de tafel plakt. Ik moest altijd langs diverse beveiligingsmensen en ben vaak gefouilleerd.'
De topvrouwen die Hassink benaderde voor Female Power Stations/Queen Bees reageerden al net zo aarzelend. Een Zwitserse zakenvrouw eiste dat ze onmiddellijk van de lijst werd geschrapt. Maar om te beginnen was het al een hele toer om machtige vrouwen te vinden.
Hassink gebruikte daarvoor het Amerikaanse blad Fortune dat jaarlijks een lijst publiceert met de vijfhonderd grootste ondernemingen ter wereld. In de raden van bestuur en directies van deze concerns zitten vierduizend mensen.
Van hen zijn er 35, dat wil zeggen 0.9 procent, vrouwen. 'Queen Bees' noemde een VN-functionaris voor vrouwenzaken dit handjevol topvrouwen, even spectaculair schaars en buitengewoon als hun dierlijke pendanten. De helft is Amerikaans. De anderen komen uit Canada, Spanje, Japan, Zwitserland, Groot-Brittanni, Duitsland en Frankrijk.
Hassink benaderde ze allemaal. Uiteindelijk mocht ze bij slechts twaalf topvrouwen binnenkomen. De fotografe zocht de Queen Bees op in hun huis, waar vrouwen van oudsher hun kwaliteiten mogen tonen, en in de plaats waar ze macht uitoefenen, de 'Female Power Stations'. Dat resulteerde in een serie tweeluiken van tafels.
Toen Hassink begon aan het project, waar ze anderhalf jaar aan heeft gewerkt, verwachtte ze dat veel vrouwen ronde vergadertafels zouden hebben. 'Ik dacht dat vrouwen minder dan mannen de behoefte zouden hebben om macht uit te oefenen. Dat vrouwen anders zijn. Dat blijkt niet zo te zijn.' Een minderheid van de vrouwen, drie van de twaalf, heeft een ronde vergadertafel.
Wat wel opviel is dat veel vrouwen zorgen voor een plant of bloemen in de vergadertafel. 'Every day fresh flowers', zoals de Japanse Harumi Sakamoto zei. De topvrouwen werkten ook lang bij het bedrijf voordat ze hun huidige positie bereikten. 'Mannen hoppen van bedrijf naar bedrijf, vrouwen moeten hun positie langzaam veroveren.'
De fotografe vroeg de vrouwen om hun tafel thuis op zijn mooist te dekken. Voor Nan-b de Gasp Beaubien van de Canadese tabakproducent Imasco werd dat een echte Boston tea table, met verse gele bloemen. Op de tafel van de Amerikaanse Betsy Holden, hoofd van de kaasdivisie van Kraft Food in Chicago, prijkt een groot boeket nepbloemen.
De tweeluiken zijn afgedrukt op enorm formaat (3 bij 1.30 meter) en gevat in enorme zwarte lijsten. Veel conclusies zijn er niet uit te trekken. Of het moet zijn dat de topzakenvrouwen allemaal hebben gekozen voor een weliswaar weelderige, maar weinig verrassende klassieke inrichting: veel hout, zware tapijten, antieke stoelen, kroonluchters.
Bij sommigen ligt de overeenkomst tussen de tafel thuis en op het werk er dik bovenop, bij anderen is die minder of helemaal niet zichtbaar. De dinertafel van Betsy Holden is net zo monumentaal als de vergadertafel in haar bedrijf met portretten van vroegere directeuren aan de wand en een Amerikaanse vlag in de hoek. 'Een ouderwetse power-table', aldus Hassink.
De Amerikaanse Ann Logan van het financieel bedrijf FannieMae, is de enige die in haar vergader- en werkkamer tekeningen van haar kinderen heeft opgehangen. Drie vrouwen wilden wel hun kantoortafel, maar niet hun huiskamertafel laten vastleggen.
Hassink had gedacht dat er meer contrast zou zijn tussen tafels uit Japan, Europa en de Verenigde Staten. 'Maar er is toch een soort global table. Ook de Japanse tafels zijn helemaal verwesterd.' Toch is een van de vrouwen die eruit springt Yukako Uchinaga, directeur van een Amerikaanse computergigant in Japan (ze heeft Hassink verboden de naam daarvan te vermelden).
Op haar werk heeft Uchinaga een enorme U-vormige tafel, maar aan haar huiskamertafel kunnen maar vier mensen zitten. Of dat een uitdrukking is van Oosterse soberheid, van de Japanse gewoonte om gasten buitenhuis te ontvangen, of dat het gewoon komt omdat Uchinaga een gescheiden vrouw is, kunnen we niet controleren bij haar collega's.
Harumi Sakamoto van supermarktgigant Seiyu wilde Hassink niet thuis ontvangen. Een derde Japanse liet zich helemaal verontschuldigen. Het gaat niet goed met haar bedrijf. Ze vond het niet gepast om nu op de voorgrond te treden.
Topvrouwen (op Uchinaga na dus) zijn getrouwd met topmannen. Ze worden 's morgens vroeg opgehaald door de chauffeur, komen om acht uur thuis, net op tijd om de kinderen in bed te stoppen, en werken dan door tot ze naar bed gaan. Toch spelen kinderen een belangrijke rol in het leven van de topvrouwen, meer dan in dat van de mannen.
Francine Newman van de Amerikaanse verzekeringsmaatschappij Cigna moest een week lang vergaderen in Philadelphia. Ze wilde dat alleen doen als ze elke dag naar huis kon om haar dochter goedenacht te kussen. Newman werd elke dag op en neer gevlogen met de 'company jet'. Een Queen Bee met vleugels en al.
Female Power Stations/Queen Bees, in het Museum voor Moderne Kunst Arnhem, 28 november t/m 22 februari.

Foto
	De vergader- en eettafels onder elkaar van achtereenvolgens Carolijn Murphy, Yukako Uchinaga en Sara Morrison, gefotografeerd door Jacqueline Hassink.

