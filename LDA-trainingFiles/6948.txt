Talmoed.
Een complete uitgave van de "Talmoed Bavli"
De Talmoed (Hebreeuws: תלמוד) ("= mondelinge leer") is na de Tenach (voor christenen het Oude Testament) het belangrijkste boek binnen het jodendom. Het bevat de commentaren van belangrijke rabbijnen en andere schriftgeleerden op de Tenach, veelal in de vorm van discussies tussen voor- en tegenstanders van een bepaald standpunt. Door deze aanvankelijk mondelinge traditie van uitlegging en verklaring van "de Wet en profeten" vanaf de tijd van Mozes is er zo een zeer uitgebreide samenstelling van mogelijke uitleggingen, wetsprecedenten, anekdotes, legenden en mythen verzameld.
Vorm en onderdelen.
Bladzijde uit het traktaat "Berachot". Centraal in en onder het versierde vakje staat de tekst van de Misjna, gevolgd door de Gemara. Daaromheen staan commentaren van belangrijke middeleeuwse geleerden.
De Talmoed wordt vanwege zijn omvang meestal als een serie boeken uitgegeven.
Jeruzalemse en Babylonische Talmoed.
Men maakt onderscheid tussen de Babylonische Talmoed ("Talmoed Bawlie") en de Jeruzalemse Talmoed ("Talmoed Jeroesjalmie"). Hoewel ze allebei dezelfde "misjna" als kern hebben zijn de commentaren hierop, de "gemara's", verschillend.
Huidige gebruik van de Talmoed.
De manier waarop in de Talmoed wordt gediscussieerd is kenmerkend voor het jodendom: leren door discussie. In de synagogen en leerscholen van vooral orthodoxe joden kan men nog altijd felle discussies waarnemen over de vele mogelijke interpretaties van de Talmoed.
Onder orthodoxe joden wordt veel het "Daf Jomi" (= "de dagelijkse bladzijde") leesprogramma gevolgd. Hierbij wordt iedere dag een pagina van de Talmoed gelezen zodat in 2711 dagen (7,5 jaar) de hele Talmoed wordt behandeld.
