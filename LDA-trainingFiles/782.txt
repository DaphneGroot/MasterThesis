	Sudanese rebellen veroveren steden na gezamenlijke aanval
	 
Reuter
KHARTOEM/CAIRO
Twee Sudanese rebellenbewegingen hebben de afgelopen dagen dankzij een opmerkelijk samenwerkingsverbond een aantal steden veroverd in de Blauwe Nijl provincie. Het streng islamitische regime van president Omar Hassan al-Bashir mobiliseert de burgerbevolking voor een groot tegenoffensief.

De gecombineerde aanval van de rebellen vond zondag plaats. Volgens een woordvoerder veroverden de opstandelingen de garnizoenssteden Kurmuk en Qeissan, zo'n zeshonderd kilometer ten zuidoosten van de hoofdstad Khartoum, bij de grens met Ethiopië.
Het ging om eenheden van het Sudanees Volksbevrijdingsleger (SPLA) die voor het eerst op grote schaal samenwerken met strijders van de Nationale Democratische Alliantie (NDA). De gevechten duurden tien uur. Over slachtoffers werd niets bekendgemaakt.
Het zwarte SPLA is afkomstig uit het christelijke en animistische zuiden en voert al sinds 1983 oorlog tegen de streng islamitische overheersers uit het noorden. In 1991 viel het SPLA langs etnische lijnen uiteen en werd door het regeringsleger danig in het nauw gedreven. De beweging lijkt zich daar nu van te hebben hersteld.
De noordelijke NDA heeft haar hoofdkwartier in Eritrea en bestaat uit gematigde moslims die Bashirs fundamentalisten bestrijden, die in 1989 via een militaire coup de macht grepen. Het was volgens diplomaten voor het eerst dat de NDA zo ver zuidelijk opereert.
De Sudanese regering beschreef de rebellen bij de aanval van zondag als 'resten provocateurs en huurlingen' en legde vrijwel de hele verantwoordelijkheid voor de gevechten bij het Ethiopische leger. In een radioverklaring spraken de Sudanese machthebbers al over een op handen zijnde 'jihad', heilige oorlog, tegen 'de vijanden van de islam'.
Het Egyptische persbureau Middle East News Agency berichtte dat de veroverde steden vanaf Ethiopisch grondgebied met artillerie waren bestookt. De NDA ontkent dit. 'Het is niet waar dat de NDA faciliteiten heeft in Ethiopië. De gevechten vinden plaats in Sudan, diep in Sudan', zei woordvoerder Abu Eissa. Volgens hem willen de rebellen niet doormarcheren naar Khartoum, maar proberen zij door succesvolle militaire prikacties een volksopstand te bewerkstelligen. Strijders van de SPLA rukken intussen op naar de grote stad Damazin, waar Sudans grootste hydro-electrische krachtcentrale staat.

