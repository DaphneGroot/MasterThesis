Openluchtmuseum.
Een openluchtmuseum is een museum van opstallen, dat wil zeggen dat op een terrein karakteristieke, vaak van elders afkomstige woonhuizen, boerderijen of industriegebouwen, onderhouden worden zodat deze kunnen worden bezichtigd.
Het bekendste openluchtmuseum van Nederland is het Nederlands Openluchtmuseum in Arnhem, waar huizen, boerderijen, fabrieken en molens uit geheel Nederland te zien zijn.
In Vlaanderen denkt men bij openluchtmuseum vaak aan Bokrijk, waar historische gebouwen uit alle Vlaamse provincies van de laatste zes eeuwen worden bewaard. Typisch voor Bokrijk is dat er in de gebouwen ook menselijke activiteiten (zoals ambachten) worden getoond. Als in een museum leven en werken uit vroeger eeuwen door mensen wordt nagespeeld, spreekt men van levende geschiedenis.
Een beeldenpark, zoals het Middelheimmuseum in Antwerpen, wordt ook wel openluchtmuseum genoemd.
