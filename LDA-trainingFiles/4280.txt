	'Gewoon' je werk doen in Sarajevo
	HET VLIEGVELD van Sarajevo, 26 april 1996. 'Het stationsgebouw wordt aan het oog onttrokken door stapels zandzakken. De verkeerstoren is geblindeerd. Twee in het niets uitmondende slurven steken naar voren als een paar machteloos om hulp vragende handen. Overal staan zwaarbewapende IFOR-militairen.'
Ed van Thijn is geland. Na veel wikken en wegen - het eerste telefoontje van minister van Buitenlandse Zaken Hans van Mierlo kwam begin januari - aanvaardde hij een uitnodiging van de Organisatie voor Veiligheid en Samenwerking in Europa (OVSE) om leiding te geven aan een internationale waarnemersmissie, die toezicht moet houden op de verkiezingen in Bosni-Herzegowina.
Stemmingen in Sarajevo is de titel van het boek dat Van Thijn over zijn ervaringen schreef. Het is een bewerking van de dagelijkse notities die hij tijdens zijn vijf maanden in Bosni maakte. Geen dagboek van een onderhandelaar dit keer, en ook niet van een (oud-)minister, maar het dagboek van de CIM (cordinator van de internationale monitoren), zoals Van Thijn, niet gespeend van gevoel voor decorum, zichzelf in het boek regelmatig aanduidt.
Van Thijn was tevoren gewaarschuwd dat toezien op een eerlijk verloop van de eerste naoorlogse verkiezingen in het nog steeds verscheurde Bosni geen sinecure zou zijn. Door Max van der Stoel, die als Hoge Commissaris voor de Minderheden van de OVSE zo zijn twijfels had over de slagvaardigheid van die organisatie. Door Job de Ruyter, de vroegere minister van Justitie, die EU-verkiezingswaarnemer in Zuid-Afrika was geweest en Van Thijn wees op de organisatorische rim-ram en tomeloze bureaucratie waarmee hij te maken zou krijgen. Eurocommissaris Hans van den Broek maakte de CIM attent op de grote spanningen tussen de VS en de EU in Bosni.
Maar het gekkenhuis waarin Van Thijn belandde - het hoofdkwartier van de OVSE te Sarajevo werd in de wandeling ook Madhouse genoemd - moet zijn somberste verwachtingen hebben overtroffen. In het dagboek heeft hij het over een 'gevoel van onthutsing over de gebrekkige wijze waarop de internationale gemeenschap, zonder veel samenhang en visie, zich ter plaatse manifesteert'. Zelfs dat is nog vriendelijk uitgedrukt.
Stemmingen in Sarajevo is spannend, mooi geschreven en meerdimensionaal. Om te beginnen vertelt Van Thijn het haast hilarische verhaal van de verwikkelingen binnen de internationale microkosmos waarin hij terechtkwam. Dat gaat dan bijvoorbeeld over de auto, de tekstverwerkers en de centen die maar niet loskwamen, over tegenwerking en bureaucratische veldslagen.
In dit kader past ook de golf van ontslagen die de OVSE-staf in Sarajevo teisterde, zoals het ontslag van de uit Nederland afkomstige woordvoerster Joanna van Vliet. Op zekere dag ontmoette Van Thijn een dame die zich voorstelde als Aggie Kuperman, 'de nieuwe woordvoerster van ambassadeur Frowick', het Amerikaanse hoofd van de OVSE-missie in Bosni. Of er nog 'positief nieuws' over de verkiezingen te melden viel, wilde ze meteen graag weten. Uiteraard ergerde Van Thijn zich aan 'de belachelijke zuiveringsdrang' van de Amerikanen en hun 'powerplay'.
Want n ding werd hem spoedig duidelijk: wat de VS betreft moesten en zouden de verkiezingen uiterlijk op 14 september doorgaan en een succes worden. Of de in het Dayton-akkoord genoemde voorwaarden voor vrije en eerlijke verkiezingen werkelijk vervuld konden worden, kwam voor Washington op de tweede plaats, bevestigt Van Thijn. Het belang daarvan werd overschaduwd door de noodzaak van een succes voor Clintons eigen verkiezingscampagne.
Toch valt zijn oordeel over de rol van Washington en van Robert Frowick betrekkelijk mild uit. De Amerikaanse druk was hinderlijk en lastig. Maar, overpeinst de dagboekschrijver, de Amerikanen hadden niet alleen de vrede van Dayton gebracht, ze wisten nog steeds welk doel ze uiteindelijk nastreefden - een ongedeeld en multi-etnisch Bosni-Herzegowina. Bij de Europeanen was, volgens Van Thijn, die doelgerichtheid ver te zoeken.
Zo ergerde hij zich groen en geel aan de slappe reactie van EU-vertegenwoordiger Carl Bildt op het ontslaan van de gematigde Bosnisch-Servische premier Kasagic door Radovan Karadzic. 'Exit Kasagic', noteert Van Thijn op 20 mei. 'Exit Carl Bildt in de ogen van de Amerikanen, die terecht een hardere lijn voorstaan.'
Nee, dan kon het ultimatum van Frowick, die van Karadzic eiste dat hij al zijn functies neer zou leggen, Van Thijn meer bekoren. Misprijzend nam hij kennis van de afwijzende reacties op dat ultimatum van de Europeanen, die zich gepasseerd voelden. Ook Buitenlandse Zaken in Den Haag deed de stap van Frowick af als 'emotioneel'. Maar Karadzic trok zich - althans formeel - terug.
Het onverwachts en laat door Frowick genomen initiatief om de gemeenteraadsverkiezingen niet op 14 september te laten doorgaan, omdat het eerlijke verloop daarvan totaal niet te garanderen viel, kon ook op Van Thijns instemming rekenen. Al was het een schok voor hem om bij zijn post per ongeluk Speaking Notes van het State Department te ontdekken, waarin nauwkeurig beschreven stond welke tegenargumenten Frowick kon verwachten en wat hij daarop diende te antwoorden. Subtiel was de Amerikaanse regie niet.
In geuren en kleuren schetst Van Thijn hoe hij in dit mijnenveld zijn eigen onafhankelijkheid en politieke invloed overeind probeert te houden. Zijn bottom-line is dat de verkiezingen zin hebben, als ze in elk geval niet tot verdere desintegratie van Bosni bijdragen. Soms is dit onderdeel van het verhaal - over aantallen monitoren, aanvaringen met Frowick over wie op welk tijdstip wat mag zeggen en de rol van de Zwitserse OVSE-voorzitter Cotti bij dit alles - wel wat erg op de vierkante millimeter.
Toch geeft het een interessant kijkje in de politieke keuken. Van Thijn zei zelden njet, waakte wel als een kloek over zijn onafhankelijkheid en hamerde op wat hij belangrijk achtte; zoals blijvende internationale aanwezigheid, ook na de verkiezingen, druk op de Servische Republiek om de Bosnische grondwet te aanvaarden en verder uitstel van de gemeenteraadsverkiezingen. Van Thijn suggereert dat hij door die combinatie van soepelheid en eigenwijsheid voor Frowick soms als nuttig tegenwicht fungeerde voor het overmatige optimisme en dirigisme uit Washington.
Gemengde gevoelens heeft hij overgehouden aan zijn Bosnische avontuur. Over Amerika en over Europa, over zichzelf ook: wat hij daar deed en waarom. Haast kinderlijk blij maakt hij de lezers deelgenoot van alle complimenten die hij als CIM kreeg: 'professioneel', 'eersteklas werk'. Maar tegelijk knaagt de twijfel.
Op 17 september, drie dagen na Verkiezingsdag, gaat hij langs bij zijn buren, drie lokale ombudslieden. 'We hadden elkaar nog nooit gesproken, een bewijs te meer hoe ik word opgeslokt door de internationale gemeenschap en zo te ver afsta van de dingen die werkelijk in het land gebeuren en wat de mensen echt bezighoudt.'
Hij stelt een brandende vraag: waarom zo weinig mensen de grens tussen de Federatie en de Servische Republiek zijn overgestoken om in hun oorspronkelijke woonplaats te gaan stemmen. 'Angst, zeggen ze zonder aarzelen. Over en weer circuleren er lange lijsten van potentile ''oorlogsmisdadigers''. Iedereen die ooit in het leger heeft gezeten, staat op zo'n lijst. De lokale politie is er niet om de misdaad te bestrijden. Hun eerste prioriteit is om ''de vijand'' aan te houden, in strijd met alle internationale afspraken (. . .) Op 14 september was angst belangrijker dan het uitoefenen van het kiesrecht. (. . .) De OVSE kan dan wel technisch mooie verkiezingen organiseren, maar tegenover dit soort wezenlijke zaken staat ze machteloos.'
De politicus Van Thijn zet deze schok meteen om in - zinnige - aanbevelingen. 'IFOR zou een krachtiger mandaat moeten krijgen, inclusief de bevoegdheid om de lokale politie aan te sturen. Waarom dwingt men niet af dat iedereen eenzelfde soort ID-kaart krijgt en dezelfde nummerborden op de auto's? Op deze manier worden de gemeenteraadsverkiezingen een fiasco en kan men de terugkeer van de vluchtelingen voorlopig wel vergeten.'
Waarom is Van Thijn aan zijn mission impossible begonnen? Die vraag duikt herhaaldelijk op in het dagboek en wordt uiteenlopend beantwoord. De notitie op de dag van zijn vertrek naar Sarajevo, 25 april, zegt misschien nog het meeste over zijn motieven.
's Middags was hij in Kriterion in Amsterdam bij de presentatie van een boek, het proefschrift van de historicus Bert-Jan Flim, Omdat hun hart sprak. Dat gaat over 'over de vier kinderorganisaties die tijdens de Tweede Wereldoorlog 1100 joodse kinderen hebben gered. Ik ben er een van. Bert-Jans vader was een van mijn redders. (. . .) Ik kijk om me heen. De meeste aanwezigen ken ik. Ik ken ook hun onverwoestbare bescheidenheid. (. . .) Zij deden ''gewoon'' wat zij deden. En ik besta ''gewoon'' en ga nu ''gewoon'' naar Sarajevo.'
Waar Van Thijns missie als bewaker van een minimale kwaliteit van de verkiezingen 'gewoon' redelijk goed is geslaagd.
Anet Bleich
Ed van Thijn: Stemmingen in Sarajevo.
Van Gennep; 355 pagina's;  34,90.
ISBN 90 5515 149 1.

Foto
	Ed van Thijn (rechts) met prins Willem-Alexander en een ambassademedewerker in de verwoeste bibliotheek van Sarajevo. FOTO ANP

