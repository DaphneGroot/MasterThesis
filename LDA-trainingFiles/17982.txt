 TOPONDERNEMERS GEVEN KABINET RUIM VOLDOENDE. 
 AMSTERDAM, 8 jan (Reuter) - het kabinet-Kok krijgt van de bestuursvoorzitters en directeuren van de grote Nederlandse ondernemingen een 6,9 op het tussenrapport, zo blijkt uit een enquete van VNO-NCW. 
 Een jaar geleden scoorde het kabinet onder topondernemers een 6,5. 
 Volgens VNO-NCW, de belangenorganisatie van middelgrote-en grote ondernemingen in Nederland, hebben 96 topondernemers deelgenomen aan het onderzoek. 
 Van alle ondervraagden is 81 procent tevreden over het beleid van het kabinet (waarvan 9 procent zeer tevreden). 
 Als de ondervraagden het beleid van het huidige kabinet vergelijken met dat van zijn voorganger (Lubbers-Kok), dan stelt 78 procent dat het huidige kabinet het beter doet. Eind 1995 was dat 69 procent. 
 Uit het onderzoek blijkt dat de ondernemers vooral tevreden zijn over het begrotingsbeleid van het kabinet-Kok. 
 De wijze waarop het kabinet Kok Nederland voorbereidt op de komst van de Europese Economische en Monetaire Unie (EMU) stemt 77 procent tot tevredenheid. 
 De ondernemers die meededen aan het onderzoek geven samen leiding aan 915.460 medewerkers, bijna eenvijfde van de Nederlandse beroepsbevolking. 
 - Redactie Amsterdam +020 - 504 5000 fax +020 - 504 5040. 
 (c) Reuters Limited 1997. 
