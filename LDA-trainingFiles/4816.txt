	Eddie Murphy biedt waar voor zijn geld
	Metro van Thomas Carter. Met Eddie Murphy, Michael Rapaport, Michael Wincott. In 59 theaters, waaronder Cinema 1 en City 1 Amsterdam, Tuschinski 2 Den Haag, Cinerama 2 Rotterdam.
In Metro speelt Eddie Murphy een onderhandelaar van de politie bij gijzelingszaken, Scott Roper. Scherp en geestig - een kloon van de bekende Murphy-karakters. Zoals ook de film een verzameling uittreksels lijkt van vele voorafgaande politiefilms en televisieseries, met een knipoog naar James Bond.
In het voorspelbare verhaal treft Roper een psychopatische tegenstander in de intelligente en koele juwelendief Michael Korda (Michael Wincott), die zijn maat doodt, zijn vriendin bedreigt en hem bijna zijn sterkste wapen afneemt: nooit buiten zinnen raken. De schaakpartij verloopt van A naar Z, de schaakcomputer kan elke zet terugvinden in bekende vorige partijen.
Een doorsnee actiefilm dus, waarin kansen gemist worden om de formule aan te scherpen of uit te diepen en interessante bij-karakters niet voldoende worden uitgewerkt. In plaats van zijn vermoorde collega krijgt Roper een blanke scherpschutter (Michael Rapaport) aan zijn zijde. Met dat koppel wordt nauwelijks iets gedaan, zoals ook de liefdesrelatie van Murphy met de jonge actrice Carmen Ejogo Roper niet verder komt dan een aanzet.
Toch is Metro in zijn soort onderhoudend, door het vakwerk van de makers, het gebruik van San Francisco als decor en een schitterende achtervolging in de bekende tram van deze stad. Je weet wat je krijgt en je krijgt waar voor je geld. PvB

