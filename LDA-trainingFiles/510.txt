	Congres over hondenpoep moet 'bron van ergernis' op politieke agenda krijgen 'Laat de hond op commando poepen'
	Van onze verslaggeefster
ROTTERDAM
'Een grijpzakje, zo'n groen boterhamzakje, is niet de meest ideale manier om de drollen van je hond op te rapen. Behalve als je van een zacht lauwe greep houdt', zegt B. Dekker, directeur van de firma
I love my dog. Dekker heeft het kartonnen wegwerp-poepruimertje uitgevonden. Wat wel heel goed werkt, volgens hem. 'En bovendien nog milieuvriendelijk is.'
Gisteren presenteerde Dekker voor het jaarcongres 'Gemeentelijk hondenpoepbeleid' in de kleine zaal van de Rotterdamse Doelen allerlei manieren om de poep van je hond op te ruimen. Tijdens zijn presentatie klinkt in de zaal, waar een handjevol gemeentelijke milieuambtenaren en hondenliefhebbers zit, constant gegiechel.
De Nederlandse Vereniging van Reinigings Directeuren (NVRD) poogt met het congres het hondenpoepprobleem een prominentere plek op de politieke agenda te krijgen. 'Want nog steeds blijkt hondenpoep de grootste bron van ergenis bij mensen te zijn', zegt A. Hoek, lid van de NVDR en gisteren de voorzitter van het congres in Rotterdam.
In Nederland houden ruim 800 duizend personen zo'n 1,2 miljoen honden. 40 Procent van de eigenaren laat zijn hond overal zijn behoefte doen. Wat volgens de algemene mening in de zaal a-sociaal is.
'Die aso's moeten hard worden aangepakt', zegt L. van den Boogaard, voorzitter van diverse hondentrainingclubs in Nederland. Maar volgens haar is het vrijwel onmogelijk om hondeneigenaren massaal aan het poepruimen te krijgen. 'Je kunt beter zorgen dat de honden goed getraind zijn, zodat ze op commando hun behoefte doen.'
Sinds begin jaren tachtig hebben steeds meer gemeenten een apart hondenpoepbeleid. Op dit moment zijn dat er 126. In steden worden zones aangegeven waar de hond niet los mag lopen en waar drollen direct door de eigenaar van het dier moeten worden opgeruimd. Als hij dat laatste niet doet, kan hij een boete verwachten van zestig gulden.
De politie wil alleen niet meewerken. 'De harde werkelijkheid is dat de politie voor hondenpoep absoluut geen aandacht heeft', zegt de Haarlemse wethouder C. Mooij van Milieu.
Stadswachten hebben daarom in Haarlem en in andere gemeenten een bijzondere opsporingsbevoegdheid om overtreders in hun wijk op te sporen.
In de binnenstad van Amsterdam wordt al sinds begin jaren tachtig een streng beleid gevoerd tegen de hondenpoep. Dat moet ook wel, volgens R. Santen van Stadstoezicht Amsterdam, omdat de hoofdstedelijke binnenstad een bijzonder druk gebied is en vrijwel geen groen heeft. Overal geldt een aanlijnplicht. Bovendien krijgt elke Amsterdamse hondeneigenaar die voor de negende keer betrapt wordt, een boete van 2400 gulden.
Zo'n tien personen komen inmiddels voor die hoge boete in aanmerking. Justitie overweegt zelfs bij twee van hen het huisdier in beslag te nemen. 'Want ze blijven ondanks waarschuwingen stug hun hond uitlaten op plekken als een speeltuin', aldus Santen.

