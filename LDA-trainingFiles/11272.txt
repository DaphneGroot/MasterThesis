Leerdam.
Leerdam () is een stad en gemeente in de Nederlandse provincie Zuid-Holland. De gemeente telt inwoners (, bron: CBS) en heeft een oppervlakte van 35,18 km² (waarvan 0,36 km² water).
Gemeentefusie.
Op 10 november 2015 werd bekend dat het zal fuseren met het naburige Vianen en Zederik tot een nieuw te vormen gemeente Vijfheerenlanden. Deze nieuwe fusiegemeente zal bij de provincie Utrecht gaan horen. De herindeling zal gaan plaatsvinden op 1 januari 2019. Op 1 januari 2018 zullen al wel de ambtelijke organisaties van de drie gemeenten samengaan.
Geschiedenis.
Leerdam komt voor het eerst ter sprake in 1143 en wordt vermeld als "Ter Lede" of "Ter Leede". Het is op dat moment een heerlijkheid van de Heren van der Lede, waaruit het geslacht Van Arkel ontsproot. De heren hebben het in hun bezit tot 1305 waarna het gebied in handen komt van de heren van Arkel. In 1382 verkrijgt Leerdam stadsrechten van Otto van Arkel, Leerdam ontving een tweede keer stadsrechten in 1407 van Willem VI van Holland.
Na de Arkelse Oorlogen (1401-1412) werd het leen van Arkel door Holland ingevorderd. In 1428 verkreeg het geslacht Van Egmond het gebied tot halverwege de 15e eeuw, waarna het aan het huis Oranje-Nassau kwam.
Het riviertje de Linge, omgeven door rietwallen en veel waterlelies, bepaalt mede de sfeer van het landschap. De stad ligt in het oostelijke gedeelte van de Vijfheerenlanden.
De rijke historie van het stadje Leerdam kan worden gevonden in goedbewaarde historische gebouwen zoals de "Grote Kerk", het "Hofje van mevrouw van Aerden", de overgebleven en gedeeltelijk gerestaureerde stadsmuren van de "Zuidwal" en het "Oude Raadhuis".
Aan de gracht aan de zuidkant van de stad stond ooit een kasteel, het Kasteel van Leerdam. Dit is compleet verwoest door de Spanjaarden in 1574 en nooit meer opnieuw opgebouwd. In 1770 bouwde men hier dus het vrouwenhofje: het Hofje van Mevrouw Van Aerden. Dit is nu een museum dat je kunt bezoeken.
Van de molens die de polders bemaalden, is de wipmolen Ter Leede bewaard gebleven.
De monumentale stadsmuur aan de Zuidwal en de grachten laten zien hoe versterkt de stad Leerdam was. Er waren 4 poorten in de stadsmuur. Deze poorten zijn echter in de 19e eeuw gesloopt.
In de Kerkstraat, tegenover het Hofje van Mevrouw van Aerden bevond zich het Schoonhuis of Drossaardshuis. Het enige wat er nu nog van over is, is het poortje met daarboven de tekst “"Vriheyt en is om gheen gelt te coop"”. Tegenwoordig is het de ingang van een winkel.
Nadat het Kasteel van Leerdam verwoest was, kwam Maria van Oranje er te wonen. Zij bestuurde voor haar broer het graafschap.
Industrie.
Vanaf de 18e eeuw werd het stadsleven sterk beïnvloed door de glasfabriek en de houtindustrie. De huidige Glasfabriek Leerdam is internationaal bekend als de ‘Royal Leerdam’ en ‘Royal Leerdam Crystal’. Royal Leerdam Crystal maakt onderdeel uit van de Koninklijke Porceleyne Fles/ Royal Delft.
Vanaf Pasen tot eind september werken glasblazers uit binnen- en buitenland in het Glascentrum, dat dan open is voor publiek.
De stad geniet bekendheid door de Leerdammer kaas, die in Schoonrewoerd wordt geproduceerd.
Onderwijs.
Er zijn diverse basisscholen en scholen voor voortgezet onderwijs.
Verkeer en vervoer.
Leerdam ligt aan de spoorlijn (Elst-) Geldermalsen-Dordrecht. Leerdam werd in 1883 aangesloten op deze spoorlijn. Sinds 2007 wordt de lijn geëxploiteerd door Arriva en heeft de naam MerwedeLingelijn gekregen. Leerdam heeft een spoorwegstation met een stationsgebouw uit 1881 (in gebruik als restaurant) en een door Cees Douma ontworpen stationsgebouw uit 1987 (in gebruik als lunchroom). Er bestaan plannen een tweede station te openen: Leerdam Broekgraaf.
Zetelverdeling gemeenteraad.
De ChristenUnie werd in 1994 en 1998 vertegenwoordigd door de RPF, één van haar voorgangers.
Kerken.
Leerdam kent een groot aantal kerken. Opvallend zijn vooral de vele reformatorische kerken, onder meer een gereformeerde gemeente (573 leden), een gereformeerde gemeente in Nederland (647 leden), een oud gereformeerde gemeente in Nederland (400 leden) en een christelijk gereformeerde kerk (321 leden).
Graaf van Leerdam.
De Nederlandse koning Willem-Alexander voert de adellijke titel "Graaf van Leerdam". Zie Titels Nederlandse koninklijke familie.
