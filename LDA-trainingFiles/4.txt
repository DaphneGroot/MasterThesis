	'Businformatie NS-Reisplanner zit vol fouten'
	ANP
DEN HAAG
De businformatie die de Nederlandse Spoorwegen in de NS-reisplanner geven, zit vol fouten. Dit stelt de reizigersorganisatie Rover. De organisatie beklaagt zich erover dat op het computerschijfje niet alle buslijnen zijn opgenomen.
Zo ontbreken nagenoeg alle Interliners. Enkele buslijnen in Brabant, Friesland en Utrecht, waar ook het NS-tarief geldt, ontbreken eveneens. Bovendien is de berekening van de tariefkilometers op de computerfloppy niet altijd even correct, aldus Rover.
Met de bussen van CS Utrecht naar het universiteitsterrein de Uithof is trouwens iets vreemds aan de hand, want volgens het schijfje vertrekken de bussen elke dag, van 's morgens vroeg tot na middernacht, iedere minuut, wat natuurlijk niet het geval is.

