	Bellen met Postbus 51 wordt in voorjaar gratis
	Van onze verslaggever
DEN HAAG
Bellen naar 06-8051, het informatienummer van de overheid, wordt gratis. Nu betaalt de beller nog 44 cent per minuut voor het nummer, dat hoort bij Postbus 51. Dat verandert in het voorjaar als de 06-lijnen worden omgenummerd.
Tot invoering van het gratis nummer is besloten om de drempel voor de burger te verlagen. Sinds het nummer in gebruik werd gesteld, is er tweehonderdduizend keer mee gebeld. Het nummer werd onder meer gebruikt voor publieksreacties na de orkaan op St. Maarten en informatie over de gekkekoeienziekte.

