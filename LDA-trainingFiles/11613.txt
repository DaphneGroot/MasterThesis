Laika (hond).
Roemeense postzegel van 10 december 1957 met hond Laika
Laika (Russisch: Лайка) was een Russische hond en het eerste wezen dat levend rond de aarde cirkelde. Al eerder waren er zowel door de Sovjet-Unie als door de VS dieren de ruimte ingeschoten maar die hadden geen omloop volbracht.
De naam Laika betekent letterlijk "blaffer" en is de naam van enkele jachthondenrassen. Laika was in Moskou van de straat gehaald. Laika was 3 jaar oud en woog ca. 6 kilogram. Ze reisde met de "Spoetnik 2" die op 3 november 1957 vanuit Leninsk werd gelanceerd. "Spoetnik 2" was niet ontworpen om weer te landen en verbrandde bij terugkeer in de atmosfeer op 14 mei 1958, maar Laika was lang voor dat moment al dood. Het plan was geweest haar voor die tijd door een vergif in het voedsel te laten sterven maar in oktober 2002 werd bekend dat Laika al na een paar uur in de ruimte was overleden aan oververhitting en stress, voordat de vierde omloop ten einde was.
