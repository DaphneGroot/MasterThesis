	Noord-Holland bestrijdt wangedrag in verkeer
	Van onze verslaggever
ALKMAAR
Vijftig verkeersdoden per jaar in een enkel politiedistrict is te veel, vindt justitie in Alkmaar. De automobilisten in de kop van Noord-Holland is derhalve de wacht aangezegd. In een grote advertentie in het Noord-Hollands Dagblad laten justitie en politie van Alkmaar weten dat in 1997 hard zal worden opgetreden tegen 'hardrijders, roodlichtrijders en drankrijders'.
Van compassie zal geen sprake meer zijn. 'Zelfs wie zijn baan dreigt te verliezen, omdat het rijbewijs is ingenomen nadat hij of zij met drank op achter het stuur kroop, hoeft niet op ons mededogen te rekenen. Ook niet degene die huilend en smekend bij ons aan de balie komt. Ons medeleven bewaren we namelijk voor de verkeersslachtoffers', aldus de advertentie-tekst.
De kop van Noord-Holland scoort al jaren hoog waar het gaat om doden en gewonden in het verkeer. Het jaargemiddelde ligt op vijftig doden en zeventienhonderd gewonden. Voor een deel heeft dat van doen met de aard van het wegennet in dit vooral agrarische gebied.
'De wegen in de kop van Noord-Holland lijken overzichtelijk en veilig, maar zijn het vaak niet', zegt justitie-woordvoerder A. Bakker. 'Ze zijn lang en recht, en hebben soms wel iets van een autoweg. Maar er kan plotseling een landbouwtrekker opduiken, sloten en bomen zijn dicht in de buurt, en de bermen zijn op veel plaatsen niet al te stevig.'
Desondanks wordt er vaak veel harder gereden dan de tachtig kilometer die er zijn toegestaan. Bovendien wordt er naar het oordeel van politie en justitie te vaak met een slok op gereden. 'Het enige lichtpuntje daarbij', signaleert Bakker, 'is dat jongeren op dit punt niet de grootste boosdoeners zijn. Het betreft vaker veertigers en vijftigers.'
De politie van het district Alkmaar gaat het komende jaar nog vaker op snelheid en dronken rijden controleren, en zal meer dan in het verleden gebruik maken van statische en mobiele camera's. Wie betrapt wordt, zal op forse boetes moeten rekenen. En wee degene die na een verkeersovertreding iemand onder de wielen krijgt: 'Die is nog niet klaar met ons.'

