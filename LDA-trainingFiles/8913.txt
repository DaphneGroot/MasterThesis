Bordeaux (stad).
Bordeaux (of "Bordèu" in het Occitaans, 246.586 inwoners (2014), agglomeratie 876.714 (2013) is een stad in het zuidwesten van Frankrijk. Het is de hoofdstad van het departement Gironde, van de voormalige regio Aquitanië en van de nieuwe, grotere regio Nouvelle-Aquitaine. Het is de historische hoofdstad van de regio Gascogne. De agglomeratie is georganiseerd in een verband van gemeentes, Bordeaux Métropole.
De stad is over de hele wereld bekend om de wijnen die uit de omgeving komen. Sinds juni 2007 staat een deel van de stad, de "Port de la Lune", op de UNESCO-Werelderfgoedlijst.
Bijnamen.
Bordeaux heeft twee bekende bijnamen. De eerste is "Port de la lune", de "maanhaven", verwijzend naar de vorm van de rivier de Garonne die door de stad loopt. Deze verwijzing komt terug in het logo van de stad in de vorm van drie halve manen. De stad staat daarnaast ook wel bekend als "La belle endormie", de 'schone slaapster', verwijzend naar de weelderige architectuur te danken aan het rijke verleden, maar het rustige leven in de stad en gebrek aan economische dynamiek vandaag de dag.
Geschiedenis.
In de 4e eeuw v.Chr. stichtten de Romeinen de stad "Burdigala" aan de Garonne nabij de Gironde, rond de monding van de Devèze, in een gebied dat voornamelijk bestond uit moerassen. Deze stad beheerste de handel in tin, dat ingevoerd werd uit Bretagne. In de eerste 1e eeuw v.Chr. bouwden de Romeinen er aquaducten, tempels, een amfitheater en een bestuursgebouw. De stad wordt de hoofdstad van de Romeinse regio Aquitanië.
Burdigala werd een van de belangrijkste steden van Gallië. Tussen de jaren 40 en 60 werden ten noorden van de stad, in de huidige Médoc, de eerste wijnstokken geplant, het begin van de latere wereldberoemde wijnstreek Bordeaux. Uit deze tijd stammen ook de Romeinse ruïnes die nog in de stad te vinden zijn.
De stad werd ernstig getroffen door invallen van de Cimbren, maar bleef desondanks nog een eeuw bloeien. Aan deze periode kwam een einde na de invallen van de Vandalen in 409, de Visigoten in 414 en de Franken in 498. In de Middeleeuwen werd de stad ook geplunderd door de Moren en de Noormannen.
Het zou zeven eeuwen duren voor de stad haar glorie hervond. In 1154 kwam de stad door het huwelijk van Eleonora van Aquitanië (voormalig echtgenote van Lodewijk VII van Frankrijk) met Hendrik II van Engeland in Engels bezit. Dat zou ze drie eeuwen blijven, net als de regio Aquitanië waarvan ze de hoofdstad is. Vooral in de 13e eeuw bloeide de stad door de wijnhandel met Engeland. Door de afstand tot het gezag in Londen genoten de stad en de regio een grote mate van autonomie. De filosofie en met name het humanisme namen er een grote vlucht. De bekendste denker uit Bordeaux in deze tijd is Michel de Montaigne, die ook twee perioden burgemeester van de stad was. Verder werden in deze periode de kathedraal en de "Grosse Cloche" (een poort met een grote klok erboven) gebouwd.
Even leek het erop dat Aquitanië onafhankelijk zou worden, maar aan het einde van de Honderdjarige Oorlog kwam het gebied in Frans bezit. Er braken zware tijden aan voor Bordeaux: de koning Karel VII onderdrukte de stad, die behoorlijk Engelsgezind was gebleven, met harde hand en bouwde er twee forten om haar onder de duim te houden. Het was het einde van de handel met Engeland, waardoor de stad haar welvaart verloor. In 1462 gaf Lodewijk XI een gedeelte van de verloren vrijheden terug door Bordeaux van een parlement te voorzien, maar de stad ging gestaag achteruit.
In de 16e eeuw werd Bordeaux getroffen door de Hugenotenoorlogen, en in 1562 'zuiverde' het koninklijke gezag de stad van de vele protestanten. Ook kende Bordeaux het nodige oproer tijdens La Fronde. Pas in 1653 onderwierp Bordeaux zich aan het centrale gezag in Parijs. Een geluk bij een ongeluk: als onderdeel van het koninkrijk Frankrijk werd de haven van Bordeaux weer opengesteld voor de handel.
De Pont de Pierre over de Garonne
Hierop volgde een tweede belangrijke bloeiperiode, die zou duren tot de Franse Revolutie. De haven werd de belangrijkste van Frankrijk. Er werd natuurlijk gehandeld in wijn, maar ook in suiker uit de koloniën. De meeste inkomsten kwamen echter uit de slavenhandel. In deze tijd werden veel van de huidige monumenten in de stad gebouwd, waaronder het monumentale Grand Theatre de Bordeaux en een aantal triomfbogen zoals de "Porte d'Aquitaine" op "Place de la Victoire".
Bordeaux kreeg veel te lijden van de Franse Revolutie en het bewind van Napoleon. De stad probeerde haar gematigde stem in het revolutionaire Parijs te laten horen via haar vertegenwoordigers, de girondijnen, maar deze werden op bloedige wijze vermoord. In de napoleontische tijd werd de handel over de Atlantische Oceaan gesloten. Na de nederlaag van Napoleon in de Slag bij Waterloo was Bordeaux de eerste stad die het koningshuis weer ontving, in de persoon van Lodewijk XVIII. Tijdens de restauratie van de monarchie werd de eerste brug over de Garonne gebouwd, de Pont de pierre.
Aan het eind van de 19e eeuw vestigen zich in de stad verschillende grote chemische, metaal- en voedselindustrieën. Vanaf 1852 is de stad per spoorlijn met Parijs verbonden; in eerste instantie door middel van een station op de rechteroever van de Garonne, aan de overkant van het stadscentrum.
In 1870, tijdens de Frans-Duitse Oorlog en de Commune van Parijs vormde Léon Gambetta een regering die zich terugtrok in Bordeaux. De stad was daarmee voor de eerste maal tijdelijk de hoofdstad van Frankrijk. Dit gebeurde voor de tweede keer toen Parijs tijdens de Eerste Wereldoorlog door de Duitse troepen werd bedreigd. In 1917 kwamen de Amerikaanse soldaten in Bordeaux aan wal.
De Tweede Wereldoorlog luidde opnieuw een moeilijke periode in voor Bordeaux. In 1940 werd de stad voor de derde keer in haar geschiedenis kortstondig de zetel van de regering, waardoor ze de bijnaam "de tragische hoofdstad" kreeg. Hierna verhuisde de regering naar Vichy. Onder de Duitse bezetting werd de stad bestuurd door fanatieke collaborateurs, waarvan Maurice Papon de bekendste is. Deze liet bijna de voltallige joodse gemeenschap van de stad deporteren.
Na de oorlog worden onder burgemeester Jacques Chaban-Delmas (1947-1995) in Bordeaux vele stedenbouwkundige projecten uitgevoerd, waarvan de bekendsten Bordeaux-Lac en Mériadeck zijn. Ook werd in deze periode in Talence de destijds grootste campus van Europa gebouwd. Desalniettemin vond Bordeaux zijn glorie van voor de Franse Revolutie niet terug. Door de aanblik van een rijke stad waar de economische dynamiek verdwenen is, kreeg de stad de bijnaam "la belle endormie" (de "schone slaapster").
Sinds 1995 is Alain Juppé burgemeester van de stad, met een onderbreking van twee jaar als gevolg van een veroordeling wegens corruptie. Juppé probeert de stad met redelijk succes weer nieuw leven in te blazen, onder andere door de aanleg van tramlijnen en het opknappen van de kades.
Geografie.
Bordeaux ligt in het zuidwesten van Frankrijk in de buurt van de Atlantische Oceaan, aan de oevers van de Garonne, die zich meer stroomafwaarts verenigt met de Dordogne om de Gironde te vormen.
Geologie en klimaat.
Het grootste gedeelte van de stad ligt op de linkeroever van de rivier, die bestaat uit grote zand- en grindvlaktes die overgaan in de vlakte van de Landes, dichtbebost en vaak moerasachtig. Deze vlaktes zijn uitermate geschikt voor wijnbouw. De wijnstreken Médoc, Graves, Sauternes en nog enkele andere liggen op deze vlakte. Aan de andere kant van de rivier ligt een veel heuvelachtiger kalksteen plateau, negentig meter hoger dan de vlakte. Aan deze kant van de stad liggen onder andere de wijnstreken Entre-Deux-Mers, Pomerol en Saint-Émilion.
Bordeaux heeft door de nabijheid van de Atlantische Oceaan een gematigd zeeklimaat, met zachte winters en koele zomers. Gemiddeld valt er 820mm neerslag over het hele jaar verdeeld: gemiddeld 150 regenachtige dagen per jaar. Maar aan de andere kant overtroeft deze regio met 2000 zonuren per jaar veel andere Franse regio's. 's Zomers is er regelmatig onweer door de warmte. Door de grote wateroppervlakte van de Atlantische Oceaan en de Gironde, die 's nachts opgeslagen zonnewarmte afgeven, is het verschil tussen de nacht- en de dagtemperaturen gering. Juist dit microklimaat is gunstig voor de goede rijping van de druiven die het ingrediënt zijn voor de befaamde wijn. De gemiddelde temperatuur bedraagt 6,4 °C in januari en 20,9 °C in augustus. Gemiddeld is het er 16 dagen per jaar warmer dan 30 °C.
De beurs gezien van de rechteroever
Stadsbeeld.
De stad bestaat onder anderen uit de volgende wijken: de oude binnenstad, de wijken Grand Parc, Saint Seurnin en Chartrons, het moderne Mériadeck en verder de buitenwijken Le Lac, Caudéran en als enigen op de rechteroever van de rivier La Bastide en La Benauge.
Een van de belangrijkste bezienswaardigheden van de stad is de Place des Quinconces, het grootste plein van Frankrijk en een van de grootste pleinen van Europa, gelegen aan de noordkant van de oude binnenstad. Op dit plein staat het Monument aux Girondins, een zuil met twee monumentale fonteinen aan de voet.
"Bordeaux-Lac" is een buitenwijk die in de jaren zestig en zeventig is aangelegd. Naast woonflats zijn er in deze wijk vele kantoorgebouwen, een overdekte velodroom en een congrescentrum te vinden. "La Bastide" is de buitenwijk die aan de overkant van de rivier ligt. Omdat de haven altijd in de stad langs de rivier lag, had de stad haar rug naar de rivier gekeerd, waardoor deze wijk verloederde en ondergewaardeerd werd. Sinds het herstructureringsplan van het begin van de 21e eeuw wordt deze wijk opgeknapt. Een van de belangrijkste stappen is de vestiging van een grote bioscoop aan de oever van de rivier.
Demografie.
Door het Franse bureau voor de statistiek INSEE werd de bevolking van Bordeaux in januari 2005 op ongeveer 230.000 inwoners geschat. Dat houdt een toename van zo'n 14.000 inwoners in de laatste 20 jaar in, het drievoudige van het Franse gemiddelde, een ommekeer ten opzichte van de trend van de 20e eeuw, toen de stad gestadig aan leeg liep. De agglomeratie telde in 2013 876.714 inwoners. De bevolkingsdichtheid in de stad ligt met bijna 5000 inwoners per km² vrij hoog; over de hele agglomeratie ligt dit cijfer op 713 inwoners per km².
Onderstaande figuur toont het verloop van het inwoneraantal van Bordeaux vanaf 1962.
Zelfbeeld en reputatie.
Het zelfbewustzijn van de inwoners van Bordeaux is uitgesproken regionalistisch. De stad met een rijke geschiedenis en een zeer onafhankelijke geestelijke en politieke traditie is trots op zichzelf. Bordeaux is het onbetwiste middelpunt van een groot gedeelte van Zuidwest-Frankrijk. Al sinds het moment dat de stad van Engelse in Franse handen overging, is de bevolking aanhanger van het federalisme. Elke hoop hierop werd tijdens de Revolutie hardhandig de kop ingedrukt, toen in Parijs de vertegenwoordigers van de stad, de girondijnen, die de federalistische visie voorstonden, op bloedige wijze werden vermoord. Nog steeds staan de Parijzenaars smalend tegenover de roep uit Bordeaux om meer decentralisatie. Een sterke rivaliteit bestaat er met Marseille, de andere belangrijke Zuid-Franse havenstad. Gewoonlijk onderhoudt de stad goede banden met Toulouse, de uitbundigere en volksere buur. Van buitenaf wordt Bordeaux vaak beschouwd als een 'snobistische' stad, wat voornamelijk te danken is aan het feit dat door de vroegere rijkdom de gegoede burgerij goed vertegenwoordigd is.
Bevolkingssamenstelling.
Door het aantrekkelijke klimaat, de relatief hoge levensstandaard en de gunstige ontwikkelingsmogelijkheden is er door de eeuwen heen vaak een grote migratie naar de stad geweest. Met name het grote aantal instellingen voor (hoger) onderwijs en de nieuw gevestigde bedrijven maken dat de stad in vergelijking met de rest van Frankrijk bovengemiddeld jong en hoog opgeleid is.
Ook is de stad een toevluchtsoord geweest voor Portugese en Spaanse vluchtelingen en gastarbeiders: in de tijden van de Spaanse Inquisitie voor joden uit die landen en in de 20e eeuw door de politieke situatie in die landen, met name na de Spaanse Burgeroorlog, en onder de dictaturen van Franco en Salazar. Velen van deze vluchtelingen hebben zich tot Fransman laten nationaliseren. Ook zijn er veel gastarbeiders uit de Maghreb, hoewel minder dan in steden als Parijs, Lyon of Marseille.
Wijnbouw.
Het "Maison des vins de Bordeaux" is de etalage van de wijnproducenten en -handelaars. Niet te verwarren met de "Cité internationale du vin
Bordeaux beschouwt zichzelf als wereldhoofdstad van wijn. In de omgeving van de stad, in de wijnstreek Bordeaux produceren talrijke wijngaarden vele prestigieuze en minder prestigieuze wijnen. Rondom de stad ligt 117.514 hectare wijngaard, werken er 14.000 wijnproducenten en 400 wijnhandelaren, die gezamenlijk een omzet van 14,5 miljard euro maken. Jaarlijks worden er 700 miljoen flessen gevuld van alle mogelijke kwaliteiten.
De wijn met de beroemde rode kleur wordt gemaakt vanaf de druivensoorten Cabernet-sauvignon, Merlot, Cabernet franc, Petit Verdot en Malbec. De druivensoorten sauvignon blanc, sémillon en muscadelle worden gebruikt voor de witte wijnen.
De wijnstreek Bordeaux bestaat uit vijf gebieden: Entre-Deux-Mers, Libournais, Bourgeois-Blayais (rondom het stadje Blaye), Graves en de Médoc. De bekendste heuvels zijn die van Saint-Émilion, Pauillac, Sauternes en Pomerol.
In 1855 is een Bordeauxwijnclassificatie van de verschillende crus op gesteld, die de kwaliteit van de verschillende "châteaux" vastlegt.
Industrie.
Naast 'wijnstad' is Bordeaux een belangrijke industriestad. Belangrijkste fabrikant is het automerk Ford. Hoewel de conventionele industrie sinds de jaren 1980 moeilijk heeft gehad, heeft de stad zich op de kaart weten te zetten met industrieën voor moderne precisietechnieken. Na Toulouse is Bordeaux het belangrijkste Franse productiecentrum van de lucht- en ruimtevaartindustrie en de defensie-industrie, met 28.000 arbeidsplaatsen. De belangrijkste producenten zijn Groupe Dassault, EADSC en de Thales Groep. Enkele prestigieuze projecten en producten zijn de cockpit van de Airbus A380, de motoren van de Arianeraket en machines verbonden aan het Franse kernwapenprogramma.
Verder zijn de farmaceutische industrie en de voedingsindustrie goed vertegenwoordigd in de stad. In deze laatste sector (die 30.000 arbeidsplaatsen vertegenwoordigt) zijn er bijvoorbeeld LU en drankenfabrikant Pernod Ricard actief. Ten slotte is er in de stad houtverwerkende en papierindustrie te vinden, waar met name het hout uit het nabijgelegen bos van Les Landes wordt verwerkt.
Diensten.
De dienstverlenende sector is de belangrijkste sector van de stad. 52% van de actieve bevolking werkt in de handel, 15% in de middenstand, 9% in de transportsector en 4% in de financiële sector.
In deze sector is de wijnhandel uiteraard goed vertegenwoordigd. Het "Maisons des Vins de Bordeaux", tegenover het "Grand Théâtre" is de etalage van de wijnsector. Aan de kades, in de wijk "Chartrons", zit de "Cité Mondial du Vin", een congrescentrum en beursruimte volledig gewijd aan wijn.
De belangrijkste winkelstraat van de stad is de Rue Sainte-Catherine die wel de langste winkelstraat van Europa wordt genoemd.
Tenslotte is het toerisme in volle ontwikkeling, dankzij het culturele erfgoed van de stad en haar positie als doorreisplaats naar de kust, Spanje en het binnenland (onder andere naar de Dordogne).
Pers en media.
Frankrijk is een van de meest gecentraliseerde landen ter wereld. Hieruit komt onder andere voort dat de belangrijkste uitgevers en dagbladen in de hoofdstad, Parijs, verschijnen. Het lokale dagblad is "Sud Ouest", dat verschijnt in tabloidformaat. Deze krant verschijnt in geheel Aquitanië en in gedeeltes van Poitou-Charentes, Limousin en Midi-Pyrénées, vaak als lokale editie. Ook komt er dagelijks een gratis krantje uit, "Bordeaux 7". De nationale zender "France 3" komt met dagelijkse nieuwsbulletins uit de stad en uit de regio. "TV7 Bordeaux" is de lokale zender van de stad. Zij is eigendom van hetzelfde mediaconcern als de krant "Sud Ouest". Er zijn ook meerdere lokale radiozenders in de lucht in de stad.
Cultuur en samenleving.
Bordeaux is een bruisende stad op het gebied van kunst en cultuur, die zich niet alleen met de belangrijkste andere Franse steden kan meten, maar ook op internationaal gebied een bepaalde uitstraling heeft. Er is een groot aantal theaters en de "Opéra National de Bordeaux" speelt er thuis. Verder zijn er vele bioscopen te vinden, rondom "Place Gambetta" en een nieuwe mega-bioscoop op de rechteroever van de Garonne. Een aantal bekende en minder bekende muziekgroepen komen uit Bordeaux, waaronder Noir Désir, Leisure, Calc, Les Hurlements de Léo, Luke, Smocks, Toxi Faktory en Gojira.
Musea.
De stad kent vele musea, waarvan er enkele internationale bekendheid genieten.
Gastronomie.
Natuurlijk wordt in de Bordelaise keuken de bekende bordeauxwijn veel gebruikt bij het bereiden van gerechten die typisch zijn voor deze stad. Daarnaast karakteriseert deze keuken zich door het veelvuldig gebruik van sjalotten, die in het zuidwesten van Frankrijk de ui bijna volledig verdrongen heeft. Maar de meest authentieke specialiteiten hebben meer te maken met gebak en desserts.
De nabijheid van de zee is duidelijk te merken. Vooral het Bassin van Arcachon levert veel vis, oesters en andere zeevruchten. Deze worden voornamelijk opgediend met wit brood, boter, citroen en witte wijn. In het brakke water van de Gironde wordt in het voorjaar elft gevangen, een haringachtige. Ook stokvis wordt hier veel gegeten, met name in de "brandade de morue", een salade van stokvis en aardappelen, vaak verfijnd met augurken en sjalotjes.
'Rood vlees', meestal rund, is ook een gangbaar ingrediënt voor lokale gerechten en wordt vaak verkozen boven ander vlees. Het bekendst is de "entrecôte à la bordelaise", die rijkelijk met sjalotten bestrooid is. Deze vleesgerechten worden vaak met een zware rode wijnsaus opgediend.
De ganzenleverpastei uit de omgeving van de stad staat naar zeggen wereldwijd bekend, met name die uit de Périgord, de Landes en Béarn. Deze wordt bij voorkeur als voorgerecht, met zeer zoete witte wijn genuttigd. Een eigen kaas heeft de regio niet voortgebracht. Naast de kazen uit aangrenzende gedeeltes van Frankrijk, zijn vooral Nederlandse kazen traditioneel erg in trek in Bordeaux.
De bekendste specialiteit die uit de stad zelf komt, zijn de canelés, kleine gebakjes in een tulbandvormpje gebakken. De buitenkant van de canelé is van knapperig, gekaramelliseerde suiker, de binnenkant is van zacht gebak, luchtig en crème-achtig, gemaakt met onder andere rum en vanille. De gebakjes zijn te eten bij het ontbijt, als toetje en als tussendoortje. Ze kunnen alle mogelijke dranken begeleiden, van champagne tot thee, maar het gebruik is er zoete witte wijn bij te drinken.
Sport.
De voetbalclub van Bordeaux is "Girondins de Bordeaux", die in de Ligue 1 speelt, de hoogste Franse divisie. De club bestaat sinds 1881. Hun kleuren zijn marineblauw-wit. Het Chaban-Delmas stadion (34.440 plaatsen) is hun thuisbasis. Op dit moment is de voorzitter Jean-Louis Triaud en de trainer Laurent Blanc. In 2009 werd de club voor het laatst landskampioen. Ze werd dat eerder in 1950 (na het jaar ervoor gepromoveerd te zijn uit de "ligue 2"), in 1984, 1985, 1987 en in 1999. Bekerwinnaar werd de club één maal: in 1987. Girondins de Bordeaux speelt regelmatig internationaal: in 1985 haalde de club de halve finale van de toenmalige Europacup I en in 1996 de finale van de toenmalige Europacup II. Nederlandse spelers die bij Girondins de Bordeaux hebben gespeeld zijn Wim Kieft, Stanley Menzo, Kiki Musampa en Richard Witschge. Belgen die er hebben gespeeld, zijn Gilbert Bodart, Enzo Scifo, Marc Wilmots en Patrick Vervoort. Raymond Goethals was er twee keer trainer.
Zoals op meer plaatsen in Zuid-Frankrijk is ook in Bordeaux rugby een zeer populaire sport. Tot voor kort had de stad echter geen club die op het allerhoogste niveau speelde, omdat twee lokale clubs met elkaar rivaliseerden: de "Club athlétique Bordeaux-Bègles Gironde" uit de voorstad Bègles en de iets mindere "Stade Bordelais". Onder invloed van het stadsbestuur en het lokale bedrijfsleven fuseerden deze twee clubs in 2006 tot de "Union SB-CABBG". Deze club speelt in de hoogste competitie.
Bordeaux kent een rijke wielersportgeschiedenis, waarvan de bekendste exponent de wielerklassieker Bordeaux-Parijs is. Deze wordt echter niet meer verreden sinds 1988. In Bordeaux-Lac is een velodroom waar wielerwedstrijden op wereldniveau worden georganiseerd. Bordeaux is ook bekend van de de Tour de France. Na Parijs was Bordeaux het vaakst in het routeschema opgenomen. Vaak eindigde ritten naar Bordeaux in een massasprint. Tal van beroemde wielrenners wonnen in Bordeaux, waaronder Jan Raas, Rik van Looy, Freddy Maertens en twee keer Eddy Merckx.
Hiernaast beschikt de stad ook over een ijshockeyteam en een handbalteam die op hoog niveau spelen.
Naast deze sporten wordt in de stad, net als in heel Aquitanië, actief pelota gespeeld, een Baskische sport die het midden houdt tussen squash en het Friese kaatsen.
Verkeer.
De Tram van Bordeaux op het "Place Pey-Berland"
De kruiser "Colbert" lag van 1993 tot 2007 in de oude haven.
De stad kent verschillende vormen van openbaar vervoer, aangeboden door de vervoersmaatschappij TBC ("Tram et Bus de la Cub" met 76 buslijnen overdag, 12 lijnen 's nachts. Sinds 2004 beschikt de stad ook over drie tramlijnen na jarenlange onzekerheid over de keuze voor een tram of een metro. Deze tramlijnen rijden in het centrum zonder bovenleiding, via een geavanceerd systeem van stroomvoorziening.
Binnen West-Frankrijk vormt Bordeaux een belangrijk knooppunt van verkeersverbindingen, gelegen op een strategisch punt tussen Spanje en Parijs en de rest van Noord-Europa.
Bordeaux is via de A63 met Spanje verbonden, en via de A10 met Parijs. Andere snelwegen gaan naar Toulouse (A62). De ringweg van de stad, de "rocade", kan de verkeersstroom niet goed aan en is met grote regelmaat volledig verstopt. Door een gebrek aan snelle radiale verbindingen is ook het verkeer binnen de rocade vaak langzaam.
In Bordeaux ligt de laatste brug (viaduct) over de Garonne, de Pont d'Aquitaine. Zeeschepen kunnen onder deze hangbrug door varen. Verder stroomafwaarts kan de brede Gironde slechts per veerpont worden overgestoken. Dit is mogelijk ter hoogte van Blaye en bij Royan. In totaal liggen in Bordeaux vijf verkeersbruggen over de Garonne, stroomopwaarts achtereenvolgens: de Pont d'Aquitaine uit 1967, de Pont Jacques-Chaban-Delmas (2013), de Pont de pierre (1821), de Pont Saint-Jean (1965), en de Pont François-Mitterrand (1993). Hiervan is de Pont Jacques-Chaban-Delmas als enige met een beweegbaar deel uitgerust. Deze hefbrug is in gesloten toestand ongeveer even hoog als de Pont de pierre, en in open toestand vergelijkbaar met de Pont d'Aquitaine (53 meter) en kan aldus zeeschepen doorlaten.
Ook in het spoorwegnet is Bordeaux een belangrijk knooppunt. De eerste verbinding met Parijs werd in 1852 gelegd, maar deze stak de Garonne niet over. Om in het centrum van de stad te komen, moesten de reizigers een veerpont nemen. In 1858 overbrugde de spoorweg de rivier via een brug die mede is ontworpen door Gustave Eiffel, en konden passagiers uitstappen in Station Bordeaux-Saint-Jean. In 2009 is een nieuwe viersporige brug in gebruik genomen. De oude "Passerelle Eiffel" is tot monument verklaard en zal dienst gaan doen als voetgangersbrug. De stad krijgt een HSL-verbinding met Parijs (2017) en de Spaanse grens (2032). Er gaan al wel TGV's naar Parijs en de Spaanse grens, maar deze rijden enkel tussen Tours en Paris Montparnasse over HSL-spoor en de rest van het traject over regulierspoor. Een HSL-verbinding met de Middellandse Zee verkeert in de studiefase. Andere spoorwegstations in Bordeuax zijn Station Ravezies en Station Caudéran-Mérignac.
De stad heeft een zeehaven. Hoewel minder belangrijk dan in de dagen dat ze de grootste haven van Frankrijk was, is ze nog altijd zeer actief. De haven bevond zich in het centrum, tussen Saint Michel en de beurs. Later is ze stroomafwaarts verplaatst, naar de gemeente Ambès. Er leggen elk jaar 1.600 schepen aan, en de haven verwerkt 9 miljoen ton goederen per jaar, waarvan 4,1 miljoen ton fossiele brandstoffen. Van 1993 tot 2007 lag in de oude haven in de binnenstad de voormalige kruiser "Colbert", als museumschip. Verder legt af en toe een cruiseschip aan.
Vliegverkeer komt aan op het vliegveld van Bordeaux-Mérignac, met verschillende internationale verbindingen. Een shuttle en een stadsbuslijn verbinden het vliegveld met de stad.
Fietsen is in Bordeaux goed mogelijk, hoewel het wat meer oplettendheid vereist dan in Nederlandse steden. De hoogteverschillen zijn zeer gering. Er zijn weinig fietspaden. Wel zijn sommige boulevards uitgerust met fietsstroken, en alle verkeersbruggen over de Garonne (ook de snelwegbruggen) zijn voorzien van fietspaden. In 2010 is een systeem van leenfietsen ingevoerd, "VCub". Dankzij de vele verkeersopstoppingen die de krappe straten van Bordeaux veroorzaken is de fiets op veel trajecten sneller dan de auto.
Bestuur.
Stadswapen boven het hek van het stadhuis
Politiek.
De burgemeester van Bordeaux is tevens president van de agglomeratie, de "Communauté Urbaine de Bordeaux", kortweg "CUB". Sinds 1995 is Alain Juppé (UMP) burgemeester, met een onderbreking van twee jaar als gevolg van een veroordeling wegens corruptie. De gemeenteraad wordt ook door de UMP overheerst. Omdat bestuurders in deze stad zo lang zitten, noemen zelfs de inwoners de lokale politiek erg saai.
De burgemeester die in het naoorlogse tijdperk het meest zijn stempel op de stad heeft weten te drukken is Jacques Chaban-Delmas, die de stad onafgebroken bestuurde van 1947 tot 1995.
Het stadhuis van Bordeaux is gevestigd in het Palais Rohan aan de Place Pey Berland, schuin tegenover de kathedraal.
Onderwijs.
De 'Universiteit Victor Segalen Bordeaux II' (o.a. geneeskundefaculteit) aan "Place de la Victoire"
Alle geledingen van het onderwijs zijn goed vertegenwoordigd in Bordeaux.
De meeste universiteiten zijn gevestigd op de campus in Talence.
De meest prestigieuze lycea van de stad zijn het "Lycée Michel de Montaigne" (letteren) en het "Lycée Gustave Eiffel" (technische vakken).
