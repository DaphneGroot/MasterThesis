	King Kong pleegde volgens historicus zelfmoord
	Van onze verslaggeefster
DEN HAAG
De dubbelspion Chris Lindemans, alias King Kong, is niet vermoord. Hij overleed in augustus 1946 als gevolg van een te late behandeling na het slikken van Luminal-tabletten om zelfmoord te plegen. Tot die conclusie komt de historicus B. de Graaff in zijn deze week verschenen publicatie Dood van een dubbelspion (Uitgeverij SDU, ISBN 90 12 08388 5). Lindemans lichtte de Duitsers in over het geallieerde bevrijdingsoffensief Market Garden in september 1944.
De Graaff baseert zich op een verslag van de waarnemend directrice van de gevangenis in Scheveningen, Neeltje Hanna Schokking. Het verslag werd kort na King Kongs dood opgesteld. Een medewerker van de Rijksarchiefdienst, M. Bärtl, trof het stuk in het najaar van 1995 aan in het privé-archief van de in 1976 overleden directeur van het Kabinet der Koningin, Marie Anne Tellegen.
In dat archief bleek ook de afscheidsbrief van King Kong te berusten, waarvan het bestaan wel bekend was, maar die nooit was gevonden. In die brief beschuldigt de dubbelspion 'Mon Prince' van hoogverraad, omdat hij weigerde zijn (Lindemans') adviezen op te volgen. Daardoor werd Nederland niet in september 1944 bevrijd, maar pas het voorjaar daarna, meent King Kong. Hij beticht de medewerkers van de prins ervan liever met 'de bekende Jodenkliek uit Oss' te slempen dan acties te ondernemen om Nederland te bevrijden.
Jarenlang deden hardnekkige geruchten de ronde dat King Kong in de gevangenis was vermoord, of mogelijk nog in leven was in het buitenland.
In 1986 werd King Kongs graf in Rotterdam zelfs geopend om vast te stellen wie daar begraven lag. Dat bleek inderdaad Lindemans te zijn. Maar omdat in zijn lijk een verhoogde hoeveelheid arsenicum werd aangetroffen, werden de vermoedens dat hij was vermoord alleen maar sterker.
Dr Lou de Jong schreef in 1988 in een nabeschouwing op zijn geschiedenis van de Tweede Wereldoorlog: 'Het enige aspect van deze duistere zaak dat wij als opgehelderd beschouwen, is dat de dood van Lindemans door de medewerking van verscheidene personen is verhaast. Wie daartoe opdracht heeft (of hebben) gegeven, hebben wij niet kunnen vaststellen.'
Uit het boek van De Graaff blijkt Lindemans in de gevangenis met scheermesjes een aantal zelfmoordpogingen deed. Op 18 juli 1946 slikte hij enige tientallen Luminal-tabletten en nam hij een aantal (niet dodelijke) slokken arsenicum. Ook zijn vriendin, de verpleegster Tineke Onderdelinden, slikte Luminal. Door een combinatie van paniek, onkunde en nalatigheden werd de maag van Lindemans pas leeggepompt nadat hij naar het toenmalige ziekenhuis Zuidwal in den Haag was vervoerd. Dat was te laat.
De 'mythe-Lindemans' kon groeien doordat de waarheid jarenlang werd toegedekt, schrijft De Graaff. King Kong was in de oorlog kind aan huis in het hoofdkwartier van Prins Bernhard. Daar ontving hij zijn opdrachten om 'door de linies' te gaan. Met toestemming van de prins deed hij inlichtingenwerk voor de geallieerden.
Toen duidelijk was geworden dat Lindemans ook voor de Duitsers werkte en hen in september 1944 had ingelicht over het geallieerde bevrijdingsoffensief voor Nederland, de operatie Market Garden, werden de relaties tussen Lindemans en de prins zoveel mogelijk onder tafel gehouden. De bevolking werd onkundig gelaten van Lindemans' activiteiten voor de prins.
Daardoor ontstond een klimaat waarin wilde geruchten gedijden, schrijft de Graaff. De suggestie kon worden gewekt dat King Kong zijn kennis over Market Garden had opgedaan in het hoofdkwartier van de prins, wat niet zo was. King Kong zou mogelijk vermoord zijn door lakeien van de prins. Door de archiefstukken die nu boven water zijn gekomen, kan de zaak volgens De Graaff tot de juiste proporties worden teruggebracht en worden gesloten.

