	Behandeling verzoeken om asiel op schema
	Van onze verslaggever
DEN HAAG
De achterstand in de behandeling van het aantal asielverzoeken is nagenoeg weggewerkt. Het restant is nog twee keer groter dan door staatssecretaris Schmitz van Justitie begin vorig jaar is beloofd, maar dat komt door factoren die toen nauwelijks konden worden voorzien.
Dat blijkt uit een rapportage die Schmitz maandag naar de Tweede Kamer heeft gestuurd. Begin vorig jaar was er een achterstand van 48.100 asielaanvragen en bezwaren, die door de Immigratie- en Naturalisatiedienst (IND) moest worden ingelopen. De achterstand ontstond door enorme pieken in 1993 en 1994.
Van de asielaanvragen en bezwaren zijn er nu nog 12.700 over. Gestreefd werd naar een aantal van 5.100. Daaraan verbond Schmitz haar politieke lot.
Een jaar geleden kwam Schmitz met een zogenoemd stappenplan om de achterstand in te lopen. Nu spreekt Schmitz van een 'bijzondere prestatie van het IND-personeel'.
Ondanks onvrede met de hoge werkdruk en de interne organisatie heeft het IND de achterstand toch nagenoeg ingelopen.
Dat de doelstelling niet helemaal is gehaald, komt onder andere doordat in 1996 de asielbezwaren drie keer zo hoog bleken dan in 1995. Volgende week is er een debat over de rapportage. Dat Schmitz strak wordt gehouden aan de afspraken, is niet waarschijnlijk.
De resterende 7.600 zaken zijn namelijk al wel op orde gebracht, maar kunnen om uiteenlopende reden nog niet worden verwerkt. Het restant wordt in begin van dit jaar weggewerkt.
In 1100 zaken gaat het om Soedan. Buitenlandse Zaken is bijna klaar met een ambtsbericht dat duidelijkheid moet verschaffen over de situatie in dat land.

