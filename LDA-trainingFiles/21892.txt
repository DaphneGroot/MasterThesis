Andy Kaufman.
Tony Clifton Cartoon. Het personage Tony Clifton is een idee van Kaufman
Andrew Geoffrey Kaufman (New York, 17 januari 1949 â€“ Los Angeles, 16 mei 1984) was een Amerikaanse entertainer. Hoewel velen hem zagen als een komiek, noemde Kaufman zichzelf liever een 'song-and-dance-man' waar hij aan toevoegde dat hij nog nooit in zijn leven een grap heeft verteld.
Hij begon als stand-upcomedian, maar werd populair bij het grote publiek als "Latka" in de sitcom "Taxi", waarin hij samenspeelde met onder meer Danny DeVito en Judd Hirsch.
Zijn bekendheid begon met een optreden tijdens de eerste aflevering van Saturday Night Live, waar hij een plaat opzette met de begintune van "Mighty Mouse" en alleen de teksten van Mighty Mouse playbackte. Zijn liveoptredens vielen vaak in de smaak, zoals de keer dat hij na z'n optreden bussen had klaarstaan om alle toeschouwers naar een school te voeren, waar ze getrakteerd werden op "milk and cookies". Zijn bekendste typetje werd "The foreign man", een zielig mannetje, afkomstig van Caspiar (een fictief eiland in de Kaspische Zee), die tenenkrommend slechte imitaties deed van onder andere Archie Bunker, Richard Nixon of Ed Sullivan. Wanneer hij bijvoorbeeld aangaf dat hij Jimmy Carter, de president van de Verenigde Staten, zou nadoen zei hij met hetzelfde typische 'Foreign Man'-stemmetje: "Hello. I am Jimmy Carter, the president of the United States." Zijn laatste imitatie was steevast die van Elvis Presley. En terwijl het publiek weer zo'n letterlijke imitatie verwachtte, kleedde Kaufman zich snel om en bracht hij z'n haren in model. Als hij zich dan omdraaide, stond daar een geweldig lijkende Elvis-imitatie. Zo goed zelfs, dat de echte King later zou zeggen dat hij Kaufman de beste Elvis-imitator vond.
Het 'Foreign Man'-typetje zou later evolueren in Latka uit Taxi. Alhoewel hem creatieve vrijheid was beloofd in de rol van Latka, voelde Kaufman de beperkingen van de rol en kreeg hij een hekel aan de serie en de rol.
R.E.M. schreef een muzieknummer over hem voor hun album "Automatic for the People": "Man on the Moon". Kaufmans levensverhaal is verfilmd door Milos Forman in de film Man on the Moon, waarin Jim Carrey de rol van Kaufman vertolkt. Beiden verjaren ook op dezelfde dag, namelijk 17 januari. Judd Hirsch, Christopher Lloyd en vele andere acteurs uit Taxi vertolkten hun originele rollen uit "Taxi".
Kaufman stierf op 35-jarige leeftijd aan longkanker, maar door zijn vele bizarre optredens die daaraan voorafgingen twijfelden veel mensen aan zijn dood. Op 16 mei 2004 vierden een aantal vrienden een "Welkom terug Andy"-feest, omdat hij eens had gegrapt dat hij twintig jaar na zijn dood zou terugkeren. Tony Clifton was ook op dit feest aanwezig.
