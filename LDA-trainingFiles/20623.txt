Friso Nijboer.
Friso Nijboer (26 mei 1965) is een Nederlandse schaker met FIDE-rating 2541 in 2017. Hij is, sinds 1993, een grootmeester (GM).
Nijboer begon te schaken op het Canisiuscollege in Nijmegen bij leraar Duits Paul Krekelberg op diens schaakclub SMB ('Strijd met Beleid'). Als grootmeester was Nijboer een laatbloeier. Pas na het voltooien van zijn studie in 1989 begon hij aan een carrière als beroepsschaker. In de jaren negentig werd hij grootmeester en bereikte de positie in het Nederlandse schaak die hij sindsdien behouden heeft: een sterke grootmeester, net onder de top.
Nederlands Kampioenschap.
Sinds 1989 heeft Nijboer aan alle Nederlandse kampioenschappen deelgenomen. Zijn beste resultaat haalde hij in 1993 met een gedeelde 2e tot 4e plaats. In 1996 en 2006 haalde hij de gedeelde 3e en 4e plaats. Van 2002 tot 2004 had hij een voor zijn niveau opmerkelijke reeks desastreuze resultaten: 2½ uit 9, 3½ uit 9 en 2 uit 9. Hij werd in 2005 gedeeld 4e met 4½ uit 9, in 2007 gedeeld 3e, in 2008 gedeeld 6e met 6 uit 11 en in 2009 2e met 5½ uit 9.
Olympiade.
Sinds 1996 speelde Nijboer in alle Schaakolympiades mee, doorgaans als veelspelende reserve met prima resultaten. Hij maakte ook deel uit van het team dat in 2001 Europees kampioen werd.
