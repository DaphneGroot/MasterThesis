 DELTA LLOYD GAAT SAMENWERKEN MET ANOZ. 
 AMSTERDAM, 6 jan (Reuter) - Delta Lloyd Verzekeringsgroep NV en ANOZ Holding NV hebben meegedeeld dat zij een samenwerkingsverband zijn aangegaan. 
 "De samenwerking houdt in dat Delta Lloyd onder eigen merk ziektekosten-en ziekenfondsverzekeringen gaat voeren, waarbij ANOZ zal optreden als risicodrager," aldus de twee verzekeraars. 
 Ook zal ANOZ onder eigen merk levens-en schadeverzekeringen en, in de toekomst, bank-en spaarproducten van Delta Lloyd gaan verkopen. Daarbij zal het product-en prijsbeleid van Delta Lloyd worden gevolgd en is Delta Lloyd risicodrager zodat ANOZ dan in feite optreedt als tussenpersoon. 
 "Voor Delta Lloyd is de samenwerking van belang in verband met de vooraanstaande rol die zij wil gaan spelen op het gebied van employee benefits," aldus het gezamenlijke bericht. 
 Het aan kunnen bieden van (gemengde) collectieve ziektekostenverzekeringen is daarbij volgens de beide partners een belangrijke voorwaarde. 
 ANOZ denkt door de samenwerking een betere service en een breder productenpakket aan haar klanten te kunnen bieden. Verder kan zij op deze manier haar ziektekostenportefeuille vergroten en schaalvoordelen realiseren. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
