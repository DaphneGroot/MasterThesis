	De stilte rond Andelib K.
	De Iraanse vluchteling Jafar Poyeh Khoic leeft nog. Hij verblijft in goede gezondheid in kamer B 213 in het asielzoekerscentrum in Wageningen, waar hem op 26 februari jongstleden de asielstatus werd verleend. De datum kent hij uit het hoofd, want lang zag zijn toekomst er een stuk slechter uit. Anderhalf jaar geleden zat hij meer dan zeven maanden in het huis van bewaring in Nieuwersluis. 'Twintig uur per dag achter de tralies. Geen tv of radio, geen kranten, geen boeken. Ik herinner mij die maanden heel goed.'
Vreemdelingen die het land uitmoeten, werd Khoic verteld, mogen zes maanden in bewaring worden gehouden. En omdat hij zijn asielprocedure definitief had verloren maar nit van plan was vrijwillig naar Iran te vertrekken, gold dit vooruitzicht ook voor hem. Twee agenten in burger namen hem na twee maanden mee naar de Iraanse ambassade. Terugkeer zou in zijn eigen belang zijn - zag hij dat zelf niet in? Maar Khoic hield zijn mond stijf dicht. Wel zag hij hoe agenten zijn documenten overdroegen aan het ambassadepersoneel.
Na de zevende maand werd hij overgebracht naar het Grenshospitium in Amsterdam. Een gevangenis mt tv, radio en bibliotheek, ontdekte Khoic. Er is ook een afdeling Sociaal Werk, die hem op donderdagochtend 8 februari 1996 ontbood op kantoor. Maar in plaats van een gesprek over sociale problemen, wachtte hem daar vier agenten die hem overmeesterden, in de handboeien sloegen en per auto meenamen naar Schiphol.
Zorgen had hij op dat moment vooral over zijn persoonlijke bagage, weet hij nog. 'Daar zaten mijn persoonlijke papieren in, ook brieven van vrienden die de politie in Teheran niet zou mogen zien. Maar dat geloofde men niet.'
Toen keerde de auto net v¢¢r Schiphol om. Jafar Khoic wist het zelf niet, maar zijn zaak had inmiddels de kranten gehaald. Dat was toeval. Hij zou de eerste zijn om naar Iran te worden teruggestuurd nadat de Haagse vreemdelingenrechtbank het taboe op uitzettingen naar dat land had ingetrokken.
Maar volgens zijn advocaat was Koic lid van de in Iran verboden communistische Sazman-e-Cherika-e-Fedaie-Klagh partij. Daarvoor zou hij bij terugkeer kunnen worden vervolgd. 'Hier staat in Iran de doodstraf op', riep de wanhopige raadsman in de media. Die publiciteit kwam de Immigratiedienst IND kennelijk ongelegen.
IND-directeur Nawijn stuitte plotseling op 'technische problemen bij de verwijdering' en stelde, op gezag van staatssecretaris Schmitz, de uitzetting twee weken uit. Amnesty International werd bij hoge uitzondering bereid gevonden een persoonlijk bericht over Jafar Pooyeh Khoic uit te brengen. Deskundigen van Amnesty spraken vierentwintig uur met de Iranir. Hun conclusie was dat hij inderd  d gevaar liep in Iran, zoals hij zelf altijd had beweerd, maar dat hij nooit door Justitie was geloofd.
Niet dat de IND zich daar gemakkelijk van liet overtuigen. Khoic: 'Amnesty zei ja, Justitie zei nee. Dat heeft twaalf maanden geduurd. Toen werd ik opnieuw gehoord en vroegen ze waarom ik december 1994 tegen functionarissen van het IND andere dingen had verteld, dan in februari 1996 tegen mensen van Amnesty. Maar in het eerste gesprek moest ik alles kort houden. Het duurde twee uur, het tweede vierentwintig uur'
Met een fractie minder koppigheid, iets minder geluk, een minder wanhopige avocaat, een minder publiciteitsbewuste IND-directeur en uiteraard zonder de 'technische problemen', zou Jafar Khoic naar Iran zijn teruggestuurd. 'Een droevig feit' noemt advocaat mr P. van Schijndel dat achteraf. Integendeel, concludeert Justitie. Bewijst het geval Khoic niet juist dat het ministerie uiterst zorgvuldig met individuele gevallen omgaat?
Maar niet iedereen heeft zoveel geluk als Jafar Poyeh Khoic.
Fazel Gholam Abd Sayyad is een Iraanse asielzoeker die vorig jaar december daadwerkelijk naar zijn land werd teruggestuurd. Of hij v¢¢r zijn vlucht naar Nederland in conflict met het regime is gekomen, is niet te achterhalen. Wat er gebeurde nadat hij werd teruggestuurd, is wel bekend. De reis die op 26 september begon in het Verwijdercentrum in Ter Apel, eindigde de dag erop in het huis van bewaring in Teheran.
Daar werd hij tien uur vastgehouden en ondervraagd - wat volgens het ministerie van Buitenlandse Zaken een gebruikelijke procedure is bij uitgewezen asielzoekers. Fazel mocht na deze eerste ondervraging gewoon naar huis.
Maar niet voor lang. Het huis van zijn familie staat in een stad in het midden van Iran, waar Fazel volgens zijn ouders geen dingen deed die hem in de problemen met het regime zouden kunnen brengen. Niettemin werd hij na 43 dagen opnieuw opgepakt. Een dagvaarding of aanklacht tegen hem bestaat niet. Wat er precies gebeurde, moet worden gereconstrueerd uit talloze telefoongesprekken die Fazels zus in Apeldoorn met haar ouders in Iran heeft gevoerd.
De ouders vertelden dat ze hun zoon moesten vrijkopen. Geen ongebruikelijke gang van zaken in het Iran van vandaag waar - ook volgens het jongste ambtsbericht van Buitenlandse Zaken - teruggekeerde asielzoekers zonder reisdocumenten alleen 'op borgtocht' worden vrijgelaten. De borgsom werd vastgesteld op 3 miljoen Toeman, omgerekend twaalfduizend gulden, te weten de waarde van hun huis.
Nadat Fazel werd vrijgelaten, stapte hij meteen op de bus naar Teheran waar hij contact zocht met de Nederlandse ambassade. Daar werd zijn verhaal aanvankelijk niet geloofd: hij wist niet de goede naam te noemen van de gevangenis in zijn stad. Een tweede afspraak op de ambassade liep mis omdat, zei Fazel, zijn contactman er niet was. Maar volgens de IND kwam hij voor dat gesprek niet opdagen. Sindsdien ontbreekt elk spoor.
De laatste maanden zijn de ouders aan de telefoon uiterst terughoudend, rapporteren de zus en contactpersoon Ahmed Pouri van het Iraans vluchtelingencomit Prime in Den Haag. 'We moeten maar niet meer bellen, zeggen ze, en waar Babak is gebleven weten ze niet. We denken dat ze een waarschuwing hebben gekregen om er niet over te praten'.
Wanneer de gevluchte Iraanse zonen niet terugkomen uit Nederland, kunnen hun ouders in Iran worden lastig gevallen. Dat is in een aantal gedocumenteerde gevallen inderdaad gebeurd, direct nadat de zonen in Den Haag waren voorgeleid voor de Iraanse ambassade.
Justitie weet niets van dergelijke gevallen. Officieel komen ze niet voor, en er is in Nederland niet n organisatie of instantie die dergelijke incidenten inventariseert. Organisaties als VluchtelingenWerk en Amnesty International vragen zich weliswaar bezorgd af wat er gebeurt met asielzoekers die zijn teruggestuurd naar Iran, maar beschikken in het land zelf niet over een netwerk om het te onderzoeken.
Mensenrechtenorganisaties bestaan niet meer in Iran. Amnesty krijgt geen toegang tot het land. En de oppositionele bewegingen in het buitenland zijn onderling verdeeld, waardoor ook bij hen geen spontane uitwisseling van gegevens van de grond komt.
Soms stuit een familielid in Nederland, een hulpverlener of een vluchtelingenadvocaat op iets alarmerends. Zoals raadsman mr J. van Zundert van Ali Maroufi uit Teheran, die op 4 oktober vorig jaar door de marechaussee werd voorgeleid aan de Iraanse ambassade om een laisser passer voor zijn gedwongen terugkeer te verkrijgen. Bij die gelegenheid werden alle persoonlijke gegevens over de afgewezen vluchteling aan de ambassade overhandigd.
Een week nadat Maroufi voor de ambassade in Den Haag verscheen (op 11 oktober 1996), werd in Teheran zijn vader opgepakt. De documenten die dat bewijzen, zijn naar Nederland gefaxt en zitten volgens Van Zundert in het IND-dossier. Op 22 oktober zou de zoon onder de hoede van de marechaussee naar Iran worden teruggevlogen. Op dezelfde dag werd de vader door een islamitische rechtbank veroordeeld tot een vrijheidstraf, die hij na anderhalve maand kon afkopen. Met - opnieuw - zijn huis als borgsom is vader Maroufi sindsdien vrij man.
De zoon niet: die dook onder om aan zijn deportatie te ontkomen en werd in Duitsland opgepakt, waar hij onder een valse naam een nieuw asielverzoek had ingediend. Hij zit nu in vreemdelingenbewaring in de Willem II-kazerne te Tilburg, van waaruit Nederland hem naar Duitsland hoopt te kunnen overdragen.
Mehdi Taheri uit Teheran heeft een soortgelijk verhaal. Ook zijn vader werd naar de rechtbank geroepen nadat hijzelf aan de Iraanse ambassade in Den Haag was 'gepresenteerd'. Het gebeurde rond 6 november van het vorig jaar, schrijft de familie in een fax aan de lokale afdeling van VluchtelingenWerk in Delft, bij wie de uitgeprocedeerde en illegaal geworden Mehdi onderdak heeft gevonden.
Het is een van de beter gedocumenteerde zaken, wat te danken is aan de neef van de familie die fabrikant is en beschikt over een telefoon- en faxlijn naar het buitenland. In het dossier van Vluchtelingenwerk bevindt zich de vragenlijst die aan de familieleden werd voorgelegd: wie haalde de vader op, wanneer, waarom? Waarschijnlijk de veiligheidsdienst, luidt het antwoord, met een witte auto en zonder aanklacht. Na tien dagen kwamen de agenten terug om medicijnen voor vader te halen. Sindsdien zit hij nog steeds vast.
En waarom? Volgens de politie is de vader 'gijzelaar' voor de zoon en komt hij vrij wanneer die zich alsnog in Iran meldt. De politie was van zijn Nederlandse lotgevallen op de hoogte doordat op 10 juli een bericht over zijn zaak verscheen in het oppositionele Iraanse weekblad Iran Zamin. Als zijn naam niet in dat blad was genoemd, weet Mehdi nu, zou er misschien niets zijn gebeurd. Reden waarom hij voortaan niet meer met zijn eigen naam in de krant wil.
Zahra Yazdi werd augustus vorig jaar naar Teheran teruggestuurd, en na enkele weken samen met zijn vader opgepakt. Hun huis werd van boven tot onder onderzocht, meldt de neef van Yazdi die in Almere woont. Ook hier: geen aanklacht, veel machtsvertoon, een ondervraging en als 'borg' beslaglegging op het huis van de vader, die daar veertig jaar voor heeft gespaard.
De zoon moet zich eens per veertien dagen bij Justitie melden. Hij mag de stad niet verlaten en geen contact opnemen met het buitenland. Dat was zes maanden geleden, zegt de neef. 'Ik ben echt bezorgd over hen allebei. Zahra heeft geen identiteitspapieren en kan daardoor geen werk zoeken. Ik weet niet of ze wel overleven.'
Over veel meer teruggestuurde Iranirs is weinig tot niets bekend. De stilte die volgt op hun verwijdering, staat in schril contrast met het opgewonden rumoer waarmee hun uitzetting gepaard gaat. Zoals het luide geschreeuw van Andelib Katani, toen hij op 15 januari in het asielzoekerscentrum te Wassenaar werd opgepakt en weggeleid.
Toevallige videobeelden daarvan haalden op 28 februari de televisie - de dag overigens waarop hij zonder medeweten van zijn advocaat op het vliegtuig naar Teheran werd gezet. De uitgewezen radio- en televisieregisseur zei te vrezen voor zijn leven.
Wat er met hem is gebeurd, weet niemand. Iraanse vluchtelingenorganisaties zoeken koortsachtig naar vrienden of kennissen van Katani, maar hebben nog niemand kunnen vinden. Zijn Rotterdamse advocaat had de 'spijkerharde' afspraak dat Katani zou faxen of bellen zodra hij daartoe in de gelegenheid was. Maar tot nu toe blijft het stil.
De namen van de Iraanse asielzoekers, uitgezonderd die van Jafar Poyeh Khoic aan wie de asielstatus werd verleend, zijn veranderd. Hun echte namen zijn doorgegeven aan Amnesty International en de Immigratiedienst IND van Justitie.


Foto
	Het Azadi-monument in Teheran.  FOTO GEERT VAN KESTEREN

