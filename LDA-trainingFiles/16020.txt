Politoer.
Politoer is een oplossing van schellak in alcohol (methanol, ethanol enz.) die wordt gebruikt om hout af te dichten.
Politoeren is het aanbrengen van de schellak zodat een dunne, glanzende film op het hout ontstaat. Hiervoor wordt een prop in een katoenen doek gebruikt, waarmee de vloeistof op het hout gewreven wordt. De alcohol verdampt snel, waardoor in korte tijd verscheidene lagen na elkaar aangebracht kunnen worden.
Soms wordt ook puimsteenpoeder gebruikt om eerst de houtporiën op te vullen, en minerale oliën om het openwrijven te vergemakkelijken.
Het op deze manier afwerken van hout versterkt de dieptewerking van de houttekening (chattoyance effect). Daartegenover staat dat het aanbrengen arbeidsintensief is en dat de politoerlaag niet tegen hitte (>60° C) of alcohol bestand is, en ook niet tegen lange blootstelling aan water kan.
Er bestaat ook zwarte politoer, die bijvoorbeeld antieke piano's hun diepzwarte glans geeft.
