Meerhoven.
Meerhoven is de nieuwste grote stadsuitbreiding van Eindhoven, in aanbouw sinds 1997, waarvan de eerste huizen zijn opgeleverd in 1999. Het ligt ten westen van Eindhoven en ten noordoosten van Veldhoven en behoort tot het stadsdeel Strijp. Op 1 januari 2013 telde Meerhoven 9.788 bewoners. Zodra de wijk gereed is, zal deze ongeveer 12.000 inwoners tellen.
Met Meerhoven wordt in de volksmond vaak alleen het woongebied aangeduid, te weten de buurten Bos- en Zandrijk, Grasrijk, Meerrijk en Waterrijk. Meerhoven wordt officieel echter, naast de woongebieden, gevormd uit de industriegebieden Flight en Park Forum, "Nimbus", "Land Forum" en "Trade Forum". Ook Eindhoven Airport behoort tot Meerhoven, net als het gebied BeA2 en het Meerbos, met onder meer golfbaan Welschap.
Het woongebied van Meerhoven heeft een HOV busverbinding met de stad en Eindhoven Airport.
Het grootste gedeelte van Meerhoven is gesitueerd op het terrein van het voormalige Pantser Infanterie Rij- en Opleidingscentrum (PIROC), een militaire rijschool. Voordat het bouwplan Meerhoven uitgevoerd kon worden werd gedegen onderzoek gedaan naar eventuele explosieven die na de Tweede Wereldoorlog in het gebied konden zijn achtergebleven.
