	Duitse meisje in Amsterdamse bos blijkt vermoord
	Van onze verslaggever
AMSTERDAM
Het meisje dat vrijdag dood in het Amsterdamse Bos in Amstelveen werd gevonden, is door verstikking om het leven gekomen. Het is de tienjarige Kim Kerkow uit het Noord-Duitse Varel, die sinds donderdag werd vermist. De omgeving van Varel was al door zevenhonderd manschappen van leger en politie afgezocht.
Volgens de politie is het meisje niet gewurgd, maar niet duidelijk is op welke wijze haar dan wel de adem is ontnomen. Sectie op het lichaam heeft geen sporen aangetoond van seksueel geweld.
Kim kwam donderdag niet thuis na een bezoek aan twee vriendinnen. Op de route naar de ouderlijke woning werden haar fiets, een handschoen en een spuitbusje met traangas gevonden. Toen is meteen groot alarm geslagen.
Getuigen hebben omstreeks het tijdstip van verdwijning in Varel een vrij zeldzame Mercedes 850 CSI gezien. Aan de hand van het nummerbord stelde de politie vast dat de auto in 1995 is gestolen en sindsdien nooit meer is gesignaleerd.
De Amsterdamse politie ondersteunt de Duitse collega's in het onderzoek naar de ontvoering van Kim. Het tien man sterke rechercheteam dat na de vondst van het meisje werd geformeerd, probeert na te gaan hoe en via welke route Kim door Nederland is vervoerd.

