	ING ruziet met New York over belastingen
	Van onze economische redactie
AMSTERDAM
ING is in conflict geraakt met de gemeente New York over de lokale belastingen. Het Nederlandse concern dreigt nu uit te wijken naar het naburige Stamford in de staat Connecticut. In het verleden is de stad New York gezwicht voor soortgelijke dreigementen van financiële giganten als Morgan Stanley en Prudential Securities.
De gemeente heeft aan die concerns voor honderden miljoenen dollars aan belastingvoordelen en ontheffingen geschonken. Het lijkt er echter op dat New York nu voet bij stuk wil houden. Daarmee zou ING het eerste slachtoffer worden van nieuw beleid.
Het gaat concreet om ING Capital, dat hoort bij ING Barings. Volgens het bedrijf zit er bijna 90 miljoen dollar verschil tussen een vijftienjarig huurcontract voor een gebouw in Stamford en een nieuwe lokatie in New York: het prestigieuze Park Avenue Plaza, een glimmende kantoorkolos in het hartje van Manhattan. Daar overweegt ING Capital bijna 28 duizend vierkante meter te huren.
De gemeente meent volgens onroerend-goedexperts en ambtenaren dat ING niet werkelijk van plan is te verhuizen. Het zou de gedwongen verplaatsing van bijna duizend werknemers inhouden. Deze week wordt een besluit verwacht.
'Ze weten het nog niet zeker', zei Donald A. DiRenzo, vertegenwoordiger van ING, tegen de New York Times. 'We zitten nog midden in de onderhandelingen, maar het is een pokerspel met de gemeente. Je weet nooit wat ze zullen zeggen.'
Volgens experts berust een weigering van de gemeente om ING extra voordelen toe te kennen op een herziene inschatting van de onroerend-goedmarkt in New York. Begin jaren negentig was de gemeente er nog alles aan gelegen om zoveel mogelijk werkgelegenheid in de stad te behouden. Het ging slecht met de economie en de onroerend-goedmarkt was ingestort.
Sommige delen van Manhattan, zoals de buurt rond Wall Street en het World Trade Center, worden nog wel gesteund door de gemeente. Daar staan nog veel kantoren leeg. Dat geldt echter niet voor het gebied rond Park Avenue, dat in trek is. Ook andere financiële ondernemingen zijn op zoek naar nieuwe kantoorruimte in hetzelfde gebied, zodat de gemeente deze tegen elkaar kan uitspelen.
Sinds begin 1994 heeft de stad voor 506 miljoen dollar aan belastingvoordelen uitgedeeld. Volgens de gemeentelijke overheid zijn daardoor bijna 56 duizend banen voor de stad behouden gebleven.

