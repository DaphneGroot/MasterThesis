	In weerloze hunkering OBE POSTMA'S EVOCATIEVE POEZIE OVER HET FRIESE LAND
	ER HUIST EEN innemende bescheidenheid in de pozie van Obe Postma, die grootste van alle Friese dichters. Of hij nu opgetogen is of juist mismoedig, hij schrijft over zijn stemmingen in heldere, precieze bewoordingen, die veelal de indruk maken niet meer dan waarnemingen te zijn, onverdund en onopgesmukt genoteerd. Hij bagatelliseert ze niet en hij overdrijft niet, nee, hij schrijft op wat hij ziet en ervaart. 'Al wat ik schrijf is waar gebeurd', staat er in het gedicht 'De Gave', 'ik heb geen kracht van hoge fantasie.' 'Wat lang voorbij is, riep ik op (. . .) wat eenmaal was, verloren niet vergaan, verschijnt in tere glans.'
Om die tere glans gaat het. Zo gecompliceerd als zijn wereldbeeld is, zo natuurlijk en eenvoudig is de manier waarop hij dat onder woorden brengt. Zijn pozie heeft het vermogen simpele woorden en alledaagse indrukken iets mee te geven van wat je denkt dat hun oorspronkelijke vitaliteit moet zijn geweest.
Als hij woorden gebruikt als 'vrienden', of 'licht', of 'blij', is het alsof je die als lezer ineens mag opvatten zoals je vermoedelijk nooit gedaan hebt: in hun ideale betekenis, onbelast met bijgedachten, onaangetast door de ervaringen die maken dat je bij het woord 'vrienden' eerder denkt aan wat ze niet zijn of bleken te zijn dan aan wat ze zouden moeten zijn. Welke dichter kan het over het 'licht' hebben, of schrijven dat hij 'blij' is, zonder dat hij van zichzelf een aansteller maakt, zonder dat zijn pozie vlak wordt of naef?
Dat Obe Postma (1868-1963) het deed en het kon doen zonder dat zelfs de getrainde pozielezer er buikkramp van krijgt, ligt aan de overtuigingskracht van de bescheidenheid die zo karakteristiek is voor zijn werk. 'Ik zing het lied van heel een wereld niet/ en aller mensen wee', staat er in 'Mijn Lied'. ''t Is niets dan mijn geluk en leed/ waar ik van neurin kan;/ 't gaat de betreden paden langs/ van 's levens oude plan.'
Neurin, niet zingen: met het zichzelf valselijk klein maken heeft zijn bescheidenheid niets te maken. Hij weet wie hij is en hij kent zijn plaats, maar de bezeerde of juist ijdele geringschatting die aan die uitdrukkingen is gaan kleven, is hem vreemd. Juist doordat hij zich zo oprecht rekenschap heeft gegeven van zijn betrekkelijk ondergeschikte plaats in de kosmos en de geschiedenis, komt zijn geneurie volledig tot zijn recht.
Zijn beelden zijn eenvoudig; hij ontleent ze aan zijn directe omgeving en het kost meestal geen moeite ze thuis te brengen. Wanneer ze een enkele keer raadselachtig zijn, ligt dat niet aan zijn woordgebruik of aan de complexiteit van zijn metaforiek, maar juist aan hun door en door huiselijke karakter; hij noemt een plaats of een persoon die hij kende, maar die wij ons niet meer herinneren. Hij moet een groot talent hebben gehad zich over te geven aan zijn eigen beelden, en de zelfvergetelheid waartoe dat leidde, bracht een zekere onbezorgdheid met zich mee over de houdbaarheid van zijn verwijzingen.
Maar of die eenvoud en bescheidenheid er debet aan zijn dat zijn werk pas nu, meer dan dertig jaar na zijn dood, ook buiten Friesland en onder niet-Friestaligen ruimere bekendheid krijgt, staat nog te bezien. Want in Friesland zelf is zijn statuur onomstreden. Zijn werk is er al vroeg gecanoniseerd en inmiddels kun je wel zeggen dat het bijkans is gesacraliseerd.
Hij gold er altijd al als een ongewoon groot en belangrijk dichter. Nu, twintig jaar nadat in het Fries zijn verzamelde gedichten zijn verschenen en op het moment dat er een substantile bloemlezing uit dat werk in een tweetalige editie ook voor luie of hoogmoedige Nederlandstalige pozielezers beschikbaar komt, heeft hij zelfs in de dichtershemel, dat oord van afgunst en achterklap, een onaantastbare positie bereikt.
Ze prevelen hem bijkans na en branden rituele erevuurtjes voor hem, de dichters en critici die in een speciaal nummer van het Friese literaire tijdschrift Trotwaer over hem schrijven. Te midden van een aantal zinvolle opstellen over Postma's pozie, zijn bronnen en zijn invloed - zinvol en deels onontbeerlijk voor wie werkelijk in zijn pozie wil doordringen - staan de 'persoonlijke reacties' van zijn huidige Friese collega's.
De devotie walmt je tegemoet in die saluten, met uitzondering van het gedicht dat Kees 't Hart voor deze gelegenheid schreef. 'Morgen brengen' heet het, en het doet Postma's wat mij betreft aangrijpende natuurlyriek af met een bruusk 'zo ken ik er nog wel een paar' - maar ja, 't Hart is dan ook een Nederlandstalige immigrant in een principieel toegewijde Friese omgeving.
Nee, dan Gerrit Krol, die in hetzelfde nummer de Postma-bloemlezing Van het Friese land en het Friese leven bespreekt. Aan zijn werkwijze is te zien dat hij buiten de Friese literaire kritiek staat en bijvoorbeeld geen gebruik kan maken van het indrukwekkende werk dat de eminente geleerde en Postma-kenner Philippus Breuker in de loop der jaren over zijn grote liefde heeft geschreven. Het maakt Krols ontdekkingsreis door Postma's werk er louter authentieker op.
Dat geldt ook voor de bijdrage van de dichter Ed Leeflang, die blijkens zijn gedicht een bedevaart heeft ondernomen naar Postma's graf. Krol en Leeflang zijn onmiskenbaar aangeraakt door Postma's lyriek. En het is een duurzame kennismaking gebleken: Leeflang heeft begin jaren tachtig al eens een herinnerenswaardige poging ondernomen om, samen met een native speaker, een tiental gedichten van Postma in het Nederlands te vertalen.
'AANGERAAKT', zijn ze, de nieuwe Postma-lezers. 'Aangestoken' zou er een te groot woord voor zijn, en 'in enthousiasme ontbrand' al helemaal. Aan het enthousiasme zelf ligt het niet. Maar wat moet je met een dichter die zelf al een voorschot heeft genomen op eventueel te lawaaiige bijval door middel van het gedicht 'Aan wie mij zullen lezen in later tijd'?
'Ik zeg niet: hoger dan de piramidenbouw,/ en ook niet: 't blijft langer dan koper hard', schrijft Postma daar in een ernstig vermaan. ''t Wies uit het vlakke land stil naar het zonlicht op,/ en 't is niet sterker dan het mensenhart.' Aan het eind van het gedicht legt hij bovendien al zijn kaarten op tafel. 'Het is een mens, wars van elk troebel beeld,/ Opener als dichter dan men wel had gewild', om te besluiten met het toch weerloos openhartige: 'Hij geeft zich aan wie tot het leven gaat,/ Een knaap, een kind, en zonder pols of schild.'
'Hy jout him oer', staat er in het Fries: hij geeft zich niet alleen, hij geeft zich zelfs over. Zo informatief als de vertaling die Jabik Veenbaas voor deze editie verzorgde meestal ook is -in de enkele jaren geleden verschenen Spiegel van de Friese pozie hadden we daar al enkele staaltjes van gezien, versies die Veenbaas voor deze bloemlezing nog weer heeft bijgewerkt -, Postma's unieke combinatie van compactheid en directheid gaat erin verloren. Vooral de vroege Postma schreef zuinig en het is in die smalle, bijna achteloos rijmende regels dat zijn geheim zich openbaart. Een vertaling redt dat niet; het is daarom goed dat deze uitgave tweetalig is en iedereen kan nalezen wat er precies staat.
Misschien ligt het aan het Fries. 'De Friese aard is benepen en uit zich niet groots', schreef die andere grote dichter uit Friesland, J.J. Slauerhoff, in het herdenkingslied op zijn Friese vader. Dat voorzichtige is Postma persoonlijk eigen, maar het is ook inherent aan een taal die wordt gesproken door mensen met een afkeer van grote woorden en gebaren.
Het wordt bovendien vermoedelijk bevorderd door de wijze waarop een Nederlandstalige lezer Fries leest: soms als een enigszins bizarre vorm van het Nederlands, soms als een oudere, zuiverder variant daarvan en dan weer als een reeks exotische klanken en uitdrukkingen waarvan de betekenis weliswaar niet al te moeilijk te achterhalen is, maar waarin die betekenis juist aan kracht wint doordat je extra je best moet doen haar vast te stellen. Ze moet opgedolven worden en vervolgens opgewreven, en het resultaat van die inspanning is dat ze glanst en een authentieke indruk maakt, minder verbruikt dan het vergelijkbare Nederlands.
Maar ook voor wie wel goed Fries kent, blijft Postma's taalgebruik geheimzinnig, of liever nog: de natuurlijke manier waarop hij zich uitdrukt. Door zijn sterk filosofische inslag - hij heeft, blijkens de schriften met aantekeningen die van hem bewaard zijn gebleven, massa's filosofische literatuur gelezen, van vooral klassieke en Kantiaanse snit - was hij zich te zeer bewust van de problematische verhouding tussen taal en werkelijkheid, tussen woorden en beelden, om daar in zijn gedichten geen zorgvuldig doordachte vormen voor te zoeken.
Het is een taal die - ook in het Fries - op het eerste gezicht enigszins plechtstatig is, zoals het een dichter betaamt die opgroeide in de negentiende eeuw en door kennisname van de pozie van de Tachtigers zelf tot schrijven kwam, maar die bij nadere beschouwing blijkt samen te vallen met zijn onderwerpen. Dat klinkt vreemder dan het is. Postma's pozie wortelt in het Friese leven (de titel die deze bloemlezing meekreeg is van hemzelf en dekt volledig de lading) - zo diep dat het zich dat leven toe-eigent en er terzelfder tijd afstand van moet nemen.
'Fier yn it Fryske libben rinne myn woartels', staat er gelaten in dat onvergetelijke gedicht waarin Postma zijn eigen begrafenis bezingt. 'Ver in het Friese leven reiken mijn wortels', en: 'De wereld is mij groot genoeg; ik zou haast met Friesland toekunnen als ze daar wat kordater waren.' 'Keareleftiger', staat er in het origineel - 'manmoediger' vertaalde Leeflang indertijd.
Het is een programmatisch gedicht, al schreef Postma het toen hij al 68 was. De verbondenheid met de taal en het land, met de traditie en de eeuwenlang ongebroken keten van leven, komt erin tot uitdrukking door de slotregel, waarin Postma de torenklok van zijn geboortedorp nog laat nagalmen, na zijn eigen begrafenis. 'Bij mij is hij vandaan gekomen en bij mij komt hij terug', trilt de toren. Hij mag er dan van doordrongen zijn dat zijn zangen zijn jonge vrienden vreemd zijn gebleven, hij hoort bij hun land.
HET IS Postma ten voeten uit - en wie zijn levensloop kent, is geneigd er een vervulling in te zien van alles wat dat leven zo onopvallend en zo bijzonder maakt. Postma was een boerenzoon, die in 1868 in Cornwerd, een dorpje aan de Zuiderzee, werd geboren. Dieper in de Friese natuur dan op die grens van weiland en water kun je niet geboren worden en opgroeien - en tegelijkertijd manifesteert precies die grens, een door mensenhanden aangelegde dijk, het ingrijpen van de beschaving en daarmee is de vraag wie we zijn en wat we hier te zoeken hebben, meteen aanwezig. Ook wie, net als Leeflang, vandaag de dag naar Kornwerd reist, ontkomt er niet aan: zoveel natuur en een zo nadrukkelijke aanwezigheid van menselijk ingrijpen daarin inviteert tot contemplatie en reflectie.
Weiland, water en een dijk, bloemen, vogels en een kerktoren: het is allemaal even elementair als dwingend. Postma heeft aanvankelijk de schitterendste bedwingingstechniek gezocht die er is, de meest ambitieuze systematiek om de werkelijkheid te begrijpen. Hij ging wis- en natuurkunde studeren en promoveerde in 1895 bij Van der Waals - de latere Nobelprijs-winnaar - op een proefschrift over de absorptie van straling in donkere en lichte lichamen. Alweer is dat een huiselijk onderwerp: waarom wordt een zwart object in het zonlicht zoveel warmer dan een wit?
Hij werd leraar wiskunde in Groningen, publiceerde enkele wiskundige stukken en artikelen over de theoretische natuurkunde, en sleet zijn vrije uren in de universiteitsbibliotheek. Pas rond zijn vijftigste schreef hij zijn eerste gedichten - en alleen doordat hij zo enorm oud geworden is (hij stierf in 1963), is dat nog tot een respectabel oeuvre uitgegroeid.
Hij bleef zijn levenlang alleen; vriendschappen en correspondenties met vrienden zijn enorm belangrijk voor hem geweest. In het Postma-nummer van Trotwaer betoogt Doeke Sijens op een elegante en overtuigende manier dat Postma waarschijnlijk homoseksueel was. Met de uitbotting van zijn dichterschap veranderde ook zijn wetenschappelijke belangstelling. Na zijn vijftigste legde hij zich toe op de bestudering van de feitelijke vroege geschiedenis van Friesland. Hij heeft er degelijk werk over gepubliceerd; zijn studie naar de oorsprong van de Friese kleihoeve geldt al tientallen jaren als een standaardwerk.
Dat wis- en natuurkundige werk, zijn nauwgezette historische onderzoek en zijn pozie mogen rigoureus worden gezien als uitdrukkingen van eenzelfde geest. Hij heeft zich verbonden geweten met zijn taal en zijn land, en ernaar gestreefd die banden te onderzoeken, streng en voorzichtig, en dan maakt het niet zoveel verschil of dat in de vorm van wiskunde, historisch bronnenonderzoek of bedachtzame lyriek gestalte krijgt.
Die gevoelens van verbondenheid gaan terug op zijn liefde voor de natuur die hem omringt, de natuur die een bron van troost is juist doordat zij als enige bereid is de dichter in zich op te nemen. Niet de Friezen, die niet kordaat genoeg zijn, niet de jongeren, die het verleden altijd verwerpen, maar het land - de afwisseling van de seizoenen, de comfortabele onverschilligheid van de elkaar bijna ritmisch opvolgende geboorte en dood, van bloei en verwelking, vormen de bron zowel voor de wereldbeschouwing in zijn pozie als voor de taal waarin die wordt vervat. Het verklaart de rijkdom van die taal, en de noodzakelijkheid van zijn archaseringen: wat Postma om zich heen ziet, biedt die rijkdom aan door haar eigen immense variteit, en aan de onvergankelijkheid van de natuur ontleent hij zijn solide, in de traditie gewortelde woordenschat.
Bern fan de ierde noemde Fokke Sierksma in 1946 zijn grote opstel over Postma's pozie: kind van de aarde - en dat was hij natuurlijk, deze bijna onsterfelijke grijsaard. Philippus Breuker, die de keuze voor deze bloemlezing maakte - zestig gedichten uit een oeuvre van driehonderdvijftig - en dat even persoonlijk als representatief deed, heeft zich diepgaand beziggehouden met Postma's potische en filosofische bronnen en hem zowel een psychisch monist als 'de auteur van het sublieme' genoemd.
Dat komt dichtbij wat we er in Postma's pozie over lezen. Hij sublimeert zijn emoties en impressies net zolang totdat ze buiten hem liggen, samenvallen met zijn land. Hij schept al schrijvend een eenheid tussen mens en natuur, totdat wat begon als toe-eigening, een authentiek verbond is geworden.
Ofschoon Postma keer op keer schrijft over die diepe wortels die hem in het bijzonder met Friesland verbinden, weet hij zich een buitenstaander. Hij mag dan bij het Friese land horen, bij de mensen die het bevolken hoort hij niet. 'Jonge kerels komen zingende de polders uit', begint hij het gedicht 'Paasmaandag', om na zijn beschrijving van hun gemeenschappelijkheid te besluiten met 'En bij het varkenshok sta ik als een muur'.
'Er zijn veel landen die ik de mijne noem', heet het in het gedicht 'Een land?'. 'In het ene heb ik mijn zangen gedroomd,/ (. . .)/ Een leegloper, een zwervend man,/ Die leeft van de weggerand.' Hij is 'een zanger, een zoeker, een zwoeger dan,/ Maar ook een boreling,/ Een klompje leven dat grijpt en reikt/ In weerloze hunkering'.
Dat is Postma op zijn best: evocatief over het Friese land en leven, hunkerend naar een plaats daarin, maar in de volledige wetenschap dat hij die plaats hooguit zal vinden in de natuur - die vermoedelijk wel met hem instemt, maar zwijgend, zonder taal, zonder bijval. Terughoudend als de dichter zelf.
Michal Zeeman
Obe Postma: Van het Friese land en het Friese leven / Fan it Fryske ln en it Fryske libben.
Een keuze uit de gedichten, samengesteld en van een nawoord voorzien door Philippus Breuker.
Vertaald uit het Fries door Jabik Veenbaas.
Meulenhoff; 168 pagina's;  39,90.
ISBN 90 290 5614 2.

Foto
	Wierum, Friesland. FOTO MARK PASVEER Obe Postma FOTO UIT 'OBE POSTMA (1868-1963)'

