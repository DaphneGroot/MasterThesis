	Vreeman: eerste zestig namen op PvdA-lijst 'flink vernieuwen'
	Van onze verslaggever
Jan Hoedeman

DEN HAAG
De kandidatenlijst voor de Tweede-Kamerfractie van de PvdA moet steviger worden aangepast dan prof. Dunning, voorzitter van de gelijknamige adviescommissie, wenst. Dat vindt Ruud Vreeman, vice-voorzitter van de partij. 'De eerste zestig namen van de lijst moeten flink worden vernieuwd.'

Vreeman is lid van de commissie-Dunning, die de lijst opstelt en kandidaten zoekt voor de nieuwe Tweede-Kamerfractie. Hij is niet gelukkig met de uitspraken van Dunning vorige maand in Elsevier. Daarin zei hij: 'Ik denk niet dat we weer met een grote vernieuwingsoperatie voor de dag moeten komen.' Vreeman: 'De uitspraken van Dunning hebben een ongelukkige uitstraling naar de Tweede-Kamerfractie en de lijsten voor de gemeenteraden. De indruk kan ontstaan dat we het nu wel hebben gehad met de vernieuwing. Voor de eerste vijftig van de lijst zou ik zo'n twintig nieuwe namen willen.'
Vreeman voerde in 1994 samen met Rottenberg de vernieuwing door, die destijds leidde tot een stammenstrijd tussen vernieuwers en de oude, zittende garde.
Dunning zei verder in de publicatie dat het belangrijk is dat 'de fractie een voldoende lange staart heeft om ervoor te zorgen dat mensen door kunnen schuiven als dat nodig is'. Vreeman beaamt dat, want nu hij volgende maand wordt geÂ‹nstalleerd als burgemeester van Zaanstad, zijn de eerste twee opvolgers de oud-kamerleden Rijn-Vellekoop en De Jong. Het oog van de commissie-Dunning zal onder meer vallen op de kamerleden die onderwijs en buitenlandse zaken doen: daar zou de PvdA onvoldoende gezaghebbend actief zijn.
Het partijbestuur vreest dat de uitspraken van Dunning zullen worden aangegrepen om op nationaal niveau en op de lijsten voor de gemeenteraad vernieuwing tegen te houden. Ook op lokaal niveau moet de bezem door de fracties. Dat is in 1994 mislukt.

