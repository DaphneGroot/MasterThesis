Libris Literatuur Prijs.
De Libris Literatuur Prijs is een jaarlijkse prijs voor het beste Nederlandstalige literaire fictieboek uit het voorgaande kalenderjaar. Naamgever aan de prijs is de sponsor, boekhandelsketen Libris.
De prijs is gemodelleerd naar de Booker Prize. Na een selectie van 18 titels (longlist), volgt een nominatiebekendmaking van 6 titels en uiteindelijk een winnaar. De selectie van titels en auteurs gebeurt door een jury van 5 personen, die samengesteld wordt door de initiatiefnemer van de prijs, Stichting Literatuur Prijs.
De juryvoorzitter maakt half maart in de Nieuwe Kerk te Amsterdam de shortlist van 6 titels bekend, die meedingen naar de prijs die medio mei wordt uitgereikt. Ook dit gebeurt traditioneel tijdens een galadiner in de Spiegelzaal van het Amstel Hotel te Amsterdam. De auteur van het winnende boek ontvangt een oorkonde en een bedrag van € 50.000. De auteurs van de andere boeken ontvangen elk € 2500.
Samen met de AKO Literatuurprijs en de Gouden Uil vormt de Libris Literatuur Prijs een trio vanwege het hoge prijzengeld.
In 2008 werd voor het eerst een graphic novel, een literair stripboek, genomineerd ("Verder" van Marc Legendre) en is de prijs voor het eerst aan een verhalenbundel toegekend (D. Hooijer - "Sleur is een roofdier).
In 2010, enkele dagen na de uitreiking aan Bernard Dewulf, maakte de stichting bekend dat de prijs vanaf dat moment alleen nog beschikbaar is voor literaire romans. Om zodoende het aantal inzendingen in te perken.
