	Stalking
	Man, 49, vertelt over een stalker die zijn hele familie terroriseert en hekelt de laksheid van de overheid tegenover dit verschijnsel.

'De Tweede Kamer wil er nu eindelijk wat aan doen, maar het kan nog jaren duren voor die wet tegen stalking er is. Minister Sorgdrager ziet het nut er niet van in. Inmiddels worden mijn familie en ik geterroriseerd door zo'n psychopaat: ruiten ingooien, banden lek steken, voortdurend bedreigingen. Er worden hele levens vernield. Altijd angst om een kogel door je kop te krijgen, want hij is vuurwapengevaarlijk. Ik kijk wel tien keer om heen als ik nu op straat loop. Mijn vrouw is helemaal ingestort, die loopt bij de psychiater. Ze durft geen boodschap meer te doen en niet meer alleen te zijn. Als ik mevrouw Sorgdrager dan hoor, denk ik: ja mens, je moest eens twee maanden bij ons komen leven, dan zou die wet er onmiddellijk komen.
En wij zijn nog niet eens de direct betrokkenen. Het gaat om een nicht van me met wie hij een verhouding had. Twintig jaar geleden leerde zij hem kennen. Het viel me toen al op dat er een steekje aan hem los was. Hij keek nogal vreemd uit zijn ogen, de zinnen die hij vormde, de onrust, hij loog vaak, manipuleerde. Ik heb haar nog gewaarschuwd, maar zij was zÂ¢ verliefd op hem, helemaal idolaat.
De eerste jaren ging het nog wel. Maar toen kreeg hij haar in zijn macht, door te dreigen, te slaan, te schoppen. Het ging zo ver dat ze ging lijden aan het battered-woman-syndroom, een soort bewustzijnsvernauwing die maakt dat zo'n vrouw niet beter meer weet en zich steeds weer laat inpakken.
Hij had gokproblemen, drugsproblemen, een sekstic. Ze werd gedwongen tot seks met anderen en dan stond hij te kijken. Ze hadden een heel perverse relatie. Wat zich precies heeft afgespeeld, wil ik niet eens weten. Ik heb het meeste pas gehoord sinds ze van hem is weggevlucht. Het is een beest. Als ze te veel details vertelde, zei ik: laat maar. Ze heeft zich ook moeten prostitueren. Ze was zijn slaaf. Het is best een mooie meid om te zien, dus ze verdiende geld als water.
Hij controleerde alles wat ze deed. Als ze naar de winkel ging, stond hij plotseling door de etalageruit te kijken. Als ze bij ons of anderen was, belde hij. Alles was gestoeld op angst. Af en toe vluchtte ze naar vriendinnen. Maar dan kwam hij amok maken en dan ging ze mee.
Ze heeft nu een dochtertje. Ze wilde graag een kind, ook om onder die druk uit te komen. Dat kind, was het maar nooit gekomen. Het durfde niet meer gewoon naar bed te gaan. Wanneer komt pa thuis, vroeg zij, wat gaat hij uithalen? Zij kon alles horen wat er dan 's avonds onder invloed van drank en drugs gebeurde.
Het meisje groeide op en had geen leven. Daardoor is haar moeder een beetje wakker geworden. Dat moederinstinct is kennelijk zo sterk. Om het kind te beschermen, is ze uiteindelijk weggevlucht, naar vriendinnen, familie en Blijf-van-m'n-lijfhuizen.
Ik heb ontdekt dat het in Nederland als je echt wil, vrij makkelijk is om achter zo'n adres te komen. Als je een goed verhaal hebt, kun je zelfs achter een geheim telefoonnummer komen. Hij deed er ook alles voor, plaatste advertenties, wist zelfs journalisten voor zijn karretje te spannen. Want zijn dochtertje was zogenaamd ontvoerd. Hij kan ontzettend manipuleren. De beste manipulator van Nederland. Hij kan op commando huilen: ik heb zo'n spijt, ik zal haar niet meer lastigvallen. Bij de rechter doet hij poeslief.
Ze woonde op een gegeven moment nog maar net op een adres of hij stond al op de deur te rammen: ik kom je afmaken! Stenen door de ruiten. Als je hem dan ziet, word je nog veel banger. Hij kan tekeer gaan als een paard, met uitpuilende ogen en het schuim op de mond. Ik ben nu het mikpunt van zijn terreur. Hij ziet mij als zijn gevaarlijkste tegenstander, want ik help haar.
Mijn nicht zit nu op een veilige plek. Ze wordt sterker, maar ze durft nog steeds niet in de spiegel naar zichzelf te kijken en ze kijkt je ook niet aan als je met haar praat. Als hij haar te pakken krijgt, wordt het een drama, want ze moet nu dood, hij is zijn slaafje kwijt. Tenzij we hem in dwangverpleging krijgen, nou, probeer dat maar.
Je staat in feite machteloos. De wetgeving is er totaal niet op toegesneden. Er is niks tegen te ondernemen, terwijl er gewoon levens worden vernietigd. Wij hebben wel twintig aangiften tegen hem gedaan, een enorm dossier. Ik heb al tienduizend gulden aan advocaatkosten betaald. Ik kan dat wel opbrengen, maar wat moet iemand met een modaal inkomen in zo'n situatie?
Je krijgt rechtsongelijkheid. Journalisten krijgen politiebescherming als ze bedreigd worden, zoals onlangs Stella Braam die dat boek over de Grijze Wolven had geschreven. Bij de Eurotop in Amsterdam was er zeshonderd man politie ter voorkoming van een misdrijf. Maar van mij weten ze dat mijn leven wordt bedreigd, en ze doen niks.
Ik kan de schade en advocaatkosten ook maar mondjesmaat op hem verhalen, want hij heeft een bijstandsuitkering. Hij bulkt van het geld, maar dat is zwart, en hij krijgt dus gewoon een pro-deo-advocaat. Wat kost dat de maatschappij allemaal?
Hij heeft wel eens kort vastgezeten, een keer wegens vuurwapengebruik en een keer toen hij me op straat had aangevallen. Maar de districtspychiater zei: hij is wel gek, maar niet gek genoeg. Dus kwam hij weer vrij, tegen de wil van de officier van justitie. Die gaat nu in hoger beroep.
Hij heeft inmiddels een straat- en contactverbod op een aantal plaatsen. Als hij dat overtreedt, kan ik de sterke arm inroepen en wordt hij twee dagen gegijzeld. Dat is een uitzonderlijke maatregel. Ik moet het wel allemaal zelf betalen, zo'n duizend gulden aan gijzel- en proceskosten. Zo'n straat- en contactverbod moet ook steeds weer verlengd worden via een kort geding. Dat gaat maar door. En als er dan een foutje in de dagvaarding sluipt, gaat de dader vrijuit. De dader wordt door allerlei regels beschermd, en de slachtoffers hebben niks, die zijn vogelvrij.
De politie wil wel wat doen, maar kan niks. Hij moet me eerst wat aandoen, me in elkaar slaan of een kogel door m'n kop jagen. Hij kan morgen komen, over veertien dagen, en dat zegt hij ook. Mijn huwelijk lijdt eronder, kennissen durven niet meer op bezoek te komen.
Ik vind Nederland best een goed land, met een goeie democratie, maar ik begrijp niet dat een individu dit soort terreur mag zaaien. Die bureaucratie waar je tegen oploopt, die ambtenarij. Je hebt er een dagtaak aan, het gaat je leven beheersen. In Amerika, waar ze wel een wet tegen stalking hebben, gaat zo iemand zes jaar de bak in. Ik vind dat minister Sorgdrager weinig invoelingsvermogen heeft. Dat fysieke geweld, dat is het ergste nog niet, daar kom je wel overheen. Maar die psychische terreur blijft hangen, daar gaat zo'n vrouw haar leven lang onder gebukt, die sloopt een mens, daar is niets tegen te doen.'

Foto
	FOTO MICHAEL FERRON

