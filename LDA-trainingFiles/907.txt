	Hutu-strijders plegen tientallen moorden in Noordwest-Rwanda
	Reuter, AP
KIGALI
De moord op drie Spaanse hulpverleners in het noordwesten van Rwanda blijkt deel uit te maken van een golf aanslagen door Hutu-extremisten. De Rwandese radio meldde gisteren dat maandagnacht dertig burgers zijn gedood in het dorp Nyamugali, in de omgeving van Ruhengeri. VN-waarnemers maakten bekend dat vorige week 32 mensen zijn vermoord in het district Rushashi, veertig kilometer ten noordwesten van de hoofdstad Kigali.
Het regeringsleger heeft drie verdachten van de moord op de Spanjaarden opgepakt. Volgens Claude Dusaidi, hoofd van de inlichtingendienst en adviseur van Rwanda's sterke man Paul Kagame, zijn het oud-soldaten van het vroegere regeringsleger, dat in 1994 naar Zaïre vluchtte voor het triomferende Rwandees Patriottisch Front. Dusaidi zei dat het leger de wijde omtrtek van Ruhengeri heeft afgegrendeld en een klopjacht is begonnen op Hutu-strijders van de Interahamwe-milities.
De slachtoffers in Nyamugali maakten deel uit van een burgerwacht die de ronde deed. In Rushashi lijken de meeste doden overlevenden van de genocide op de Tutsi's in 1994. Hutu-strijders zouden hen uit de weg hebben geruimd om te voorkomen dat ze als getuigen optreden in de processen tegen deelnemers aan de volkerenmoord. Die rechtszaken zijn vorige maand begonnen en er zijn tot nu toe veertien doodvonnissen gewezen.
De Rwandese regering, de VN en de hulporganisaties zoeken de daders van de moorden - ook die op de Spanjaarden - onder de naar schatting 700 duizend Hutu's die eind vorig jaar uit Zaïre naar Rwanda terugkeerden, nadat hun vluchtelingenkampen waren ontruimd door de oprukkende Zaïrese rebellen, onder wie de Banyamulenge-Tutsi's. Onder de repatrianten bevonden zich waarschijnlijk Interahamwe-strijders, van wie het leger slechts een klein deel denkt te hebben opgepakt.
In New York heeft de secretaris-generaal van de VN, de Ghanees Kofi Annan, de Veiligheidsraad aanbevolen de Algerijnse diplomaat Mohammed Sahnoun aan te stellen als speciale VN-gezant voor het gebied van de Grote Meren. Sahnoun diende eerder een half jaar als VN-gezant in Somalië in 1992, maar moest vertrekken na een ruzie met Annans voorganger Boutros Boutros Ghali.
Sahnoun verweet de VN toen te laat in actie te zijn gekomen, waardoor duizenden Somaliërs de hongerdood zijn gestorven. Hij vond dat onderhandeling een eind moest maken aan de oorlog en geloofde niet in een militaire interventie buiten de betrokken partijen om.
Annan stelt in een brief aan de Veiligheidsraad (die Sahnouns benoeming waarschijnlijk zal bekrachtigen) dat Sahnoun mede namens de Organisatie van Afrikaanse Eenheid zal optreden. Hij zal zich eerst buigen over het conflicten in Burundi en Oost-Zaïre. Hij zal een internationale conferentie organiseren over de conflicten in de gehele regio.

