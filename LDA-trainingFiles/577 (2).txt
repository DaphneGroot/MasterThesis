Kuifje (personage).
Kuifje op de voorkant van "Le Petit Vingtième", 15 mei 1930
Kuifje (Frans: "Tintin") is de Nederlandstalige naam voor de fictieve hoofdpersoon in de stripserie "De avonturen van Kuifje". De van oorsprong Franstalige stripserie is van de hand van de Belgische tekenaar en scenarist van stripverhalen Georges Remi (1907-1983), die werkte onder het pseudoniem Hergé.
Geschiedenis.
In het kerstnummer van 30 december 1928 van het Belgische satirische weekblad "Le Sifflet" publiceerde Hergé twee ballonstrips. Eén ging over een jongen met een witte, draadharige foxterriër. De ballonstrips sloegen aan en Hergés baas abbé Norbert Wallez verzocht hem met twee soortgelijke figuren een vervolgstrip te maken die zich afspeelt in de Sovjet-Unie. De twee werden voor het eerst als Tintin (pas in 1943 kreeg hij in het Nederlands de naam Kuifje) en Milou (ook pas veel later in het Nederlands Bobbie) afgebeeld op 4 januari 1929 in het Belgische conservatieve rooms-katholieke dagblad "Le Vingtième Siècle", waarover Wallez de scepter zwaaide. Het was niet meer dan een vooraankondiging van de strip, die de naam kreeg van "les Aventures extraordinaires de Tintin, reporter, et de son chien Milou, au pays des Soviets" ("De bijzondere avonturen van Tintin, journalist, en zijn hond Milou in het land der Sovjets") en bestond uit welgeteld één plaatje. Tintin had toen nog geen kuif; die ontstond na een paar bladzijden, toen Tintin in een open auto stapte en de rijwind zijn haar in de nu bekende vorm blies. Hij bleef dit kapsel houden. Hergé gaf als reden dat hij indertijd nog niet zo goed kon tekenen en er daarom verschillen waren in de afbeeldingen van Tintin. Voor de herkenbaarheid schonk hij Tintin een andere haardracht.
De eerste aflevering van de strip verscheen op 10 januari 1929 in "Le Petit Vingtième", de jeugdbijlage van "Le Vingtième Siècle". Het eerste stripalbum is "Kuifje in het land van de Sovjets" uit augustus 1930. Met 138 pagina's is het zwart-wit album direct het dikste van de reeks. Na de uitgave van "Tintin en Amérique" ("Kuifje in Amerika") nam uitgeverij Casterman de uitgave op zich.
De eerste Kuifje-strip in het Nederlands verscheen eind 1940 in de Belgische krant "Het Laatste Nieuws". Kuifje heette toen nog Tintin. Dat veranderde pas in 1943 bij de publicatie van de strip "De geheimzinnige ster", toen voor Kuifje werd gekozen. Die naam werd voor het eerst afgedrukt op 27 oktober 1943. Toen in het dagelijkse katern van "Het Laatste Nieuws" met "De geheimzinnige ster" gestart werd, was in de wekelijkse kinderbijlage van deze krant de Kuifje-strip "Gespleten Oor" (in latere uitgaven "Het gebroken oor") nog niet afgerond; daar heette Kuifje dus nog steeds Tintin. Deze strip eindigde in "Het Laatste Nieuws" op 23 februari 1944. Sindsdien heet Tintin in alle Nederlandstalige uitgaven alleen nog Kuifje.
In totaal kwamen tijdens het leven van de schrijver 23 Kuifje-albums uit. In 1986, drie jaar na het overlijden van Hergé, verscheen in schetsvorm een deel van wat het 24e album had moeten worden: "Kuifje en de Alfa-kunst".
Naast stripalbums werden ook enkele tekenfilms van speelfilmlengte gemaakt en korte tekenfilms gebaseerd op de albums. In de jaren zestig verschenen twee live-action-speelfilms over Kuifje, "Kuifje en het geheim van het Gulden Vlies" en "Kuifje en de blauwe sinaasappels", in de 21e eeuw gevolgd door de 3D-animatiefilm ', geregisseerd door Steven Spielberg en geproduceerd door Peter Jackson. Daarnaast werden tal van filmstroken gemaakt voor gebruik in een toverlantaarn. Ook werden tassen, agenda's enzovoort uitgebracht met afbeeldingen van de stripheld en andere personages uit de Kuifje-albums. Verder verschenen onder meer postzegels en boeken over Kuifje.
Op 22 mei 2007, Remi's 100e geboortedag, vond in het Luxor Theater in Rotterdam de première plaats van een musical over de "onverschrokken reporter". Deze was vijf jaar eerder met veel succes in België opgevoerd. In juli 2007 werd de musical opgevoerd in Oostende.
Van 1946 tot 1992 bestond er een stripweekblad met de naam "Kuifje".
Kenmerken.
Kuifje is een verslaggever die met zijn hond Bobbie in Brussel woont. In de Nederlandse uitgaven woont hij in de albums "Het gebroken oor", "De scepter van Ottokar" en "Het geheim van de Eenhoorn" op nummer 26 van de fictieve Labradorstraat (in het Frans: Rue du Labrador), op 1-hoog. In "De scepter van Ottokar" heeft hij een hospita: mevrouw Vink (Madame Pinson). Toen het verhaal "Tintin au pays de l'or noir", later in het Nederlands "Kuifje en het Zwarte Goud", in de jaren 1939-1940 in "Le Petit Vingtième" stond, woonde Tintin in een ander huis op de begane grond. In latere publicaties werd dit gegeven verwijderd.
Volgens Hergé was Kuifje in het eerste album veertien of vijftien jaar oud en in de laatste uitgave mogelijk negentien. Hij is rechtschapen, slim en vecht tegen onrecht, kan autorijden, vliegtuigen, tanks, een duikboot en een maanraket besturen, kortegolfzenders bedienen en ondanks zijn leeftijd en tengere gestalte kan hij vechten als de beste. Kuifje drinkt vrijwel nooit alcohol, dit in tegenstelling tot zijn vriend kapitein Haddock, die alcoholist is. Van Kuifjes familie, zo die al bestaat, is niets bekend. Hij heeft geen romantische partner.
In de eerste verhalen verkleedt hij zich vaak, maar uiteindelijk draagt hij vooral een lichtblauwe trui met lange mouwen met daaronder een overhemd met witte, ronde kraag. De kleur blauw was een bedenksel van Hergés assistent Edgar P. Jacobs. Vanaf het eerste verhaal tot en met "De juwelen van Bianca Castafiore" draagt hij een pofbroek; in de kleurendrukken is die bruin. Toen Hergé het personage Kuifje bedacht, was deze broek in België in de mode. Hergé droeg ze zelf ook. In het in 1976 uitgegeven "Kuifje en de Picaro's" draagt Kuifje bruine jeans met strakke pijpen.
Hoewel Kuifje officieel verslaggever is, is er nooit een reportage van hem te zien. Evenmin brengt hij ooit een bezoek aan zijn werkgever. In de eerste verhalen werd hij nog op pad gestuurd door zijn baas van "Le Petit Vingtième", maar in latere albums is hij tijdens zijn avonturen niet meer als journalist aan het werk, behalve dan nog in "De geheimzinnige ster", waar hij bij de expeditie naar een meteoriet aanwezig is als officiële en enige vertegenwoordiger van de pers.
Als bijnaam.
De Nederlandse voetballer Ronald Koeman werd in Spanje vanwege zijn gelijkenissen ook wel Tintín genoemd, wat Spaans is voor Kuifje. Gelijkaardige voorbeelden in de sport zijn Thibaut Courtois, Olivier Jacque, Dario Frigo en Phillip Cocu, die ook een bijnaam kregen die verwees naar Kuifje.
