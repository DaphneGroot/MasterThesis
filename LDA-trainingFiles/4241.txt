	Freud had God wel wat steviger aan de tand kunnen voelen
	De Bezoeker van Eric-Emmanuel Schmitt door Theater Malpertuis. Regie Tanya Zurda. In Brakke Grond Amsterdam, 19 februari. Daar nog t/m 22 februari. Tournee.
Op de avond van 22 april l938 krijgt Sigmund Freud thuis bezoek van een onbekende. Dat wordt weer een behandeling op de sofa, denkt de psycho-analyticus, maar zijn hoofd staat daar niet naar. Zojuist heeft de Gestapo zijn dochter Anna meegevoerd en zelf is hij oud en ziek - keelkanker heeft hem bijna geveld. De Onbekende brengt echter van meet af aan leven in het kabinet van dokter Freud, en het duurt niet lang of Freud (en wij) hebben in de gaten dat de Onbekende niemand meer of minder is dan God. Of niet?
Vanuit dit gegeven schreef de Franse toneelschrijver Eric-Emmanuel Schmitt een opmerkelijk stuk waarin de tot in elke vezel athestische Freud en de diepreligieuze God met elkaar in debat gaan over twee vragen: 'Wat is de zin van het leven?' en 'Bestaat God?'. Dat zijn sowieso vragen waarover een eind weg te filosoferen valt, maar juist op die plek en in die tijd krijgen ze een extra lading. Want buiten klinkt het geluid van nazilaarzen en het gegil van joden die worden weggevoerd.
De Bezoeker heet het stuk, en het is gek genoeg een komedie. Grote levensvragen worden luchtig en toegankelijk behandeld. Het is een stuk met een paar aardige wendingen, vol vaart en vlotte dialogen, waarin de oude Freud met enige melancholie op zijn werk terugkijkt.
'Ik geloof niet meer in de psycho-analyse. Is het niet belachelijk n mens te redden, terwijl de hele wereld gek wordt', zegt Freud. Juist die relativering maakt het stuk verrassend. Intussen speelt de Onbekende een spelletje met hem. Is hij echt God, of een ontsnapte gek, of de belager van zijn dochter? Nou ja, hij moet wel God zijn, anders is deze hele ontmoeting zinloos.
Ook God krijgt de gelegenheid op niet al te zware wijze zijn gedachtengoed uiteen te zetten. Zo zegt hij de aarde te hebben geschapen uit liefde en hoort bij de vrijheid van de mens zowel het kwade als het goede. En laten we wel wezen: zijn schepping heeft ook Mozart voortgebracht, dus wat valt er dan nog te klagen?
Te klagen valt er altijd wat. Bijvoorbeeld dat De Bezoeker een wel erg well-made play is. De personages weten het allemaal zo goed, ze zien in elke benarde situatie toch weer kans mooie bespiegelingen wijs te verwoorden. Freud mompelt de ene wisecrack na de andere. 'Het drama van de ouderdom is dat hij alleen maar jonge mensen treft', is er zo een, en 'De hemel is een leeg dak boven het lijden van de mensen' ook. Dat soort wijsheden komt soms zo maar uit de lucht vallen. Als dat geen goddelijke voorzienigheid is.
De Bezoeker, dat drie jaar lang d theaterhit in Parijs was, wordt in Nederland voor het eerst gespeeld door het Vlaamse gezelschap Malpertuis, in regie van Tanya Zurda. Het is ambachtelijk theater, met vaart en humor gemaakt in een realistisch decor met een houten bureau, veel boeken en een sofa.
Sam Bogaerts speelt een innemende Freud, en de jonge acteur Robby Cleiren is een onstuimige, zeer komische God. Hilde Wils treft als Anna de mooiste toon en is oprecht tragikomisch. Nogal opmerkelijk is de rolopvatting van Arnaud Jacobs die de Gestapo-soldaat speelt. Hij doet dat alsof hij zo uit een klucht is gestapt, maar dan wel een erg leuke klucht.
De Bezoeker is een keurige, politiek correcte maar nergens schrijnende voorstelling. Dat is toch een beetje raar, want in april 1938 pleegden vijfhonderd joodse inwoners van Wenen zelfmoord. Daarover had Freud zijn onbekende gast wel wat steviger aan de tand mogen voelen.
Hein Janssen

