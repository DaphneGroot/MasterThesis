	Alle Bulgaarse politici missen 'lev'
	Van onze buitenlandredactie
AMSTERDAM
De Bulgaarse economen zijn het er nog niet helemaal over eens of het land zich nu al in een toestand van hyperinflatie bevindt, of dat dat elk moment staat te gebeuren. Intussen demonstreren al twee weken lang duizenden mensen tegen het ex-communistische bewind en dreigt de oppositie met een landelijke staking.
Bulgarije balanceert op de rand van de afgrond, en alle partijen zijn het erover eens dat urgent een politieke oplossing moet worden gevonden. Maar de politici kunnen het maar niet eens worden. Alvorens het land te redden willen ze beslissen wie de macht in handen krijgt.
Na zijn eerste rechtstreekse ontmoeting met de regerende Socialistische Partij concludeerde oppositieleider Ivan Kostov gisteren dat verder praten neerkomt op 'tijdverspilling'.
De oppositie eist vervroegde verkiezingen in maart. Maar de socialisten staan erop een nieuwe regering te vormen. Ze weten dat ze bij verkiezingen op dit moment compleet zouden worden weggevaagd.
De hoop die veel Bulgaren hadden gevestigd op de pas beëdigde president Petar Stojanov, een pragmaticus uit oppositionele kring, is vergeefs gebleken. Ook deze voormalige echtscheidingsadvocaat heeft de partijen geen centimeter dichter bij elkaar kunnen brengen.
Omdat de rol van de president in Bulgarije vooral ceremonieel is, kan Stojanov wel voortvarend optreden, maar heeft hij weinig te beslissen. Als de socialisten voet bij stuk houden, en daar ziet het wel naar uit, is hij door de grondwet gedwongen hun op te dragen een nieuwe regering te vormen.
Want hoewel ze het vertrouwen van de bevolking kwijt zijn, hebben de socialisten formeel nog twee jaar te gaan.
Regering en oppositie zijn het ogenschijnlijk eens over wat er moet gebeuren met de Bulgaarse economie. Het land moet onmiddellijk worden onderworpen aan het door het IMF voorgestelde 'currency board'. Daarbij wordt de nationale valuta met een vaststaande wisselkoers aan de dollar of de Duitse mark gebonden en een rigoureuze begrotingsdiscipline ingevoerd.
In Argentinië, maar ook in een ex-communistisch land als Estland heeft deze aanpak zijn vruchten afgeworpen. Bovendien is dit de enige mogelijkheid om nieuwe internationale leningen los te krijgen waarmee de buitenlandse schuld van 10 miljard dollar moet worden afgelost.
Maar daar gaat het gevecht niet over. De socialisten, die in binnen- en buitenland de schuld krijgen van de huidige crisis, vechten voor hun politieke leven. Terwijl de Bulgaarse studenten ze buiten op straat uitmaken voor 'rode mafia', proberen de partijfunctionarissen in hun kantoren zo min mogelijk macht af te staan.
Jarenlang hebben ze hun verarmde land geplunderd door vrienden in de staatsindustrie en de banksector openlijk te bevoordelen. 'Corruptie is de belangrijkste motivatie', zegt Krassen Stantsjev, directeur van het Instituut voor Markteconomie in Sofia. Volgens Stantsjev zijn de socialisten bang dat ze vervolgd zullen worden als de oppositie aan de macht komt. Bovendien willen ze de lucratieve controle over de economie behouden.
Als onafhankelijk en gerespecteerd econoom heeft Stantsjev er in de media op aangedrongen dat de politici uit beide kampen de oplossing van hun machtsstrijd uitstellen en eerst een zakenkabinet vormen om economische noodmaatregelen te nemen. Deze opinie viel de afgelopen weken ook in internationale financiële kringen te beluisteren.
Maar toen Stantsjev zijn ideeën presenteerde aan de nieuwe president Stojanov en de leiders van regering en oppositie, merkte hij dat er 'in beide kampen geen enkele wil bestaat om het eens te worden over economische maatregelen'. Daarom vindt ook hij nu dat zo snel mogelijk verkiezingen moeten worden gehouden. Dat betekent weliswaar tijdsverlies, maar is 'altijd nog goedkoper'.
De socialisten zijn volgens Stantsjev ondanks al hun haastig opgestelde plannen niet in staat hervormingen door te voeren. De fabriekssluitingen en andere harde maatregelen die nodig zijn, gaan in tegen hun eigen machtsbasis. De oppositie heeft in haar korte periode in de regering ook weinig klaargespeeld, maar denkt in ieder geval progressiever. 'Wie er ook aan de macht komt, het kan moeilijk slechter dan nu', zegt Stantsjev.
Gisteren verklaarden twee parlementariërs uit de regeringsfractie dat ze tegen een nieuwe socialistische regering zouden stemmen. De oppositie hoopt dat er meer zullen overlopen, waardoor de Socialistische Partij de meerderheid in het parlement verliest. Dat zou een relatief eenvoudige uitweg uit de impasse bieden.
Als de socialisten hun nieuwe regering wel door het parlement krijgen, organiseert de oppositie volgende week een landelijke staking en massabetogingen. Wie er dan zal winnen, is onduidelijk. Maar dat de lev, de nationale valuta, zijn angstaanjagende vrije val zal vervolgen, kan nu al met zekerheid worden vastgesteld.
Philippe Remarque

