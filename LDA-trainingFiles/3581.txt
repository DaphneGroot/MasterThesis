	Zelfs postbode is gevaarlijk in nieuwe Unit 13
	Ruard Talsma, 'de Friese pitbull' van het politiekorps Unit 13, twijfelt niet. Kort na een explosie in een politiebureau, stapt hij naar binnen. Rook ontneemt de speurneus het zicht. Gewonde collega's kermen. Anderen zijn dood.
De tweede reeks van politieserie Unit 13 is een spel zonder grenzen. Bedenkers Jan Rutger Achterberg en Willem Hogendoorn schilderen Nederland af als n grote misdaadorganisatie. Postbodes zijn vuurgevaarlijk. Ministers bellen met mafiosi. De bazin van het bordeel doet het met een Russische diplomaat. Nou ja, diplomaat - eigenlijk is deze heer met uitgezakt permanent een crimineel, maar dat wordt in aflevering drie ongetwijfeld nader uitgewerkt. Dan zal ook wel blijken dat het mooie meisje op de brug de rencarnatie van Calamity Jane is.
De VARA heeft drama tot speerpunt van het beleid gemaakt. Dat streven verdient lof. Drama is peperduur, en dure programma's doen zendgemachtigden doorgaans rillen van angst.
De VARA is niet zo bang uitgevallen. De omroep betaalt de kosten van Unit 13 - zo'n zes miljoen gulden - uit eigen zak, zonder steun van het Stimuleringsfonds. Een andere blijk van aangename onafhankelijkheid: nog voordat de tweede reeks van Unit 13 op de buis te zien was, liet de VARA weten een derde reeks te gaan maken.
Deze moed wordt nog niet beloond. De tweede aflevering van Unit 13 was een pretentieus allegaartje; een nietszeggende scne (zoals: accepteert de rechter de extra kroongetuige?) krijgt alle ruimte, terwijl belangrijke ontwikkelingen uit een kier in een dialoog omhoog kruipen. De spanningsbogen gaan hierdoor op treurwilgen lijken.
Daarbij komt dat sommige acteurs in Unit 13 grossieren in clichs. Caya de Groot is teveel de meisjesachtige agente, die met haar verbaasde ogen speurt naar Snuf en Snuitje. Frederik de Groot zucht te vaak te diep voordat hij een slok koffie neemt. Tot neerslachtigheid leidt het spel van Peter Tuinman, die als Ruard Talsma zijn zinnen oplepelt alsof hij een voordracht houdt voor de Vereniging van Turfstekers.
'Bedacht en toch echt' is het credo waarmee de VARA Unit 13 aan de man brengt. Daarmee wijst de omroep erop dat de serie het dagelijkse leven op de huid wil zitten. Unit 13 is echter bedacht en grotesk. De onverdroten Ruard Talsma, die door de resten van een gexplodeerd politiebureau loopt alsof hij zijn hond uitlaat, is net zo onecht als die andere misdaadbestrijder, van RTL 4.
Ook Peter R. de Vries (codenaam: Windbuil 15) wil de kijkers doen geloven dat Nederland n groot vat vol springstof is. Vijf maal per week brengt hij nieuws over moordpartijen en oplichters. Als dat nieuws er niet is, maakt hij het zelf.
De afgelopen week rakelde hij een persoonlijke vete op met ex-drugsdealer Steve Brown. Het resultaat: een komedie voor twee mannen, enkele onsjes cocane en een pand in de Amsterdamse rosse buurt.
Brown wilde De Vries ontmaskeren als een pion van de misdaadorganisatie Delta. De Vries wenste op zijn beurt Brown te ontmaskeren als een gek.
Er werden meer doelstellingen geformuleerd: Brown wilde De Vries 'de kanker slaan. (...) Geef hem er een op zijn kin. Dan een paar keer er overheen op de levertjes. Misschien nog een klein schopje in zijn gezicht.'
Dat was niet netjes. Net zoals het van De Vries niet netjes was deze uitspraken van Brown te registreren met verborgen camera's. Wie zet nou dit journalistieke paardenmiddel in om het ware gezicht van ene Steve Brown te kunnen tonen?
Toen De Vries en Brown vrijdag in RTL Actueel vechtend over de vloer rolden, was het wachten op het ingrijpen van Unit 13-veldwachter Talsma. Hij kwam niet opdagen. Zelfs de 'Friese pitbull' haalt zijn neus op voor De Vries' ongehoorde praktijken.
Ronald Ockhuysen

Foto
	Peter R. de Vries. FOTO H. MILTENBURG

