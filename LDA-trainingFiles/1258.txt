	Palestijnen en Israël tekenen Hebron-tekst
	Reuter, AP, AFP
JERUZALEM
Israël en de Palestijnen zijn het vannacht eens geworden over Hebron. Even na één uur 's nachts zetten de Israëlische onderhandelaar Dan Shomron en zijn Palestijnse collega Saeb Eerekat hun handtekening onder een akkoord over Hebron en de daarop volgende ontruiming door Israël van een belangrijk deel van de westelijke Jordaanoever.

De Amerikaanse bemiddelaar Dennis Ross maakte om kwart voor drie lokale tijd in Eretz, aan de grens tussen Gaza en Israël, de doorbraak bekend. Hij werd geflankeerd door Israëls premier Netanyahu en de Palestijnse president Arafat, die elkaar de hand schudden. Ross sprak van 'een eerlijk een evenwichtig akkoord'. De ontruiming van het grootste deel van Hebron kan, naar verluidt, binnen tien dagen een feit zijn.
Over de hoofdlijnen van de overeenkomst tekende zich in het weekeinde overeenstemming af. De Jordaanse koning Hussein slaagde er zondag in de impasse in de zich al maanden voortslepende onderhandelingen over de ontruiming van Hebron te doorbreken. Hussein sprak eerst met Arafat in Gaza en begaf zich vervolgens per helikopter naar Tel Aviv; daar wist hij ook Netanyahu te winnen voor een compromis-formule over de ontruiming van het grootste deel van de nog door Israël bestuurde westelijke Jordaanoever.
Over de overdracht van de stad Hebron aan de Palestijnse Autoriteit waren de partijen het al eerder in principe eens geworden. De stad komt voor viervijfde onder Palestijns gezag, terwijl Israël de veiligheid blijft garanderen van de vierhonderd joodse kolonisten die zich in Hebron gevestigd hebben. Een van de laatste geschilpunten betrof het beheer over de Ibrahimi-moskee in Hebron.
Nadat het Hebron-akkoord een paar weken geleden zo ongeveer rond was, toonde Arafat zich beducht dat het vredesproces opnieuw zou stokken. Hij eiste daarom dat Netanyahu zich ook zou committeren aan de in Oslo-2 afgesproken tijdslimiet voor het ontruimen van landelijke gebieden op de westoever: vóór september 1997.
Premier Netanyahu wilde deze ontruiming, die de huidige Palestijnse autonome enclaves van enig achterland moet voorzien, uitstellen tot eind 1999. De Amerikaanse bemiddelaar Dennis Ross deed - aanvankelijk tevergeefs - een tussenvoorstel: 1998. In de door koning Hussein aangedragen formule moet de ontruiming in drie etappes plaatsvinden en vóór september 1998 worden voltooid.
Het nieuws dat het akkoord over Hebron zijn voltooiing naderde, riep gisteren meteen boze reacties op bij joodse kolonisten. Een woordvoerder van de kolonisten in Hebron, David Wilder, noemde de overeenkomst 'een zelfmoord-akkoord'. Israëls religieuze nationalisten zijn teleurgesteld in premier Netanyahu omdat diens Likud-partij altijd heeft volgehouden geen land te willen afstaan voor vrede.
Ook in zijn kabinet kan Netanyahu niet op unanieme steun voor het beoogde Hebron-akkoord rekenen. Minstens zeven van de achttien ministers zouden zich tegen de overeenkomst met Arafat willen verzetten. Maar Netanyahu's naaste adviseur zei dinsdag dat de premier zeker kan zijn van een solide meerderheid in de regering.

Foto
	Premier Netanyahu van Israël begroet de Palestijnse president, Arafat. FOTO AP

