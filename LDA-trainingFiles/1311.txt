	Inflatie EU vorig jaar op dieptepunt
	Van onze verslaggever
AMSTERDAM
De inflatie op jaarbasis in de Europese Unie heeft in november vorig jaar een recordlaagte bereikt van 2,2 procent. Sinds het Europese statistische bureau Eurostat in 1983 begon met het verzamelen van cijfers over geldontwaarding heeft de inflatie nog nooit op een dergelijk laag niveau gestaan.
In november 1995 bedroeg het Europese inflatiecijfer nog 3 procent. In september van het vorig jaar daalde de inflatie al tot een toenmalig laagterecord van 2,3 procent, om in oktober weer met 0,1 procent te stijgen.
In de Verenigde Staten nam de geldontwaarding gerekend over november met 0,7 procent toe tot 3,3 procent. De vijftien landen van de Europese Unie blijven echter nog altijd ver verwijderd van het Japanse cijfer van 0,1 procent. In Japan ontstond echter opnieuw inflatie, nadat het geld in november 1995 nog 0,7 procent meer waard was geworden als gevolg van prijsdalingen.
Nederland bevond zich met een inflatiecijfer van 2,3 procent licht boven het Europese gemiddelde. In Zweden werd het geld in de maand november zelfs 0,3 procent meer waard, in vergelijking met dezelfde maand in 1995.
De inflatie blijft het hoogst in Griekenland. Toch daalde de geldontwaarding in het Zuid-Europese land ook met 0,5 procent tot een percentage van 7,7.
De inflatiecijfers spelen een rol bij de beoordeling welke landen de gemeenschappelijke munteenheid euro mogen invoeren. Naast strikte eisen voor begrotingstekort en staatsschuld mag de inflatie niet meer dan 1,5 procent afwijken van het gemiddelde van de drie landen met het laagste cijfer.
Dat gemiddelde bedraagt momenteel 0,6 procent. Nederland zou daardoor op grond van de huidige berekeningen net buiten de boot vallen. Volgens veel waarnemers zijn echter vooral de eisen voor staatsschuld en begrotingstekort van doorslaggevend belang.

