	Huizenbezit van coorperaties groeit tot 2,4 miljoen
	Van onze verslaggever
DEN HAAG
De Nederlandse woningcorporaties bezaten eind 1995 samen 2,4 miljoen huizen, bijna dertigduizend sociale huurwoningen meer dan een jaar eerder. Het totale beheerde vermogen daarentegen daalde: van 16,5 miljard gulden in 1994 naar 14,7 miljard een jaar later.
Dat blijkt uit een overzicht dat staatssecretaris Tommel van Volkshuisvesting dinsdag naar de Tweede Kamer stuurde. Tommel constateert dat de financiële positie van de corporaties geen reden tot zorg geeft. De overgrote meerderheid van de achthonderd corporaties is financieel gezond. Slechts 22 corporaties zitten volgens Tommel in de gevarenzone.
Van nog eens 77 woningverenigingen zijn meer gegevens nodig voor het ministerie een oordeel kan vellen over de financiële situatie. Deze verenigingen kampen met grote leegstand, veel onderhoudsverplichtingen of problemen met de financiering. De gemiddeld rijkste corporaties waren in 1995, net als in 1994, te vinden in Gelderland en Noord-Brabant. Groningen en Flevoland hebben de gemiddeld armste corporaties.

