	'Jonge asielzoekers terechtgekomen in prostitutie'
	ANP
NUNSPEET
Vier meisjes van de twaalf kinderen die de afgelopen vier maanden zijn verdwenen uit het opvangcentrum Valentijn in Nunspeet, zijn vermoedelijk in de prostitutie terechtgekomen. Dit zegt een woordvoerder van de regiopolitie. De politie heeft inmiddels vastgesteld dat de overige acht kinderen verblijven bij familie of vrienden in binnen- en buitenland.
De verblijfplaats van vier meisjes is onbekend. Vestigingsmanager J. Elzinga van Valentijn denkt met de politie dat de vermiste kinderen in het criminele circuit zijn terechtgekomen. Zij baseert haar vermoedens op eerdere verdwijningen.
Valentijn-directeur F. Hoeksema sloeg deze week alarm. Het aantal van twaalf uit het Nunspeetse centrum vertrokken kinderen noemt hij abnormaal hoog. Hij wil dat de politie meer aandacht besteedt aan de opsporing van verdwenen minderjarige asielzoekers.

