	'Doden patient in ziekenhuis staat niet vast'
	
ANP
EINDHOVEN
Het is niet zeker dat de 68-jarige kankerpatiënt die vorige week woensdagnacht in het Eindhovense Diaconessenhuis is overleden, door zijn bezoek om het leven is gebracht. Dat zegt directeur Schuitevoerder van het Diaconessenhuis. De bezoekers, twee broers en een vriend, werden aangehouden, maar zijn weer vrijgelaten.
De man leed aan longkanker en de artsen verwachtten woensdag dat hij mogelijk de volgende dag niet zou halen. Het drietal waakten die nacht bij de patiënt. Zij zouden de zuurstoftoevoer hebben onderbroken.
Volgens Schuitevoerder lag de man echter niet aan beademingsapparatuur en was de zuurstofvoorziening slechts een hulpmiddel. Voor de directeur staat het daarom allerminst vast dat de man door zuurstofgebrek om het leven is gekomen.


