Péter Lékó.
Péter Lékó (Subotica, (Joegoslavië), 8 september 1979) is een Hongaars schaker. Hij was een wonderkind en werd in 1993 grootmeester, op dat moment de jongste aller tijden. Lékó staat erom bekend dat hij heel veel remise speelt. Hij speelt heel solide en verliest zelden.
Strijd om het wereldkampioenschap.
Lékó heeft altijd de ambitie gehad wereldkampioen te worden. Hij deed mee aan de FIDE-knock-outtoernooien in Groningen (1997), Las Vegas (1999) en Moskou (2001), maar werd telkens in een vroeg stadium uitgeschakeld. Zijn kans kwam in 2002 toen het toernooi van Dortmund werd ingericht als kandidatentoernooi om een uitdager voor Kramnik te selecteren. Lékó eindigde als tweede in zijn groep, maar versloeg in de halve finale Aleksej Sjirov en in de finale Veselin Topalov.
De resulterende match met Kramnik vond plaats van 25 september tot 18 oktober 2004 in het Zwitserse plaatsje Brissago (bij Locarno). Tot de laatste ronde had Lékó een punt voorsprong. Hij verloor echter de laatste partij, waardoor de match eindigde in een gelijke stand (7–7) en Kramnik zijn titel behield.
Van 27 september t/m 16 oktober 2005 werd in San Luis (Argentinië) het wereldkampioenschap schaken verspeeld dat met 10 uit 14 door Veselin Topalov gewonnen werd. Lékó eindigde met 6½ punt op de vijfde plaats.
Bij de kandidatenmatches in Elista versloeg Lékó Mikhail Gurevich en Jevgeni Barejev en plaatste zich daarmee voor het wereldkampioenschap 2007. In dit door Viswanathan Anand gewonnen toernooi eindigde Lékó op de 4e plaats.
