	Ramses zingt zijn teksten zelf nog altijd het beste
	Ramses '97 door Ramses Shaffy, met Martine Grnwald, Manula Kemp en Rolhina Kross. Muzikale leiding: Henk Ruiter. Luxor Theater Rotterdam 23 maart. Tournee t/m 10 mei.
Een kwart eeuw geleden schreef Ramses Shaffy, die toen begin veertig was, het lied Op de Dam. Over een oude man met een pikneus als een haan, die op z'n sloffen de wereld staat te bekijken alsof hij koning is. Niets deert hem. Hij lijkt onaantastbaar.
Nu, tijdens de tournee van Ramses '97, is Shaffy zelf die trotse oude man geworden. De lange slijtageslag heeft zijn sporen nagelaten. De tred is wankel, de lever verwoest, en de stem hapert zo nu en dan. Maar deze man is niet omver te kegelen. Al is het maar gedurende deze tournee. Al is het maar voor die paar uur dat hij 's avonds op het toneel staat. Maar dan staat hij er ook. Als een Zeus die ziet dat het allemaal goed gaat, en dat zijn volgelingen hem niet in de steek hebben gelaten. Hij zingt, vecht, huilt, bidt, lacht, werkt en bewondert met dubbele kracht.
Net als in 1964, toen hij zijn beroemde Shaffy Chantant gezelschap had geformeerd met Liesbeth List, Loesje Hamel, Polo de Haas en Joop Admiraal, heeft Shaffy nu ook weer jonge mensen om zich heen verzameld. Een nieuwe Liesbeth List zit er niet bij. Daarvoor zijn de drie zangeressen te braaf.
Henk Ruiter toont zich meer een technisch vakkundige pianist dan een woeste romanticus die bij de Ramses-sfeer past. De begeleiding pakt soms veel te groots en showachtig uit. Las Vegas en een keldertheatertje gaan niet samen. De voorstelling blijft daarom lange tijd in het mulle zand steken.
Maar als de lange aanloop van de eerste helft genomen is, brandt het vuur toch los, en is het niet moeilijk om het oude beeld te laten herleven. Dan is het weer ouderwets Sturm und Drang. De zwierige cantategalmen uit de jaren zestig klinken nog steeds opwindend.
Het programma leunt zwaar op de herkenningskracht van Zonder bagage, 't Is stil in Amsterdam en Wij zullen doorgaan. En natuurlijk wordt Sammy er bij gehaald.
Toch laat Shaffy met een aantal nieuwe stukken horen dat hij nog stukken kan schrijven waarin ruigheid en melancholie plezierig samengaan.
Zonder gesproken tekst wordt de hele hitkoffer geledigd. De vertrouwde teksten zijn in de loop der jaren alleen maar sterker en indringender geworden. Met deze voorstelling bewijst Shaffy dat zijn oeuvre geen uiterste houdbaarheidsdatum kent. En dat hij het zelf het beste kan zingen.
Patrick van den Hanenberg

