	Stakingsleiders Z-Korea negeren president Kim
	The Guardian
SEOUL
 Twintig Zuid-Koreaanse vakbondsleiders zijn niet van plan vandaag gehoor te geven aan een oproep zich te melden bij het openbaar ministerie. Zij lopen het risico te worden gearresteerd wanneer zij weigeren gevolg te geven aan de dagvaarding, die is uitgevaardigd in opdracht van president Kim Young-sam.

De president gaf maandag bevel de leiders van de onwettige Confederatie van Vakbonden op te roepen zich te melden bij de dichtstbijzijnde officier van justitie. De Confederatie heeft zijn leden daags na kerst opgeroepen tot stakingsacties. De vakbeweging is woedend omdat de regering 's ochtends in alle vroegte een nieuwe arbeidswet door het parlement heeft gejaagd, terwijl de niet-gewaarschuwde volksvertegenwoordigers van de oppositie nog sliepen.
De nieuwe wet maakt het werkgevers makkelijker personeel te laten afvloeien en stakers te ontslaan. Bovendien mogen er de komende jaren geen nieuwe vakcentrales worden erkend, waardoor de radicale Confederatie van Vakbonden gedoemd is onwettig te blijven.
Overigens neemt ook de wel erkende Federatie van Koreaanse vakbonden aan de stakingsacties deel. Deze federatie waarschuwde gisteren dat ze alle werknemers in openbare dienst zal oproepen het werk neer te leggen als de regering op 11 januari nog steeds voet bij stuk houdt.
President Kim Young-sam liet de dagvaarding aan de vakbondsleiders uitgaan op de dag waarop de vakbeweging de stakingen wilden hervatten na de vrije dagen rond Nieuwjaar. Naar verluidt hebben maandag in heel Zuid-Korea ongeveer honderdduizend arbeiders en kantooremployees het werk neergelegd. De Zuid-Koreaanse effectenbeurs reageerde somber op de hervatting van de stakingen en de harde reactie van de president.
Bij Kia Motors kwam de productie tot stilstand, maar volgens een bedrijfswoordvoerder stonden niet-aangesloten arbeiders en kantoorpersoneel al klaar om de productielijn weer op gang te brengen. Volgens een vakbondswoordvoerder lag het werk ook stil bij de autofabriek Hyundai Motor Co en twaalf andere bedrijven van de Hyundaigroep.
In het centrum van de hoofdstad, Seoul, trotseerden naar schatting twaalfduizend stakers sneeuw en vrieskou om het verkeer tot stilstand te brengen. Ze trokken in optocht van het presidentieel paleis naar de kathedraal van Myong-dong. Daar werd een demonstratie gehouden, die uitliep op gevechten met de oproerpolitie.
Vandaag worden er opnieuw massale betogingen verwacht in het Youo-do park in Seoul, op het moment dat president Kim Young-sam zijn eerste grote toespraak van het nieuwe jaar houdt.
Kim en zijn Nieuw Korea Partij moeten dit jaar nieuwe presidentsverkiezingen onder ogen zien. Volgens de wet kan Kim niet herkozen worden, maar Kim en zijn partij hopen zelf de nieuwe president te kunnen aanwijzen. Maar volgens een recente opiniepeiling kan slechts 18 procent van de kiezers waardering opbrengen voor de manier waarop Kim tracht af te rekenen met de arbeidsonrust en de economische problemen.

