	Vijf tegenkandidaten voor PvdA-voorzitterschap geven zichzelf weinig kans Twee banen voor Adelmund 'is belachelijk'
	Van onze verslaggeefster
Milja de Zwart
 DEN HAAG
'Ook toevallig, ik zit net aan m'n speech voor het congres te werken', zegt Luc van der Schoot, een van de zes kandidaten die Felix Rottenberg willen opvolgen als voorzitter van de PvdA. Nee, hij is niet zo overtuigd van zijn welslagen dat hij nu al zijn aanvaardingsspeech schrijft. Maar je moet je toch op de een of andere manier presenteren wanneer je het als onbekende opneemt tegen de gedoodverfde nieuwe voorzitter Karin Adelmund?
Het feit dat Adelmund een dubbelfunctie wil gaan bekleden als partijvoorzitter en kamerlid, is voor vijf PvdA'ers reden om ook hun vinger op te steken. Adelmund is een héél goede kandidaat, maar ze moet wél kiezen, vinden de meesten. Met PvdA-criticus en politicoloog Bart Tromp zeggen ze dat zo'n dubbelrol ondemocratisch is en bovendien fysiek te zwaar.
Van der Schoot, de 44-jarige voorzitter van de PvdA-afdeling Loon op Zand, is de enige echte 'tegenkandidaat'. 'Adelmund mag het niet worden.' Jongeren interesseren voor de PvdA is de belangrijkste opdracht voor de voorzitter, meent Van der Schoot. En volgens hem stoot het jongeren af wanneer iemand als Adelmund, met een lange staat van dienst bij de ene organisatie, bij de volgende organisatie hoog binnenkomt en dan alle macht naar zich toe trekt.
Anne Bazuin, een 64-jarige werktuigbouwkundige uit Harmelen, waar hij jarenlang gemeenteraadslid en afdelingsvoorzitter is geweest, afficheert zich als een kandidaat 'pro partij', juist niet als anti-Adelmund. 'Wij moeten haar niet te zwaar belasten. Zij moet de handen vrij hebben bij de volgende formatie, ik vind dat ze minister of misschien zelfs eerste minister moet worden. Maar als ze toch die dubbelfunctie ambieert, heb ik haar aangeboden het samen te doen, als duo. Ze zou erover nadenken.
'En ik ben er klaar voor. Ik loop al dertig jaar rond met het idee voorzitter te worden. Nu ik financieel onafhankelijk ben, niet meer hoef te vrezen dat ik een standpunt inneem dat wel goed is voor m'n herverkiezing maar niet helemaal eerlijk tegenover mezelf, kan het.'
'Adelmund is gewoon een kanjer, ze zou zonder meer een prima voorzitter zijn', zegt Anita Vlekke, de 37-jarige secretaris van de afdeling Delft. 'Maar zij is een zwaar kamerlid, wij hebben haar daar heel hard nodig. Het partijvoorzitterschap is ook een heel zware functie, de PvdA moet alle zeilen bijzetten om de opgaande lijn vast te houden. Combinatie van die twee banen is menselijkerwijs niet mogelijk.' Ook de concentratie van macht zit Vlekke dwars. 'De PvdA is óók van mij.'
Martha Kam, een 52-jarig ex-statenlid uit Gelderland, en nu actief als vrijwilliger in de culturele sector, valt haar bij: 'Dit kan niet, er moet afstand blijven tussen de partij aan de ene kant en de regering en de Tweede-Kamerfractie aan de andere kant. Dit is geen noodsituatie, dat is een belachelijk verhaal. Er is in wel zeer kleine kring rondgekeken naar kandidaten, we lijken wel een stichting die de bestuursleden bij coöptatie benoemt.'
Age Kamermans, directeur van een Haagse scholengemeenschap voor speciaal onderwijs en 46 jaar, spreekt van een 'oligarchische tendens' in de partij. 'Er is met oogkleppen op gekeken naar kandidaten. Maar het is niet eens meer een probleem voor de partij, die mag alleen applaudisseren. Dat zie je aan de manier waarop een man als Bart Tromp, die je als partij zou moeten koesteren, wordt weggezet als querulant.'
Wie ook op het PvdA-congres op 15 februari tot voorzitter wordt gekozen, Rottenbergs koers van partijvernieuwing zullen allen voortzetten. Verjonging, versterking en dialoog zijn de trefwoorden.
Sommigen hebben extra agendapunten. Kam wil dat er liefst voor de verkiezingen een nieuw beginselprogramma ligt, geschreven door oud-fractievoorzitter Thijs Wöltgens. Het pleidooi voor progressieve samenwerking met D66 en GroenLinks van de directeur van het wetenschappelijk bureau van de PvdA, Paul Kalma, spreekt Kamermans, die een verleden heeft in de PPR, erg aan.
Over hun kansen zijn de vijf kandidaten bescheiden. Vlekke: 'Het moet heel raar lopen wil ik gekozen worden.' 'Hier is niet tegen op te boksen', zegt Kamermans. 'Maar het feit dat er keus is, levert in ieder geval op dat Adelmund kan zien hoeveel steun ze heeft in de partij.'
Is bundeling van krachten een idee? Daar wordt aan gewerkt, zegt Vlekke. Er is een actie gaande om afdelingen achter een Leidse motie te krijgen, waarin een streep wordt gehaald door een combinatie van kamerlidmaatschap en partijvoorzitterschap.

