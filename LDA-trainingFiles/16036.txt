Sara Kroos.
Sara Kroos (Wijngaarden, 5 april 1981) is een Nederlands cabaretière. Met het winnen van de publieksprijs van het Leids Cabaret Festival in 2000 kreeg ze voet aan de grond in de Nederlandse cabaretwereld. Landelijke bekendheid verwierf ze als vaste gast van improvisatieprogramma De Lama's tussen 2005 en 2006.
Jonge jaren.
Sara is enig kind en bracht het grootste deel van haar leven door in de polder. Van haar vijfde tot en met haar twaalfde woonde ze echter in de bosrijke omgeving van Nijmegen.
Middelbare school.
Tijdens haar middelbareschooltijd woonde Sara in Groot-Ammers in de Alblasserwaard. Ze deed de havo op de scholengemeenschap Willem de Zwijger in Schoonhoven. In Schoonhoven kwam ze in aanraking met theater via het 'Arto Theater'. In 1995 won ze de eerste prijs met haar bewerking van Hamlet genaamd 'Prozac'. Ze regisseerde dit stuk zelf. Het was ook rond deze tijd dat ze 'uit de kast' kwam. Dit lag heel gevoelig bij de overwegend orthodox-christelijke gemeenschap en haar familie.
Op eigen benen.
Na haar middelbare school verhuisde ze naar Utrecht en ging ze een schrijfopleiding aan de Hogeschool voor de Kunsten doen. Ze stopte echter na drie maanden. Daarna werkte ze een jaar als telefonisch verkoopster bij de Disney kinderboekenclub. In deze periode deed ze ook een zelfmoordpoging, een ervaring die ze later verwerkt in haar shows. In 2003 kreeg ze met haar toenmalige vriendin een dochter.
Doorbraak.
Op haar achttiende deed ze mee aan het Leids Cabaret Festival en won de publieksprijs. Mede hierdoor kwam ze onder contract van het impresariaat van Harry Kies. Onder regie van Jessica Borst en coaching van Adelheid Roosen breidde ze haar programma van een halfuur zoals ze dat in Leiden speelde uit tot het avondvullende programma 'Honger' waarmee ze in 2001 in première ging.
In 2003, twee jaar na 'Honger', kwam haar tweede show, 'Lam', in de theaters. In 2004 begon Sara haar tv-carrière bij De Lama's. Deze duurde tot en met 2006.
In 2005 startte haar derde show, 'Zoetgevooisd'. Voor het eerst stond ze niet meer alleen op het podium, maar werd ze vergezeld door twee muzikanten, Martijn Breebaart op piano en Bas Mulder op gitaar. Ook deze show - die tot april 2007 in reprise ging - verliep succesvol, en ze kreeg in 2006 de VSCD Cabaretprijs Neerlands Hoop uitgereikt.
