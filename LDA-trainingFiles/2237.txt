	Nieuwe voorzitter Industriebond FNV Krul blijft pal staan voor kostwinner; 'Kern vakbond is het organiseren van solidariteit'
	Van onze verslaggever
Gijs HerderschÂˆe
 AMSTERDAM
'De Akzo-cao is een toonbeeld van solidariteit. Werknemers krijgen individuele keuzevrijheid, maar de solidaire keuze voor korter werken wordt sterk aangemoedigd.' Henk Krul, donderdag gekozen tot voorzitter van de Industriebond FNV, weigert in de nieuwe afspraken bij het chemieconcern Akzo een spoortje nederlaag te zien voor zijn bond.
De bonden sloten dinsdag een nieuw cao-akkoord bij Akzo. Daarin krijgen werknemers twaalf extra vrije dagen zodat zij 36 uur kunnen gaan werken. Werknemers die dat niet willen, krijgen maximaal 3,2 procent extra loon - ongeveer tweederde van de 'waarde' van de extra vrije dagen. 'Zo wordt de keuze voor korter werken aangemoedigd. Anders zijn de werknemers een dief van de eigen portemonnee.'
Een nieuw akkoord werd noodzakelijk nadat Akzo vorige maand te kennen gaf de eerder gemaakte cao-afspraken te willen herzien. De bonden kwamen twee jaar geleden met het bedrijf overeen dat iedereen met ingang van deze zomer 36 uur zou gaan werken. Nieuw personeel zou de vrijgekomen arbeidstijd bij Akzo moeten opvullen.
Door de keuzevrijheid van werknemers is onvoorspelbaar geworden wat de effecten op de werkgelegenheid zullen zijn. Krul weigert echter te geloven dat de Akzo'ers massaal voor hoger loon zullen kiezen. 'Daarvoor is de keuze voor korter werken te aantrekkelijk. Door korter werken worden kansen geboden voor behoud van werk of de creatie van nieuwe banen. Dat is de solidariteit.'
'Het wezenskenmerk van een vakbond', benadrukt Krul, 'is het organiseren van solidariteit. Die krijgt andere vormen. Liberaler misschien. Niet de puur liberale vorm van ikke-ikke-en-de-rest-kan-stikke, maar door lossere collectieve regelingen vast te stellen binnen solidaire kaders.' De nieuwe cao bij Akzo is daarvan een voorbeeld, aldus Krul. 'De individuele keuzes daarin zijn een hogere vorm van emancipatie voor werknemers.' De Akzo-cao markeert een opmerkelijke koerswijziging voor de FNV. Tot nu toe pleitte de vakcentrale steeds voor collectieve regelingen die gelden voor elke werknemer binnen een bedrijfstak.
Voor de toekomst ziet Krul valkuilen voor nieuwe collectieve regelingen. ' Regelingen voor kinderopvang of loopbaanonderbreking zijn vooral van belang voor tweeverdieners. Die afspraken moeten we zeker maken, maar met keuzemogelijkheden. 40 Procent van onze leden is kostwinner. Voor hun belangen staan we ook pal.
'De vakbond moet zich omvormen tot adviseur van werknemers om keuzes te maken en weerbaar te zijn tegenover de werkgever.' De bond verzakelijkt. Dat blijkt al uit het nieuwe bestuur van de industriebond dat met Krul aantreedt. Van het achttal heeft alleen Ben Roodhuizen, de onderhandelaar bij Akzo, in de industrie gewerkt. Bondsbestuurders werden traditioneel geronseld onder de kaderleden.
Opmerkelijk is dat het nieuwe bestuur drie vrouwen telt. Het is voor Krul een bewijs dat het met de vrouwonvriendelijkheid van de bond wel meevalt. De vertrekkend vice-voorzitter van de FNV , Ella Vogelaar, klaagt daar juist over. 'Er is een wereld te winnen, ook onder allochtonen. Maar veel van dat geroep is erg gemakzuchtig', zegt Krul.
Een vergezicht over de toekomst van de vakbeweging in de industrie wil Krul niet schetsen. Hij beperkt zijn horizon. Op 1 februari 1998 wil de industriebond fuseren met de voedingsbond, de vervoersbond en de dienstenbond. 'De fusie, maar ook de verbetering van ledenservice in het land en de reorganisatie van de bond, dat is de focus van het nieuwe bestuur. Die historische veranderingen in de vakbeweging wil ik positief thuisbrengen. En die processen gaan verder.'
Krul ziet de bondsfusie als een tussenstap naar een ongedeelde vakbeweging waarbij iedereen lid is van de FNV en niet van een afzonderlijke bond. 'Elk lid wordt in een ongedeelde FNV ondergebracht bij een beroepsgroep.' Die visie lijkt misschien erg intern gericht geeft Krul toe, 'maar de winkel blijft gewoon open. De cao-onderhandelingen en het andere werk gaan gewoon door.'

Foto
	H. Krul FOTO GUUS DUBBELMAN - DE VOLKSKRANT

