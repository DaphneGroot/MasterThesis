Directe democratie.
Directe democratie of rechtstreekse democratie is een bestuursvorm waarbij burgers zelf "direct" invloed uitoefenen op het wetgevingsproces. Het is de tegenhanger van de vertegenwoordigende democratie, waarbij de wetgevende macht door burgers wordt overgedragen aan een volksvertegenwoordiging (een parlement). Zuivere vormen van directe democratie, waarbij er geen vertegenwoordigend stelsel bestaat, zijn erg zeldzaam. Een voorbeeld zijn de volksvergaderingen ("Landsgemeinden") in de Zwitserse kantons Glarus en Appenzell Innerrhoden. Veel vaker komen vormen van directe democratie voor in samenhang met een stelsel van vertegenwoordigende democratie. Een veel gebruikte vorm is het referendum.
Vormen en instrumenten.
In verschillende landen bestaan partijen en burgerbewegingen die zich inzetten voor de invoering van vormen van directe democratie. Voorbeelden zijn Meer Democratie, het Referendum Platform en GeenPeil in Nederland, Democratie.nu in Vlaanderen en Mehr Demokratie in Duitsland en Oostenrijk. Op internationaal niveau zijn o.a. het Initiative and Referendum Institute Europe (IRI) en Democracy International actief.
Praktijk.
In Europa bestaan de volgende vormen van directe democratie op nationaal niveau, gerangschikt op mate van invloed door de burgers. In het overzicht is voor het raadplegend referendum, net als voor de andere vormen van directe democratie, maatgevend of er een wettelijke regeling bestaat, niet of de vorm in de praktijk wordt of is toegepast.
Bij het gebruik van vormen van directe democratie binnen een stelsel van vertegenwoordigende democratie bestaat het risico op concurrentie tussen de twee, bijvoorbeeld doordat wetgeving waarover in referenda door de burgers wordt besloten in tegenspraak is met wetgeving die door het parlement wordt goedgekeurd. In Zwitserland heeft men daarom een hiërarchie aangebracht tussen beide: aangenomen volksinitiatieven worden ingeschreven in de grondwet, die uitsluitend door middel van een referendum kan worden gewijzigd. Het parlement kan wel het initiatief nemen tot grondwetswijziging, maar ook dan is een referendum verplicht. Alleen gewone wetten kunnen zonder referendum door het parlement worden aangenomen, hoewel ook voor zulke wetten de mogelijkheid van een correctief referendum open staat.
België.
In België zijn het de partijen Referendum Partij, Lijst Dedecker en Groen die van directe democratie een hard standpunt maken. Andere partijen staan er eerder afwijzend tegenover of maken er geen punt van.
Op dit moment bestaan op nationaal of regionaal niveau geen vormen van directe democratie. Invoering is slechts mogelijk door een grondwetswijziging. Op lokaal niveau worden af en toe wel raadplegende referenda gehouden.
Tot nu toe werd slechts één keer een nationaal raadplegend referendum gehouden, in 1950, over de Koningskwestie. Bij een opkomst van 93% stemde 58% voor terugkeer van koning Leopold III. De uitslag leidde tot grote onrust in Wallonië, waar een meerderheid tegen stemde, waarna Leopold besloot afstand te doen van de troon ten gunste van zijn zoon Boudewijn.
Nederland.
In Nederland hebben enkele politieke partijen, waaronder GroenLinks en D66, geprobeerd, met wisselend enthousiasme en succes, om bepaalde vormen van directe democratie te bewerkstelligen. Ook de PvdA, PVV, SP, Partij voor de Dieren en 50Plus steunen doorgaans vormen van directe democratie. Het CDA, de VVD en de SGP zijn fel tegen elke vorm van directe democratie, omdat deze partijen principieel kiezen voor een zuiver vertegenwoordigende democratie. De ChristenUnie kiest ook principieel voor de vertegenwoordigende democratie, maar is in principe niet tegen het correctief referendum als aanvulling hierop, mits grondwettelijk vastgelegd en gepaard gaand met zeer hoge handtekeningen- en opkomstdrempels. In de regel stemt de ChristenUnie echter met CDA, VVD en SGP tegen voorstellen voor invoering van directe democratie.
Er bestaan twee vormen van directe democratie op nationaal niveau: het correctief referendum en het agenderend initiatief. Een niet-bindend correctief referendum is vanaf juli 2015 mogelijk op grond van de Wet raadgevend referendum. Een grondwetswijziging die bindende correctieve referenda op alle niveaus (Rijk, provincie, gemeente en waterschap) mogelijk maakt is in eerste lezing goedgekeurd en moet nog in tweede lezing door beide Kamers worden behandeld, waarbij een tweederdemeerderheid noodzakelijk is. Het agenderend initiatief is onder de naam burgerinitiatief vanaf mei 2006 mogelijk, zij het dat deze regeling niet wettelijk is vastgelegd maar alleen in het Reglement van Orde van de Tweede Kamer is opgenomen.
Op lokaal niveau zijn meerdere vormen van directe democratie in gebruik. Meer dan honderd gemeenten en een aantal provincies hebben een referendumverordening. Behalve een raadgevend correctief referendum is in sommige gemeenten ook een raadgevend volksinitiatief mogelijk. Daarnaast bestaat in veel gemeenten het agenderend burgerinitiatief.
Sinds het ontstaan van het Koninkrijk der Nederlanden is één keer een nationaal raadplegend referendum gehouden, in 2005, over de goedkeuring door Nederland van de Europese grondwet. Bij een opkomst van 63% stemde 62% tegen de grondwet. Uiteindelijk werd een aangepast verdrag alsnog door het parlement goedgekeurd en ingevoerd.
Suriname.
In de Surinaamse politiek is weinig aandacht voor invoering of toepassing van vormen van directe democratie. Er bestaat wel een wettelijke regeling voor het houden van raadplegende referenda: De Nationale Assemblée kan met 2/3 meerderheid besluiten een plebisciet uit te schrijven.
Tot nu toe is slechts één keer een nationaal raadplegend referendum gehouden, in 1987, over de nieuwe grondwet waarmee de democratie werd hersteld. Bij een opkomst van 63% stemde 97% voor de grondwet.
Europa.
In de Europese Unie bestaat het Europees Burgerinitiatief. Het is een mogelijkheid voor burgers om de Europese Commissie op te roepen wetgeving voor te stellen op een gebied waar de Lidstaten bevoegdheden aan de Europese Unie hebben overgedragen. Een Europees burgerinitiatief moet ten minste worden gesteund één miljoen stemgerechtigde burgers uit minimaal 7 van de 28 EU-landen.
