Acanthiet.
Het mineraal acanthiet is een zilver-sulfide met de chemische formule Ag2S.
Eigenschappen.
Het zwarte opake mineraal heeft een metallische glans en de streepkleur is zwart. Het kristalstelsel is monoklien met ribben: "a" = 422,8 pm, "b" = 692,8 pm, "c" = 786,2 pm en een hoek "β" = 99,58°. Goed gevormde kristallen zijn zeldzaam. Acanthiet is vaak paramorf aan de hoge temperatuur-variant argentiet. Acanthiet kan wat Se (seleen) bevatten.
Naamgeving.
De naam van het mineraal acanthiet is afgeleid van het Griekse "acanthos" ("doorn"), vanwege de vorm van de kristallen.
Voorkomen.
Acanthiet komt vooral voor in lage temperatuur sulfide-aders, en in zones van secundaire aanrijking. Het mineraal is wijdverbreid in zilverafzettingen.
