	Sampras te sterk voor Muster en diens computer
Thomas Muster is een veelzijdig man. Hij kan goed overweg met het tennisracket en weet ook heel aardig de computer te bespelen. De Oostenrijker analyseerde op zijn pc het spel van Goran Ivanisevic en deed dat zo secuur dat hij, in de kwartfinales, de Kroaat met opmerkelijk gemak versloeg. Vervolgens analyseerde Muster aan de hand van computergegevens het spel van Pete Sampras, zijn tegenstander in de halve eindstrijd. Maar die liet zich noch door Muster noch door de computer op het verkeerde been zetten.
Nadat Muster door de nummer één van de wereld in drie sets, 6-1, 7-6, 6-3, was afgeserveerd, verklaarde hij dat niet de computer maar hijzelf had gefaald. 'Ik had de juiste informatie verzameld en ingevoerd en wist dan ook precies hoe ik Sampras diende te bespelen. Maar om dan ook nog de juiste ballen te slaan is een ander verhaal.'
Muster, die van zijn 42 toernooizeges er veertig op gravel boekte en mede daardoor door menig collega niet als een volwaardig allrounder wordt berschouwd, wilde in Melbourne bewijzen ook op hardcourt goed uit de voeten te kunnen. Sampras gaf hem daartoe niet de gelegenheid. De Amerikaan van Griekse afkomst hield met een sterke opslag zijn tegenstander voortdurend onder druk. Met uitgekiende ballen dwong hij Muster bovendien veelvuldig naar het net te komen. Terwijl deze het liefst vanaf de achterlijn opereert.
In de eindstrijd ontmoet Sampras de ongeplaatste Spanjaard Carlos Moya. Dat wordt, denken velen in Melbourne, een makkie, omdat Sampras in de vorm van zijn leven steekt. De kenners waren het erover eens dat de nummer één van de wereld tegen Muster één van zijn beste partijen ooit speelde. Het leverde hem voor de elfde keer een plaats in de finale van een Grand Slam-toernooi op. Hij won er daarvan acht. In Australië was hij in 1994 de sterkste, het jaar erop was hij tegen Agassi de runner-up. In zijn hotelkamer zag Moya op de televisie zijn tegenstander tegen Muster zestien aces slaan.
Toch hield Sampras de nodige slagen om de arm. 'Moya heeft Chang in drie sets verslagen. Wie dat kan moet goed zijn. Bovendien barst Moya van het zelfvertrouwen en heeft hij niets te verliezen. Het zal er zondag in de finale om gaan spannen.'
De eerste set van de krachtmeting tussen Muster en Sampras was eenzijdig en na 29 minuten beslist in Sampras' voordeel. In de tweede reeks leek Muster terug te vechten. Hij brak snel de opslag van de Amerikaan en leek bij 5-2 de set naar zich toe te trekken. Sampras herstelde zich echter en kwam via de tiebreak (7-3) op 2-0.
Daarna beheerste Sampras de wedstrijd volledig. Op 5-2 in de derde set miste hij nog een wedstrijdpunt, daarna speelde hij op eigen service de partij zonder problemen uit.
Na de partij werd de ATP-computer, een andere dan die van Muster, gevraagd te berekenen wie in Melbourne mag rekenen op winst en wie plaatsen moet inleveren op de maandag te publiceren wereldranglijst. De eerste berekeningen leerden dat Sampras sowieso de nummer één blijft en dat Moya bij winst stijgt van de 25ste naar de zesde plaats. Bij verlies komt hij nog altijd in de Top-10: negende. Becker, in de eerste ronde uitgeschakeld door Moya, valt terug van de zesde naar de dertiende plaats. Andre Agassi, niet actief in Melbourne, is nog slechts twaalfde.
Paul Haarhuis en Jacco Eltingh bleven in de halve finales van het dubbelspeltoernooi steken. Het Nederlandse tweetal sleepte er tegen het Canadees/Amerikaanse duo Lareua/O'Brien nog wel een vijfsetter uit, maar was eigenlijk steeds de mindere. Lareaua en O'Brien, vorig seizoen ook al finalist op Melbourne Park, wonnen met 4-6, 6-2, 6-4, 5-7, 6-2.
De twee komen in de finale uit tegen Todd Woodbridge en Mark Woodforde. De Australische favorieten, als eerste geplaatst, hadden niet al te veel moeite met het duo Leach/Stark uit de Verenigde Staten, 6-3, 7-6, 5-7, 6-1.
Manon Bollegraf bereikte de finale wel, in het gemengd-dubbel. Met haar Amerikaanse partner Rick Leach versloeg de Ermelose in de halve eindstrijd de Amerikaansen McNeil en MacPhie. Bollegraf en Leach komen nu uit tegen het Lets/Zuid-Afrikaanse tweetal Neiland/De Jager.
Martina Hingis nam alvast een voorschot op groot succes in de enkelspelfinale bij de vrouwen, waarin ze vandaag Mary Pierce ontmoet. De Zwitserse teenager, 16 jaar oud, won haar tweede Grand Slamtitel. Ze deed dat samen met Natasha Zvereva uit Wit-Rusland. De twee versloegen in de finale het Amerikaanse paar Davenport/Raymond afgetekend met 6-2 en 6-2.
Vorig jaar werd Hingis de jongste kampioen op Wimbledon ooit door samen met Helena Sukova het dubbelspel op haar naam te schrijven. Ze was op dat moment 15 jaar en 282 dagen oud. Als ze erin slaagt in Melbourne Pierce te verslaan, zal ze de jongste winnares van een Grand Slamtitel in het enkelspel zijn.

Foto
	Thomas Muster rust even uit tijdens zijn partij tegen Sampras. FOTO REUTER

