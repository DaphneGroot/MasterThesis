	Onder een gouden pajong
	EEN KLEINE EEUW geleden beschreef de Javaanse regentendochter Raden Adjeng Kartini, net twintig, hoe Nederlandse bestuursambtenaren in een kennelijke poging nog machtiger te lijken dan ze zich toch al voelden, soms privileges van een inheemse elite tot de hunne maakten.
'Het is bepaald vermakelijk', meldde ze in een brief aan een Nederlandse vriendin, 'hoe de groote heeren ons ontzag zoeken in te boezemen. Ik moest op mijn lippen bijten om het niet uit te schateren, toen ik onlangs op reis zijnde een assistent-resident van zijn kantoor naar zijne woning zag gaan onder de schaduw van een gouden zonnescherm dat zijn oppasser boven zijn hoofd open hield. 't Was zoo'n dwaze vertooning! O, godheid, wist gij maar hoe de menigte, die nu eerbiedig voor het schitterende zonnescherm terzijde wijkt, u straks achter uwen rug uitlacht.'
En allicht. De waardigheid van een opengehouden pajong was voorbehouden aan de Indonesische adel, en een blanke bestuurder die zich de eer wilde laten aanleunen, was per definitie een parvenu.
Kartini beet op haar lip: bewijs van opperste beschaving. In soevereine minachting zit altijd een element van erbarmen. Maar voor de menigte die eerbiedig terzijde week, was er ook geen keus: als ze de Hollandse praalhans in z'n gezicht hadden uitgelachen, zouden ze stokslagen hebben geriskeerd, want hij was nou eenmaal de baas.
Die dubbelheid in de relatie tussen overheerser en overheerste, tussen degene die de macht uitoefende en degene die de macht moest gedogen - die is karakteristiek geweest voor de koloniale verhoudingen, en die komen we op alle niveaus tegen in de geschiedenis van de Nederlands-Indische betrekkingen.
Hoe 'exemplarisch' Kartini wat dat betreft ook geweest kan zijn, om te beginnen was ze natuurlijk een uitzondering. Geen deel van de inlandse menigte, maar lid van een inlandse elite: een hooggeborene die primair niet eens zozeer botste met de macht en het gezag van de buitenstaanders, als wel met de ingewikkelde adat binnen haar eigen kaste. Voorzover ze rebels mag heten, heeft haar opstandigheid altijd in dienst gestaan van sociale, of zo men wil feministische emancipatieprocessen, nooit van politieke.
Zouden die nog ontwikkeld zijn geraakt als ze tijd van leven had gehad? Het uitzonderlijke in haar biografie is bovenal dat ze haar begaafdheden al zo jong etaleerde: ze was nog maar net 25 toen ze in het kraambed stierf, en die vroege dood heeft haar in de nationale herinnering van Indonesi - ze wordt gekoesterd tot op biljetten van tienduizend roepia - des te dierbaarder gemaakt. En het lijkt ook haast ondenkbaar dat ze vanuit haar verzet tegen de polygynie en haar strijd voor breder en beter onderwijs op een dag niet vanzelf terecht zou zijn gekomen bij het politieke nationalisme dat pas twintig jaar later serieus vorm zou krijgen.
Nu bleef ze als 'volksverhefster' gefocust op de cultuur van de macht, dat wil zeggen op Nederland, en ze trof het met haar Nederlandse vrienden, die oprechte 'ethici' waren en geen assistent-residenten met begeerte naar een gouden paraplu. Aan die vriendschappen danken we de vele, schitterende brieven die zijn gebundeld in Door duisternis tot licht, en daarmee het zicht op een bijzondere vrouw.
Er was al een Indonesische biografie, van niemand minder dan Pramoedya Ananta Toer, en daar is nu nog een Nederlandse levensbeschrijving van Elisabeth Keesing bijgekomen - in bewondering en vanuit grote sympathie geschreven, maar het had van mij een stuk zakelijker, feitelijker en minder verliteratuleruurd gemogen: wat meer hoe, waar, wie, wanneer en waarom, en wat minder vie romance.
Kartini's vader was dus regent - het soort inheemse bestuursambtenaren van wie het Nederlands gezag op overwegend opportunistische gronden gebruikmaakte en van wie we de 'typologie' kennen van ten minste twee klassiekers uit de literatuur: Max Havelaar en De Stille Kracht. In beide gevallen (maar bij Couperus natuurlijk 't scherpst) zien we de dubbelheid van de functie, die immers loyaliteit veronderstelde aan de vreemde heersers, maar tegelijkertijd een zo groot mogelijk vertrouwen van de inheemse bevolking - in wezen een haast onmenselijk dilemma.
De Leidse historicus Fasseur heeft een aantal jaren geleden het beeld van dat Nederlandse bestuurssysteem geschetst in De indologen. De studie was weliswaar gewijd aan de vertegenwoordigers van het koloniserende gezag, maar uiteraard kwam hun specifieke, altijd precaire en soms pijnlijke relatie met de inlandse regent daarbij voortdurend aan de orde.
Als De indologen zoiets als de 'groepsfoto' van de blanke macht kan heten, zouden de opstellen in Fasseurs nieuwe bundel Indischgasten close-ups kunnen worden genoemd - met de aantekening dat de hoofdpersonen in de mini-biografietjes niet allemaal ambtenaren in de strikte zin van het woord zijn, en soms zelfs meer als randfiguren dan als formele representanten van het Nederlandse establishment zijn geportretteerd.
De 'signalementen' zijn op grond van zorgvuldige bronnenstudie met evenveel precisie als terloopsheid geschreven. Fasseur heeft - Leidse traditie langzamerhand? - een groot talent om langs z'n neus weg informatie te doseren en accenten te leggen.
Ofschoon we in zijn galerij geen voorbeelden tegenkomen van Nederlandse gezagsdragers die met alle geweld een gouden zonnescherm ambieerden, voel je onafgebroken de spanning tussen blanke macht en inlands wantrouwen - zoals je die letterlijk kunt afzien aan veel foto's uit de prachtalbums van Rob Nieuwenhuys waarop plompe Hollandse hoogwaardigheidsbekleders staan afgebeeld naast Javaanse edellieden die ogen als ongelooflijk delicate wajangpoppen.
Wat me weer eens opviel is het feit dat je maar heel weinig van de door Fasseur uitgetekende Indische carrires gelukkig of zelfs maar geslaagd kunt noemen. De auteur legt er - met de beschrijving van een paar vergelijkbare levens - de nadruk op hoeveel Multatuli's er gedurende de negentiende eeuw eigenlijk op Java moeten hebben rondgelopen: de niet zelden heel nobele eerzucht van liberale of ethische origine altijd weer beschadigd, geknakt of gefnuikt door de interne gezagsverhoudingen of, in het geval van de hoogste gezagsdragers, door competentieconflicten met Den Haag. Wat bekendstaat als 'Indische toestanden' was in negen van de tien gevallen terug te voeren op kwesties van hirarchie, van naijver, van verkeken promotiekansen, van onvervulde loopbaanverwachtingen, van aangetaste 'eer.'
Al die mensen, wier taak het was het gezag over een gekoloniseerd miljoenenvolk te handhaven, waren hun halve leven vooral ook bezig met de bescherming en de handhaving van hun eigen reputatie. Misschien ook daarom zocht menigeen de schijnbeschutting van de door een oppasser opengehouden paraplu.


Elisabeth Keesing: Hoe ruim een kooi ook is - Leven en lot van Kartini en haar werk.
Querido; 212 pagina's;  35,-.
ISBN 90 214 7012 8.
Cees Fasseur: Indischgasten.
Bert Bakker; 314 pagina's;  39,90.
ISBN 90 351 1813 8.

Foto
	Kartini (links) met haar zusjes Kardinah en Roekmini. OMSLAGFOTO VAN 'HOE RUIM EEN KOOI OOK IS'

