	Mobiele bellers betalen vaak slecht
	Van onze verslaggeefster
AMSTERDAM
'Mensen zijn geobsedeerd door die apparaatjes. Ze willen gewoon dat ding hebben, de kosten interesseren ze niet', zo omschrijft een woordvoerster van PTT Telecom het groeiende aantal mobiele bellers. In de twee dagen voor de Elfstedentocht heeft het telecombedrijf weer 3500 draagbare telefoons verkocht.
'Mobiele bellers betalen slecht en velen willen er na een tijdje weer uitstappen', zegt de woordvoerster. PTT Telecom heeft nu achthonderdduizend mobiele abonnees. Hoeveel daarvan hun rekening niet voldoen, wil zij niet zeggen.
De concurrentie in de mobiele telefonie is zo groot dat Libertel, de tweede aanbieder, met gratis telefoons nieuwe klanten lokt. Daardoor nemen mensen een abonnement dat bij nader inzien veel duurder is dan zij hadden gedacht.

