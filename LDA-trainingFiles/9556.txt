Sesamstraat.
"Sesamstraat" is de Nederlandstalige bewerking van het Amerikaanse kinderprogramma "Sesame Street". "Sesamstraat" wordt sinds januari 1976 in Nederland en Vlaanderen uitgezonden. In het programma spelen vooral Muppets mee, naast een aantal echte mensen.
Geschiedenis.
Op 10 november 1969 begon in de Verenigde Staten "Sesame Street", een educatief programma dat kinderen in achterstandswijken spelenderwijs van hun leerachterstand wilde afhelpen.
Dolph Kohnstamm publiceerde in maart 1970 een artikel in Vrij Nederland over de effecten die "Sesame Street" ook in Nederland zou kunnen hebben. Op 11 juni 1972 werd er als proef een aflevering van de Amerikaanse versie in Nederland uitgezonden, voorzien van commentaar door onder anderen Dick Bruna en Thijs Chanowski.
In 1974 werd door de VARA een proefaflevering gemaakt van de Nederlandse versie, die de (werk)titel "Sesamplein" meekreeg, met een echt plein als decor. "Sesamplein" ging uiteindelijk niet door, omdat de NOS en de toenmalige BRT besloten hadden het programma samen te maken. Op 4 januari 1976 werd de eerste reguliere Nederlands-Vlaamse versie van "Sesamstraat" uitgezonden. De proefaflevering werd op 3 januari 1996 uiteindelijk toch nog uitgezonden en wel ter gelegenheid van het twintigjarig bestaan van "Sesamstraat". Dat jaar werd ook een speciale verjaardagsaflevering gemaakt.
"Sesamstraat" was jarenlang een samenwerkingsproject van de NOS en de BRT, omdat het maken van het programma voor alleen de NOS of de BRT te duur was, mede door de rechten die afgedragen moesten worden aan Children's Television Workshop in New York. De BRT zette de samenwerking stop in 1983, op het ogenblik dat zij "Het Liegebeest" begon uit te zenden.
In 1984 vonden er voor het eerst enkele verregaande veranderingen plaats in de bezetting; Piet Hendriks, die de rol van "opafiguur" had, verliet de serie en werd opgevolgd door Lex Goudsmit. Ook Aart Staartjes trad in dat jaar toe tot de serie. De eerste jaren speelde hij vooral de rol van zuurpruim, maar later veranderde zijn karakter. In oktober 2007 werd bekendgemaakt dat "Sesamstraat" er in september 2008 twee nieuwe bewoners bij zou krijgen: Angsthaas en Stuntkip. Er was ruimte voor meer bewoners, doordat de duur van het programma werd verlengd van 15 naar 25 minuten. Het zou een jaar duren voor Angsthaas en Stuntkip daadwerkelijk op de buis te zien waren, omdat het tijd vergde om de types te ontwikkelen. Het tweetal werd bedacht door de Nederlandse schrijvers van "Sesamstraat", maar de poppen die worden gebruikt komen uit de stal van Jim Henson.
Van alle huidige acteurs is de Belgische Sien Diels de enige die al sinds het begin meespeelt.
Het karakter van de hoofdrolspelers Pino en Ieniemienie is in de loop der jaren veranderd. Aanvankelijk gedroegen ze zich nog als echte dieren; zo wordt in een van de eerste leaders Pino bijvoorbeeld wakker in een nest en houdt Ieniemienie aanvankelijk erg van kaas en is bang voor katten. Later is dit helemaal verdwenen en zijn ze zich puur als mensenkinderen – maar dan met een dierenuiterlijk – gaan gedragen.
De leader is vanaf het begin steeds om de paar jaar vernieuwd, en ook de tekst is twee keer gewijzigd.
Uitzendschema en tijdstip.
Sinds 1 oktober 1978 wordt "Sesamstraat" dagelijks uitgezonden. Aanvankelijk begon "Sesamstraat" om 18.30 uur. In 1979 werd het programma van maandag tot en met zaterdag uitgezonden via Nederland 1, op zondag diende het toestel afgestemd te worden op Nederland 2, waar het programma doorgaans om 18.40 uur begon, als onderdeel van een langere NOS-programmering waarin naast "Sesamstraat" de programma's "Studio Sport" en "Sprekershoek" te zien waren. In 1982 was "Sesamstraat" de hele week door op Nederland 2 te zien, zij het dat op zondag nog steeds een afwijkend tijdstip gold, namelijk 18.45 uur. Begin 1983 werden de programmaschema's van Nederland 1 en Nederland 2 gewisseld, waardoor "Sesamstraat" op de zondag naar Nederland 1 verhuisde, met een afwijkende begintijd van 18.15 uur, en op de overige dagen via Nederland 2 te zien was. In 1984 werd de zondaguitzending overgeheveld naar Nederland 2, zodat het programma iedere dag via dezelfde zender te zien was. Vanaf 1988, bij de start van Nederland 3, werd "Sesamstraat" om 17.45 uur via dat net uitgezonden. In 1992 verhuisde "Sesamstraat" weer naar Nederland 1 en begon daar om 18.15 uur. In september 1994 ging het weer terug naar Nederland 3. Vanaf 2000 was het programma te zien op Z@ppelin, waar het een kwartier eerder (om 18.00 uur) begon. In 2004 werd de begintijd vijf minuten vervroegd. In september 2005 kreeg Z@ppelin tussen 17.10 en 17.55 uur zendtijd op Nederland 3 en was Sesamstraat om 17.35 uur te zien. Op 1 januari 1995 ging het programma mee over naar de NPS, een afsplitsing van de NOS. In 2006 ging "Sesamstraat" terug naar Nederland 1, dat op dat moment werd gezien als het brede familienet, met een nieuwe begintijd van 17.25 uur. Sinds 1 september 2010 wordt "Sesamstraat" uitgezonden door de nieuwe omroep NTR, een fusie-omroep tussen de NPS, Teleac en RVU.
In 2009 werd het tijdstip opnieuw vervroegd, nu naar 17.00 uur. Dit was aanleiding tot een 'rel'. Er ontstond in april 2009 enig protest tegen. Zo werd een speciale website opgezet en dreigde Aart Staartjes op te stappen als het tijdstip niet gewijzigd zou worden. Toen Staartjes besefte dat er niets zou veranderen, besloot hij om toch te blijven.
In 2015 werd het programma ook uitgezonden op het digitale kanaal van Zappelin, op de oude uitzendtijd van 18.30 uur. In november 2015 gaf NPO 1 (voorheen Nederland 1) aan plaats te willen maken voor de talkshow "Tijd voor MAX" en daarom helemaal te zullen stoppen met "Sesamstraat", dat voortaan alleen nog via Zappelin Xtra en NPO 3 te zien zou zijn. Dit leidde tot veel tegenstand, ook vanuit de politiek, onder meer van D66 en de SP.
Zomerstop.
Tot en met 1982 kende "Sesamstraat" een zomerstop; in de vakantietijd werd het programma niet uitgezonden. De NOS zond in plaats daarvan allerlei vervangingsprogramma's uit, zoals herhalingen van "De Fabeltjeskrant" in 1979 en in de zomermaanden van 1981 en 1982 van maandag tot en met zaterdag herhalingen van het eerste seizoen van "De Bereboot" uit 1976, terwijl op de zondag een half uur durende herhaling van "TiTa Tovenaar" was te zien. Nieuw in die periode waren de uitzendingen van "Emilie" en van "Musti" (1980).
Nadat in 1983 de programmaschema's van Nederland 1 en 2 op de schop gingen, bleef "Sesamstraat" ook in de zomermaanden op de buis.
Indeling programma.
Het programma begint met een scène in de straat met het fantasiebeest Tommie (stem en spel: Bert Plagman), de muis Ieniemienie (stem en spel: Catherine van Woerden), de vogel Pino (stem en spel: Renée Menschaar) en/of het biggetje Purk (stem en spel: Judith Broersen) aangevuld met menselijke personages. In deze beginscène komen zaken als sociale omgang aan bod, bijvoorbeeld eerlijk delen, ruzie, vriendschap en verdriet.
De Nederlandse filmpjes worden afgewisseld met nagesynchroniseerde Amerikaanse tekenfilmpjes waarin letters en cijfers geleerd worden en filmpjes met poppen van Jim Henson, beter bekend als de Muppets. Belangrijk onderdeel is ook de belevenissen van Amerikaanse Muppets zoals Bert en Ernie. Het programma bestaat voor 40% uit Amerikaanse items en 60% uit Nederlandse. Er zijn ruim 30 Nederlandse schrijvers die hun bijdrage leveren aan het programma in de vorm van scenario's voor straatscènes, gedichten, liedteksten en voorleesverhalen. De liedjes gezongen door de Nederlandse personages worden gecomponeerd door Henny Vrienten; tot 1999 was Harry Bannink hiervoor verantwoordelijk. Het programma wordt meestal afgesloten door een van de "Sesamstraat"-acteurs die een verhaaltje (bijvoorbeeld over Dikkie Dik) voorleest voor een klein groepje kinderen. Dit verhaaltje wordt vaak door een van de kinderen "uitgeblazen" met een toeter.
In de jaren tachtig was er ook met enige regelmaat een optreden van een Nederlandse band in "Sesamstraat", die kinderliedjes ten gehore bracht. Onder meer Klein Orkest en Circus Custers gaven acte de présence.
Opnames.
In ongeveer zes weken per jaar wordt al het materiaal voor 120 afleveringen opgenomen in studio 2 van het Mediapark in Hilversum. Daarna wordt het decor weer opgeborgen om de studio voor andere programma's te gebruiken. Vaak vragen bezoekers (met kinderen) of ze de straat kunnen bezichtigen, maar aan zo'n verzoek kan dus niet worden voldaan. De afleveringen worden gedurende het jaar drie maal bij Z@ppelin vertoond. De thema-afleveringen, voor bijvoorbeeld Sinterklaas, komen slechts één keer op televisie.
Sesamstraat-acteurs.
De meeste acteurs spelen onder hun eigen voornaam. Zo speelt Lot Lohr de rol van Lot en Frank Groothof die van Frank.
Duetten.
Sinds 2009 zingen de Sesamstraatbewoners af en toe samen met bekende Nederlanders. Deze speciale gastrollen zijn dan te zien op donderdag- of vrijdagavond. De meeste nummers komen van het originele Sesamstraatalbum "Vriendjes Voor Altijd", andere nummers zijn niet te vinden op uitgebrachte albums of zijn speciaal voor het duet geschreven. Sinds november 2010 zijn er ook duetten te zien met Bekende Vlamingen.
