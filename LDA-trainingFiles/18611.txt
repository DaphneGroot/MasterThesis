Doris Day.
Doris Day, artiestennaam van Doris Mary Kappelhoff (Cincinnati, 3 april 1922), is een Amerikaans zangeres, actrice en dierenactiviste.
Levensloop.
Doris Day is de dochter van William Joseph Kappelhoff, een muziekleraar, en Alma Sophie Kappelhoff, geboren Welz, allebei kinderen van Duitse immigranten. Zij speelde in 39 speelfilms en heeft in Amerika het imago van "buurmeisje" ('girl next door').
In 1975 verschenen haar memoires onder de titel "Doris Day: her own story".
Van 1968 tot 1973 speelde ze in de televisieserie "The Doris Day Show", die in de jaren zeventig ook in Nederland op het scherm kwam. In 1985/1986 kwam ze terug op de buis in een talkshow over het wel en wee van dieren, Doris Day's Best Friends. Doris ontvangt daarin gasten/vrienden uit Hollywood, evenals dierenspecialisten en (huis)dieren.
In 2011 stond Doris Day weer midden in de belangstelling omdat ze de CD "My Heart" uitbracht. Ze was daarmee de oudste artiest ooit die de Britse top tien haalde. Een deel van de liedjes voor "My Heart" is geschreven en geproduceerd door haar in 2004 overleden zoon Terry Melcher (geboren Terry Jordan). In 2014 kwam Doris Day na ruim twintig jaar voor het eerst weer in de publiciteit met nieuwe foto's.
Geboortedatumcontroverse.
Rond de geboortedatum van Doris Day was een controverse. Zelf beweerde ze lange tijd dat ze in 1924 geboren is. Volgens gegevens uit de Amerikaanse census van 1940 zou ze echter in 1922 geboren zijn. Biograaf David Kaufman ging in het boek "Doris Day: The Untold Story of the Girl Next Door" ook uit van 1922. In 2014 vierde Doris Day echter haar 90e verjaardag.
Kort voor haar verjaardag in 2017 werd bekendgemaakt dat ze niet 93 maar 95 jaar oud werd. Dit bleek uit haar geboortecertificaat, dat in handen was van persbureau Associated Press. Day verklaarde hierbij dat ze niet op de hoogte was dat haar geboortejaar 1922 is en niet 1924.
Onderscheidingen.
Zij ontving veel onderscheidingen: in 2004 kreeg zij de Presidential Medal of Freedom. Ze was niet niet bij de ceremonie aanwezig in verband met haar vliegangst.
In 1989 won zij een Golden Globe, uitgereikt door buurman Clint Eastwood in Carmel Valley Village.
In 2008 ontving ze de Grammy Lifetime Achievement Award.
Zij heeft twee sterren op de Hollywood Walk of Fame, één voor haar filmwerk en één voor haar muziekcarriere.
Filmografie.
Doris Day in haar eigen "Doris Day Show" (1970)
