Bizerte (stad).
Bizerte (بنزرت "Banzart") is na Tunis de grootste plaats aan de noordkust van Tunesië. Het is een snel groeiende badplaats met veel hotels. De Romeinse naam is "Hippo Diarrhytus".
Bizerte ligt 65 kilometer ten noordwesten van Tunis en 136 kilometer ten noordoosten van Tabarka.
Geschiedenis.
Bizerte is bekend als de oudste en meest Europese stad van Tunesië. Ze werd gesticht rond 1000 v.Chr. door de Feniciërs van Tyrus. Bizerte was de laatste stad die onder Franse controle bleef nadat de rest van Tunesië onafhankelijk werd van Frankrijk.
Oorspronkelijk was de stad een kleine Fenicische haven, maar kwam later onder invloed van Carthago tijdens de Punische Oorlogen. Daarna werd zij bezet door de Romeinen en kreeg de naam "Hippo Diarrhytus" of "Zarrytus".
Daarna werd zij achtereenvolgens bezet door de Arabieren in 647 (die er de huidige naam aan gaven), door de troepen van keizer Karel V in 1535 en de Turken in 1574.
Bij de bezetting van Tunesië in 1881 verkreeg Frankrijk controle over de stad en bouwde er een grote zeehaven.
De Franse militairen verlieten Bizerte uiteindelijk op 15 oktober 1963.
Titulaire Zetel.
Hippo Diarrhytus is een titulaire zetel van de Rooms-Katholieke Kerk. Tadeusz Kondrusiewicz was de titulaire bisschop van 1989 tot 2002, vervolgens was het de dominicaan Jose Paala Salazar van 2002 tot 2004 en werd dan op 14 oktober 2004 opgevolgd door Manfred Grothe. De stad en zetel van "Hippo Diarrhytus" mag niet verward worden met die van "Hippo Regius" waar de heilige Augustinus van Hippo bisschop was.
