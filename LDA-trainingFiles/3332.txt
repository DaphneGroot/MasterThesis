	Bastaardkoper van De Nazaten eerder soepel dan strijdbaar
	De Nazaten van Prins Hendrik. Rasa Utrcht, 26 april.
De Nazaten van Prins Hendrik hadden Hare Majesteit op Koninginnedag hun nieuwe cd willen aanbieden. Helaas, hij is net niet op tijd klaar. Het lijkt of er op het werk van deze quasi-nazaten geen zegen rust. Bij een vorig optreden kwam de bassist niet opdagen, zaterdagavond bleek de trompettist zoek en al bij het tweede nummer was saxofonist Carlo Jones zijn bladmuziek kwijt. Het deerde de muzikanten niet. Vrolijk toeterend, raggend en swingend speelden ze hun mix van Surinaamse kaseko, Antilliaanse wals, bossa en blues, gelardeerd met schaamteloos ontsporende solo's. Met hun zelfgekozen typering 'bastaardmuziek' slaan ze de spijker minstens tweemaal op de kop.
De Europese harmonie- en fanfarekorpsen die tijdens de koloniale periode onder de vlag van de Oranjes hun opwachting maakten in Suriname, kregen een onvermoede weerklank in het muziekleven. Muzikanten van de TRIS (Troepen in Suriname) en de Politiekapel in Paramaribo konden de verleiding niet weerstaan in hun vrije tijd de koperinstrumenten uit de foedralen te halen. Ze speelden dan kaseko-dansmuziek met een drumbegeleiding naar Afro-Surinaams recept. Ook protestantse psalmen en gezangen bleken zich uitstekend te lenen voor koperblaasarrangementen.
Zo'n plechtig bazuinkoor lieten de muzikanten graag naadloos overgaan in een swingend dansnummer. Die eerste vertaalslag, van militaire marsen naar Surinaamse muziek, ligt aan de basis van het Nazaten-repertoire. Daaraan voegde de band een tweede invloed toe. De roffelende snarentrommel en de zware tegendraadse klappen op de skratsji, het handelsmerk van de kaseko, kunnen net zo goed dienen als begeleiding bij Portugese fado's, begrafenismuziek uit New Orleans of Duke Ellington-composities.
Kaseko-veteraan Carlo Jones voorzag de arrangementen van rappe omspelingen boven de solide pompende bassaxofoonlijnen van orkestleider Klaas Hekman. Keimpe de Jong liet zijn tenor- en sopraansaxofoon vrijuit scheuren en piepen, en ook trombonist Boudewijn Deeleman was gretig.
Het duurde geruime tijd voordat dit dansorkest het publiek op de been kreeg. Ook een avond zÂ¡ttend luisteren naar de bokkensprongen van deze hybride band is geen straf.
Peter van Amstel

