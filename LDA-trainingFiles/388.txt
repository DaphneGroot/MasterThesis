	Havenbedrijf wil tweehonderd man op straat zetten
	Van onze verslaggever
HOOGVLIET
De leiding van het Rotterdamse havenbedrijf SHB wil tweehonderd van de duizend medewerkers ontslaan. Driehonderddertig full-time werknemers zouden een deeltijdbaan moeten accepteren. SHB Personeelplanning is de geprivatiseerde voortzetting van de arbeidspool voor overtollig personeel in de haven van Rotterdam.
'Als we nu niet fors ingrijpen, zullen de verliezen de komende drie jaar tot vijftig miljoen gulden oplopen. Dan is onze kas leeg en hebben we geen bedrijf meer', zei directeur J. Schermer donderdag tijdens een persconferentie in het SHB-kantoor in Hoogvliet.
Na een gunstig verlopen 1995 (toen het bedrijf twee miljoen gulden winst maakte), was 1996 voor SHB een rampjaar. Het verlies bedraagt meer dan twee miljoen gulden en de vraag naar tijdelijke arbeidskrachten in het Rotterdamse havengebied verminderde 'dramatisch' met 20 procent.
Schermer rekent erop dat die daling zich de komende jaren, in dezelfde orde van grootte, zal voortzetten. 'De bedrijven in de haven zitten veel te ruim in hun vast personeel. Zeker duizend personen zijn overtollig. De prijsdruk is enorm en de mechanisering gaat maar door. Allemaal factoren waar wij de rekening voor gepresenteerd gaan krijgen', aldus directeur Schermer.
Zelfs als SHB de door Schermer voorgestelde reorganisatie doorvoert, moet het uitzendbedrijf voor de haven de komende drie jaar rekening houden met een verlies van 27 miljoen gulden. 'Maar dan is onze dienstverlening zo verbeterd dat we een omslag kunnen maken', aldus Schermer. 'Ook verwacht ik dan dat we op andere markten voet aan de grond hebben gekregen'.
De SHB wil voortaan ook personeel aan de havens van Moerdijk en Vlissingen verhuren. Het bedrijf zoekt bovendien klandizie in andere branches, zoals de industrie.
Volgens Schermer kan SHB zijn vleugels alleen uitslaan als de medewerkers bereid zijn flexibeler te werken en met minder loon genoegen te nemen. 'We zijn nu te duur om in andere sectoren te penetreren en alles ligt te veel vast in roosters. Naar ons personeel komt pas meer vraag als ze op tijden willen werken dat vaste medewerkers vrij zijn of vakantie hebben.'
De Vervoersbond FNV reageerde donderdag terughoudend op de voorstellen van Schermer. De bond wil een externe deskundige laten onderzoeken wat de vooruitzichten van SHB zijn. Dat een sanering niet kan uitblijven, beseft ook bestuurder N. Stam van de vervoersbond. 'De leegloop bij SHB neemt kritieke vormen aan', zegt Stam. 'We houden in ieder geval vast aan het uitgangspunt dat er geen gedwongen ontslagen mogen vallen. Bovendien heeft een oplossing voor SHB alleen zin in breder verband'.
SHB Personeelplanning kent een roerige voorgeschiedenis. Toen in de jaren zestig en zeventig het stukgoed steeds meer uit de Rotterdamse haven verdween, sloegen werkgevers, bonden en overheid de handen ineen om massawerkloosheid onder de havenwerkers te voorkomen. Er kwam een arbeidspool, de SHB (Samenwerkende Havenbedrijven), die ontslagen havenpersoneel op tijdelijke basis aan bedrijven ging verhuren. De verliezen van de SHB werden aangezuiverd door de werkgevers en het rijk.
Vanaf het begin werden ook talrijke herstructureringen doorgevoerd. Hierdoor liep het aantal personeelsleden terug van vijftienhonderd in de jaren tachtig tot een kleine duizend nu. In 1995 werd SHB een particuliere onderneming.

