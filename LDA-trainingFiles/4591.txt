	PLATEN: JAZZ
	Threadgill bewijst zich opnieuw als avontuurlijke geest

Henry Threadgill & Make A Move: Where's Your Cup? Columbia 485139 2.
Een goeie ballad spelen is het moeilijkste wat er is, zeggen muzikanten die het weten kunnen. In de hoogste versnelling door een stuk jakkeren kan iedereen, maar in de lage tempo's, waarin elke noot telt, blijkt pas echt of je iets te vertellen hebt. Henry Threadgill is misschien geen klassieke balladvertolker (standards als Here's That Rainy Day zul je niet van hem horen), maar in trage tempo's is deze 53-jarige avantgarde-componist een meester.
Het titelstuk van zijn nieuwe cd is een slepend, aangrijpend lamentatio, waarin tegenstrijdige emoties worden blootgewoeld. Zoals in al Threadgills composities valt de aard van die emoties lastig te benoemen. De ruige, vurige toon van zijn altsax en dwarsfluit heeft iets jubelends, maar het uitdagende effect wordt aangetast door wrange harmonien, waarin het onheil loert.
Threadgill verzint graag vreemde namen voor zijn groepen. Na zijn succesvolle Very Very Circus heet het huidige kwintet Make A Move. Het is waarschijnlijk maar weer een tussenstation, want in juli presenteert hij op het North Sea Jazz Festival zijn Society Situation Dance Band, een grote groep met strijkers.
Maar niet alleen de namen zijn ongebruikelijk. Nadat Threadgill afscheid nam van het vervaarlijke tuba-koppel in Very Very Circus werkt hij nu met een harmonium/accordeon in de bezetting, die zijn muziek vluchtiger contouren geeft. Boven de knorrende, funky tonen van Stomu Takeishi's basgitaar weeft Tony Cedras' traporgel ijle klankbeelden, waarin echo's uit de Indiase muziek doorklinken.
De spanning is er niet minder om, zoals The Flew bewijst: een jagend collectief dat afstevent op een ontknoping die nooit komt. Met Where's Your Cup? bewijst Threadgill zich opnieuw als een avontuurlijke geest, die ontsnapt aan de marketingformules van de Amerikaanse jazz.
Muhal Richard Abrams: Song For All. Black Saint 120161-2.
Hoeveel platen hij ook nog zal maken, Muhal Richard Abrams zal waarschijnlijk allereerst herinnerd worden als leermeester en aartsvader van de AACM-beweging in Chicago, en pas in de tweede plaats als pianist en componist. De 66-jarige bandleider laat zich zelden op de internationale podia zien, en ook met zijn plaatopnamen trekt hij doorgaans maar weinig aandacht.
Dat is jammer, want net als Threadgill, die in de jaren zestig bij hem studeerde, is Abrams een muzikale denker die de gebaande paden schuwt, zoals zijn onorthodox borrelende synthesizersolo's op Song for All bewijzen. Abrams' grillige composities laten zich niet in n keer overzien, maar wie aarzelt kan op zijn nieuwe cd beginnen met het swingende Steamin' Up The Road, waarvan het thema ontleend lijkt aan een ouderwetse thriller. Het octet met trombonist Craig Harris en de lekker strak drummende Reggie Nicholson levert voorbeeldig werk, maar kan niet verhinderen dat Abrams uitglijdt met een drakerig poem over 'the path of self-awareness'.
Vandermark 5: Single Piece Flow. Atavistic ALP 47 CD (import).
Saxofonist Ken Vandermark (1964) is een vertegenwoordiger van de nieuwe jazzgeneratie in Chicago, die doorwerkt op de verworvenheden van de Abrams-school. Hij heeft een staalharde toon, houdt van een stugge beat, en schrijft aantrekkelijk hoekige thema's.
De spatgelijke uitvoering van die springerige melodien is het sterke punt van deze cd, waarop Vandermark een energieke samenwerking aangaat met onder anderen trombonist/gitarist Jeb Bishop en saxofonist Mars Williams, zijn maatje uit de lawaai-groep NRG. Zodra het samengebalde ensemblewerk overgaat in individuele solo's, wordt Single Piece Flow wat lang van stof en ebt de spanning weg.
Erik van den Berg

Foto
	Henry Treadgill

