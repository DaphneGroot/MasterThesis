Naaldhout.
Hoewel cederhout behoorlijk hard is wordt het tot het zachthout gerekend.
Naaldhout is hout dat afkomstig is van naaldbomen, "Coniferae", horend tot de "Gymnospermae", de naaktzadigen. Het wordt ook wel, met een anglicisme, zachthout genoemd (Engels "softwood"). Naaldhout bevat vaak hars.
Hardheid en duurzaamheid.
Gemiddeld is naaldhout aanmerkelijk zachter dan het gemiddelde loofhout. Binnen zachthout en binnen hardhout komt echter een grote variatie in hardheid voor. Zo is balsahout afkomstig van de loofboom "Ochroma lagopus" en dus hardhout, maar in werkelijkheid is balsahout zeer zacht, terwijl hout van de venijnboom ("Taxus baccata") en de moerasden ("Pinus palustris") veel harder is dan het hout van de meeste loofbomen.
Het verschil tussen zachthout en hardhout is ook gebaseerd op verschillen in de celstructuur. In zachthout komen geen houtvaten voor maar trache√Øden voor het transport van water. Verder is zachthout in het algemeen makkelijk te zagen of te bewerken voor houtsnijwerk.
De hardheid van naaldhout hangt deels samen met de groeisnelheid. Zo is het hout van de grove den, het zogenaamde grenen, wanneer het afkomstig is uit gebieden met een gematigd klimaat zoals Nederland wat zachter dan wanneer het afkomstig is uit de Scandinavische landen waar het langzamer gegroeid is.
Hardheid en duurzaamheid zijn twee geheel verschillende dingen (zie duurzaamheidsklasse). Sommige naaldhoutsoorten zijn zeer duurzaam. In Nederland levert de lariks behoorlijk duurzaam hout. Het wordt onder andere gebruikt voor omheiningen, als bouwhout zowel binnen als buiten, en voor scheepsrompen.
Voorbeelden van naaldhout.
De in Nederland meest gebruikte soorten naaldhout zijn vurenhout (afkomstig van de fijnspar) en grenenhout (afkomstig van de grove den). Ook wordt zachthout gebruikt voor het maken van Medium-Density Fibreboard (MDF).
Ander gebruik.
De term "naaldhout" wordt bij gelegenheid ook wel gebruikt voor een bos waarvan de samenstelling bestaat uit naaldbomen.
Pinetum.
Een collectie (levende) naaldbomen noemt men een pinetum (naaldbomentuin), een vorm van een bomentuin (arboretum). Omdat het - anders dan de naam suggereert - om coniferen gaat, zou de naam "coniferentuin" nauwkeuriger zijn.
kleur.
De kleur van naaldbomen varieert van bleek zoals grenen tot roodachtig zoals redwood.
