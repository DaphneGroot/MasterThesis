Microsoft SQL Server.
Microsoft SQL Server is een relationeel databasebeheersysteem ontwikkeld door Microsoft. Het ondersteunt een dialect van SQL, de meest gebruikte databasetaal. Het wordt algemeen gebruikt door organisaties voor kleine tot middelgrote databases.
Geschiedenis.
MS SQL Server is een doorontwikkeling van Sybase en is Microsofts product in de markt voor enterprise databases. MS SQL Server concurreert in deze markt met producten van bedrijven als Oracle, IBM en Sybase. De eerste versie van MS SQL Server was voor 2 (ongeveer 1989) en was in essentie hetzelfde als Sybase 4.0 voor VMS en Unix. MS SQL Server 4.2 kwam uit rond 1993 en werd gebundeld met Microsoft OS/2 versie 1.3.
Rond de tijd dat Windows NT verscheen scheidden de wegen van Sybase en Microsoft. Sybase wijzigde de naam van haar product later in Adaptive Server Enterprise om verwarring met MS SQL Server te vermijden. Tot 1994 had MS SQL Server drie auteursrechtvermeldingen van Sybase, een indicatie van de oorsprong van MS SQL Server.
Beschrijving.
MS SQL Server gebruikt een dialect van SQL, T-SQL of Transact-SQL. Dit is een uitbreiding van SQL92, de ISO-standaard voor SQL die in 1992 is vastgelegd. De uitbreidingen in T-SQL bestaan voornamelijk uit extra mogelijkheden voor gebruik in opgeslagen procedures en beïnvloeden de manier waarop transacties worden beschreven. Zowel MS SQL Server als Sybase/ASE gebruiken het "Tabular Data Stream"-protocol (TDS) om op applicatieniveau te communiceren over netwerken. Het TDS-protocol is ook geïmplementeerd door het FreeTDS-project om meer applicaties in staat te stellen om met MS SQL Server en Sybase/ASE te communiceren. MS SQL Server ondersteunt ook Open Database Connectivity (ODBC).
Versies.
De verschillen tussen de edities liggen naast de prijs op het gebied van de ondersteunde hardware, schaalbaarheid, functionaliteit en gereedschappen. Zo ondersteunt SQL Server Express niet meer dan één CPU en 1 GB aan geheugen en is de maximale grootte van een database 4 GB. (Tot aan versie 2008, vanaf versie 2008 R2 is de maximale grootte per database 10GB).
