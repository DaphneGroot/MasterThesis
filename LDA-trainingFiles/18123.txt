 Optimix ziet structureel hogere aandelenwaardering. 
 AMSTERDAM, 20 feb (Reuter) - Aandelen bereiken de komende jaren op de financiele markten een structureel hogere waardering bij een laag blijvende of nog verder dalende rente, zo verwacht vermogensbeheerder Optimix. 
 Optimix, die in het verleden een naam opbouwde door het tijdig ontwijken van beurskrachs, verwacht wel dat er wat reacties zullen plaatsvinden en dan met name door Wall Street waar de vrees voor inflatie en rentestijging het grootst is. 
 "Onze verwachting is echter dat de koersniveaus na een correctie weer nieuwe hoogtepunten zullen bereiken," aldus Optimix in haar jaarverslag over 1996. 
 De vermogensbeheerder wijst er op dat er door een geleidelijk wijzigend fiscaal beleid van de westerse overheden een omslag is ontstaan in de mondiale inflatieontwikkeling. 
 Doordat naar evenwichtige begrotingen en vermindering van staatsschuld wordt gestreefd neemt het beroep van de overheden op de kapitaalmarkt af en zakt de rente. 
 De afnemende rol van de overheid zorgt daarnaast voor een in eerste instantie vertragende werking op de economische groei en dat heeft weer tot gevolg dat ook het beroep van de private sector op financieringsmiddelen beperkt is. 
 Grote institutionele beleggers kunnen hun investeringen dus minder richten op overheidsleningen en worden gedwongen alternatieven te zoeken. 
 Verder krijgen spaarders steeds minder rente op hun deposito's zodat ook zij zich meer op aandelen gaan richten. 
 "Dit is het beeld dat de komende jaren de financiele markten zal blijven beheersen," zo verwacht Optimix. 
 De beheerder verwacht dan ook dat de participaties van haar eigen Optimix Beleggingsfonds in 1997 verder in waarde zullen stijgen. In 1996 steeg de intrinsieke waarde per aandeel met 21,9 procent tot 522,66 gulden. 
 Dat betekende het op een na beste resultaat sinds de oprichting in 1983, aldus Optimix. 
 Het fondsvermogen steeg het afgelopen jaar met 36 procent tot 168 miljoen gulden. 
 Optimix heeft in het begin van 1996 de obligatiebeleggingen bijna helemaal afgebouwd en er werd begonnen met de opbouw van beleggingen in vastgoedfondsen. 
 Gezien de hoge dividenden en de verwachting dat een einde was gekomen aan de afwaarderingen van onroerend goed boden deze fondsen volgens Optimix een uitstekend alternatief voor beleggingen in obligatiefondsen. 
 Op aandelengebied richtte de beheerder zich vooral op fondsen die in Nederland beleggen en daarnaast werd herhaaldelijk gebruik gemaakt van AEX-futures. 
 De belangen in RG Pacific Fund werden in de tweede helft van 1996 verkocht gezien de tegenvallende ontwikkeling van de Japanse beurs en ook de belangen in Crystal Corp, de houdster van de Sorosfondsen, en Chemfund zijn gezien de teleurstellende koersontwikkeling afgestoten. 
 Aan het eind van het jaar werd de obligatiepositie weer wat verhoogd door aankoop van ABN AMRO Valurente, dat een fiscaal gunstig regime heeft. 
 Ultimo 1996 had Optimix circa 10 procent belegd in obligatiefondsen, zo'n 21 procent in vastgoedfondsen en circa 65 procent in aandelen waarbij de nadruk sterk op Nederland lag. 
 Aan het eind van het jaar bedroegen de liquide middelen zo'n 30 miljoen gulden. 
 "Dit bedrag staat vrijwel tegenover de verplichting die het fonds heeft middels Nederlandse indexfutures, zodat de beleggingstechnische liquiditeitspositie slechts zeer gering is," aldus Optimix in haar verslag. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
