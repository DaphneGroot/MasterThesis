Manhattanproject (operatie).
Het Manhattanproject was de naam van de zeer geheime operatie (1942 tot 1946), geleid door de Verenigde Staten, met de hulp van Canada en het Verenigd Koninkrijk. Met dit project konden de Verenigde Staten tijdens de Tweede Wereldoorlog de atoombom ontwikkelen.
Oorspronkelijk werd het Manhattanproject in Chicago uitgevoerd. Omdat er te veel uitlekte, werd het Manhattanproject vanaf 1943 uitgevoerd in Los Alamos (New Mexico).
Hoewel het onderzoek en de productie van nucleair materiaal op meer dan dertig locaties plaatsvond, werd het Manhattanproject vooral uitgevoerd op drie geheime locaties: Hanford (Washington), Los Alamos (New Mexico) en Oak Ridge (Tennessee). De locatie in Hanford besloeg bijna 2600 vierkante kilometer, die in Oak Ridge 243 km². Het bestaan van deze locaties was staatsgeheim tot na de Tweede Wereldoorlog. Op het hoogtepunt in 1945 werkten er 130.000 mensen aan het Manhattanproject, en de totale kosten bedroegen twee miljard dollar (in dollars van 1945 - anno 2012 zou dat ruim het twaalfvoudige zijn).
Veel bekende wetenschappers, vooral natuurkundigen en wiskundigen, werkten mee in het team dat de bom ontwierp, zoals Enrico Fermi, Richard Feynman, Murray Gell-Mann, David Bohm, John von Neumann, Robert Oppenheimer (wetenschappelijk projectleider) en Edward Teller. Een indicatie van de hoeveelheid talent die voor dit project bijeen werd gebracht is het feit dat twintig van de medewerkers aan het project ooit - later of al eerder - een Nobelprijs kregen.
Het ging er vooral om voldoende splijtbaar materiaal van voldoende zuiverheid te verkrijgen. Omdat uit de mijnen van het Belgische Union Minière (nu Umicore) in Congo veel uranium kwam waar men geen raad mee wist kochten de Amerikanen dit op en namen ze een optie op de rest van het uranium dat nog uit deze mijnen zou komen. Verder werd de productie van twee stoffen ter hand genomen: uranium-235 en plutonium-239, de isotopen die in de eerste twee bommen op Hiroshima en Nagasaki werden gebruikt.
