Schraapstaal.
Een schraapstaal is een plat stuk staalplaat dat gebruikt wordt bij houtbewerking. Bij vooral hardere houtsoorten wordt een schraapstaal gebruikt om het glad te maken. De laatste bewerking bestaat dan nog om af te werken met heel fijn schuurpapier.
Na het goed gebruik van een schraapstaal is het niet altijd nodig om nog te schuren, omdat schuren een opruwende werking heeft. Bij coulissentafels met veel uittrekbare geleiders die niet goed meer schuiven heeft schuren bijvoorbeeld een averechts effect. Met een schraapstaal of een zeer zoet (fijn) ingestelde scherpe schaaf wordt het hout veel gladder dan met schuurpapier. Maar voor grotere oppervlakten zoals tafelbladen is schuurpapier geschikter, want bewerking met een schraapstaal is zeer arbeidsintensief en vergt ook de nodige ervaring.
Het schraapstaal wordt met een zoete (fijne) vijl vlak gevijld en daarna met een zachte wetsteen gewet, in combinatie met olie of water. Als laatste bewerking wordt het staal aangezet, en ontstaat er een fijne braam die gebruikt wordt om het hout mee af te schrapen. Voor het grove werk om oude lagen beits of lak te verwijderen kan ook een stuk glas gebruikt worden.
