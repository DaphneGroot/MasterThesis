Video.
Bioscoopjournaal uit 1972 over audiovisuele toepassingen op de nationale onderwijstentoonstelling te Utrecht
Video (letterlijk "ik zie" (Latijn), van "videre", "zien") is een techniek om bewegende beelden als een elektronisch signaal weer te geven.
Tegenwoordig is het onderscheid tussen de termen "video" en "film(pje)" vervaagd, en is een video dus net als een film een serie opeenvolgend getoonde, stilstaande beelden. Door de snelheid waarmee de beelden elkaar opvolgen en de nawerking van elk beeld op het netvlies lijken ze een vloeiende en continue beweging te vormen. Vaak is er ook geluid bij.
Beschrijving.
Een videosignaal wordt geproduceerd door een videocamera en weergegeven door een televisietoestel. Een videosignaal kan worden uitgezonden (draadloos of via de kabel) en op een videorecorder (die kortweg ook wel 'video' wordt genoemd) worden opgenomen. Moderne videostandaarden kunnen met meer informatie gecombineerd worden, bijvoorbeeld tekst voor een synchrone ondertiteling.
Film (in de strikte betekenis) is in tegenstelling tot video niet elektronisch, maar fotografisch. Film bestaat in feite uit een serie dia's. Tegenwoordig overlapt het woord "video" de term "film".
Televisie is bij niet-rechtstreekse uitzendingen door de opname, montage en weergave een toepassing van video, waarbij het videosignaal via zenders of kabel verzonden wordt.
Videoformaten.
Er kunnen twee typen videoformaten worden onderscheiden, het "codeerformaat" en het "mediumformaat". De eerste bepaalt hoe video gecodeerd kan worden om makkelijk of veilig overgedragen te worden, de tweede bepaalt hoe video op een medium gezet wordt en er weer van wordt gelezen.
Over die onderverdeling heen loopt weer een onderverdeling in analoog en digitaal.
