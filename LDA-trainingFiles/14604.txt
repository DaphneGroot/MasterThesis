Jette.
Jette (vroeger ook "Sint-Pieters-Jette") is een plaats en gemeente in het Brussels Hoofdstedelijk Gewest. De gemeente telt ruim 51.000 inwoners.
Jette heeft in de eerste plaats een woonfunctie; er wonen voornamelijk gezinnen. Het noordwestelijke stuk van de gemeente (tussen het UZ Brussel van de VUB en het Koning Boudewijnstadion in Laken) is duidelijk minder verstedelijkt en groener dan het centrum.
Jette telt enkele parken en drie bossen: het Laarbeekbos, het Poelbos en het Dieleghembos.
Jette grenst in het noorden aan Laken (deelgemeente van Brussel-stad) en in het zuiden aan Ganshoren. Niet ver van de basiliek van Koekelberg is er een klein grensgebied met Koekelberg en Sint-Jans-Molenbeek; aan de rand van het Brussels Hoofdstedelijk Gewest grenst Jette aan de Vlaamse faciliteitengemeente Wemmel en een klein stukje Asse (deelgemeente Zellik)
Kernen.
Jette heeft geen deelgemeenten. Wel zijn enkele wijken te onderscheiden zoals Essegem en Dielegem.
Geschiedenis.
Op het eind van het Ancien Régime ontstond de gemeente Jette-Ganshoren met het dorp Jette en het gehucht Ganshoren. Het historische centrum bevindt zich ter hoogte van het Kardinaal Mercierplein. Ten noordwesten van het dorp werd de abdij van Dieleghem opgericht. In 1841 werd de gemeente opgesplitst en werden Jette en Ganshoren afzonderlijke gemeenten.
Resultaten gemeenteraadsverkiezingen sinds 1976.
(*)1976: AJF, PTB-PVA 1982: IC-G., PTB-PVA 1988: EJ_JV, PTB-PVA, UFJ1994: MRL, PH-HP, PTB-PVA 2000: M.L.J., P.H., P.T.B.-P.V.D.A. 2006: PH-HP 2012: Gauches Communes
Representativiteit.
Voor Jette, net zoals voor de andere gemeenten van het Brussels Hoofdstedelijk Gewest, geldt dat het aantal kiezers in verhouding tot het aantal inwoners erg laag ligt, zowel absoluut als in vergelijking met de rest van het land. Dit is het gevolg van het hoge aandeel niet Belgische inwoners (ook al kunnen deze onder bepaalde voorwaarden over gemeentelijk stemrecht beschikken). Daarnaast ligt ook het aantal kiezers dat niet komt opdagen, ondanks de stemplicht, erg hoog zodat het totaal aantal uitgebrachte stemmen, inclusief ongeldige en blanco, in de 19 gemeenten van het gewest slechts 44,66% van het aantal inwoners bedraagt. Jette scoort beter met een verhouding van 52,67% uitgebrachte stemmen/inwoners.
Burgemeesters.
Burgemeester waren Philippe Werrie (1909-1926), Gustave Van Huynegem (1927-1940), Jean Neybergh (1940-1953), Etienne Demunter, Jean-Louis Thys (PSC) (1976-1999), Hervé Doyen (CdH) (2000-)
Bestuur 2007-2012.
Het bestuur van Jette bestaat uit een coalitie van LBJ, de lijst van de burgemeester met cdH, CD&V en onafhankelijken met PS, Ecolo en FDF-RJ. Na aanhoudende problemen met PS-schepen Hermanus volgde eind 2009 een coalitiewissel, waarbij de PS ingeruild werd voor MR en Open VLD. Schepen Hermanus zijn bevoegdheden werden afgenomen, maar hij bleef in functie.
