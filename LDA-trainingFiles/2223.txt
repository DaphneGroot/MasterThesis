	Oud-hoogleraar ontdekt door slechtziendheid denkfout bij verkeersdeskundigen    Kruispunt ontworpen voor 'ideaalmens'
	Van onze verslaggeefster
Aukje van Roessel

DEN HAAG
Als de voormalig hoogleraar verkeersveiligheid E. Asmussen het Spui in Den Haag wil oversteken, kan hij met zijn slechte ogen niet zien of het licht op rood of groen staat. Loopt hij bij het eerste groen niet als een kieviet door, dan staat het licht weer op rood voordat hij aan de overkant is. En halverwege even wachten tot het volgende groene licht, kan niet zonder het risico te lopen omvergereden te worden. 'Dit is een verschrikkelijk akelig kruispunt.'
Asmussen was vroeger geen haar beter dan de huidige ontwerpers van kruispunten, fietspaden of verkeerswegen. Sterker nog, als eerste directeur van de Stichting Wetenschappelijk Onderzoek Verkeersveiligheid had hij grote invloed op het beleid. Toen zijn ogen het begin jaren tachtig lieten afweten, ontdekte hij echter jarenlang n cruciale fout te hebben gemaakt.
'Zo'n 25 jaar lang heb ik mezelf als norm genomen. Ik was gezond en vond dat heel normaal. Ik realiseerde me niet dat de periode waarin je volwassen en gezond bent, maar heel kort is. Kinderen voldoen niet aan die norm, ouderen niet, mensen met een lichte of zware handicap niet, maar ook moeders met een kinderwagen niet.'
Het was voor Asmussen een 'chte ontdekking dat alles is aangepast aan de ideaalmens. En die zit dan ook nog in de auto.' Asmussen verdiepte zich in zijn nieuwe manier van kijken en kwam tot de conclusie dat in Nederland zo'n zes miljoen mensen niet aan het ideaalbeeld voldoen.
Als er niet snel een andere manier van denken komt bij verkeersdeskundigen, ontwerpers en beleidsmakers loopt die hele groep gevaar in de openbare ruimte. Of blijft ze uit angst binnen.
De oud-hoogleraar geeft een voorbeeld om zijn zienswijze te staven. 'In de afstelling van stoplichten zit een truc die weer typisch bedacht is door gezonde mensen met een autobril op.' Het gaat om de duur waarop bij kruispunten de lichten op groen of rood staan. 'Je hebt een groenfase en daarna een ontruimingsfase. Dan staan de lichten voor iedereen op rood. Het kruispunt moet in die tijd leeg. Allemaal om te voorkomen dat auto's tegen elkaar botsen. De voetganger weet dat niet, ziet zijn licht op rood springen en gaat zich haasten. Mensen die slecht ter been zijn, struikelen dan vaak.'
Zelfs in wijken waar wordt geprobeerd het autoverkeer een toontje lager te laten zingen, is volgens Asmussen toch weer vanuit de auto gedacht. Collega-deskundigen zijn verbaasd als hij ze dat voorhoudt. 'Maar hoe wordt er in dertigkilometerwijken voor gezorgd dat auto's langzamer gaan rijden? Door van die humbs en bumbs op de straat aan te brengen. Maar daar hebben oudere mensen of slechtzienden op hun fiets weer moeite mee.'
Asmussen kan voorbeelden blijven spuien. Zo zijn de fietspaden berekend op de slingerbewegingen van gezonde, jonge mensen, terwijl ouderen grotere slingerbewegingen maken zodat de fietspaden eigenlijk breder moeten zijn. Hij merkt dat nu zelf, terwijl hij ooit meewerkte aan het 'ideale' fietspad. Bij een rondwandeling door het Haagse centrum wijst hij op grijze bollen die het Plein sieren. Bedoeld om auto's het parkeren te beletten. 'Maar ik zie ze niet en struikel er over.'
Onder auspicin van het Provinciaal Overleg Verkeersveiligheid Zuid-Holland zette Asmussen zijn bevindingen onlangs op schrift. In de nota 'De nieuwe normmens' bepleit Asmussen zijn andere manier van kijken. Als eerste moet de autobril af.
Daarnaast moet men zich realiseren dat iemand die slecht ter been is niets heeft aan voorzieningen voor rolstoelers en een slechtziende niets aan die voor blinden. Ook de gehandicapte heeft de neiging zichzelf tot norm te verheffen.
Asmussen vindt dat in de openbare ruimte n spelregel in acht moet worden genomen: de confrontatie tussen wandelaars of fietsers en auto's die harder rijden dan twintig kilometer per uur moet worden voorkomen. En niet door de wandelaar of fietser van de straat te verbannen zoals nu veelal gebeurt.
'De openbare ruimte kun je vergelijken met een bloedvatenstelsel. In de slagaders mag je hard rijden, maar in de haarvaten niet harder dan twintig kilometer per uur. Snelheid en fijnmazigheid gaan niet samen. De auto heeft met zijn snelwegen al een eigen domein. De voetganger of fietser moet dat ook krijgen. Ik ga toch ook niet wandelen op de snelweg. Zo moet de auto de gast worden in het domein van de voetganger. Hij mag er misschien nog net komen, maar zeker niet hard rijden.'
Met moderne technieken die auto's dwingen langzamer te rijden, kunnen volgens Asmussen veel van zijn ideen worden gerealiseerd. Daarnaast bepleit hij veilige routes voor voetgangers die naar een station moeten of het winkelcentrum. Daar waar die routes een 'slagader' kruisen, moet rekening worden gehouden met kleine kinderen, ouderen en alle andere die niet als een man van twintig het kruispunt over kunnen rennen. Asmussen werkt aan een handleiding om tot nieuwe richtlijnen te komen, uitgaande van beperkingen van mensen bij het waarnemen, het beslissen en het handelen.
Het huidige denken over duurzaam veilig in het verkeer vindt Asmussen niet ver genoeg gaan. 'Ze willen de confrontatie tussen voetganger of fietser met de auto voorkomen door de auto gelijkvloers te houden en de wandelaar en fietser er onderdoor te laten gaan. Maar dan moeten oude mensen op de fiets weer heuvel op en heuvel af. Dat is zwaar. Voor heerlijk geveerde auto's worden altijd maar weer prachtig geasfalteerde wegen aangelegd, maar fietsers moeten over heuvels en bobbels.'
Was hij vroeger een grote fan van de auto, nu zit het Asmussen flink dwars. 'Wist u dat er jaarlijks evenveel voetgangers gewond raken door losliggende stoeptegels, wortels en ander ongemak als dat er verkeersslachtoffers vallen? Dat laatste probeert men te voorkomen, althans de aansprakelijkheid ervoor te voorkomen door de wegen zo goed mogelijk aan te leggen. Maar over die voetgangers maakt niemand zich druk.'
Asmussen heeft nog meer klachten. NS-kaartjesautomaten die voor slechtzienden niet te lezen zijn, moderne busstations waar de bussen niet meer op vaste plekken stoppen waardoor hij telkens moet vragen waar hij heen moet omdat hij het bord niet kan lezen. Of spekgladde rubberstrips voor blinden waarover mensen die slecht ter been zijn uitglijden als het regent.
Hij realiseert zich dat het jaren zal duren voordat zijn nieuwe manier van denken gemeengoed is. 'Als studenten nou maar vast die andere bril zouden opzetten.'

