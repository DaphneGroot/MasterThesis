F-35 Lightning II.
De Lockheed Martin-F-35 "Lightning II" is een straaljager die voortgekomen is uit het "Joint Strike Fighter-programma" (JSF) van het Amerikaanse ministerie van defensie. Zolang het programma geen resultaat opleverde, werd de F-35 ook "Joint Strike Fighter" genoemd, maar sinds het ontwerp van Lockheed Martin het won van het ontwerp van Boeing (model X-32) is de naam "F-35 Lightning II" gekozen. De naam van het programma werd kort daarop ook "F-35 Lightning II-programma". Deze straaljager is een doorontwikkelde versie van de Lockheed Martin-X-35.
Er worden drie varianten van de F-35 geproduceerd: een standaarduitvoering (F-35A), een variant die verticaal kan landen (F-35B) en een marinevariant voor gebruik op de vliegdekschepen (F-35C).
Naamgeving.
Op 7 juli 2006 werd in het Texaanse Fort Worth de productieversie van de JSF gepresenteerd. Tijdens de ceremonie werd ook voor het eerst de uiteindelijke naam genoemd, de "F-35 Lightning II". Het vliegtuig is genoemd naar de P-38 "Lightning" uit de Tweede Wereldoorlog, die ook door Lockheed ontworpen was. Voorafgaand hieraan zijn in de landen die deelnamen aan het project wedstrijden gehouden om een naam voor het vliegtuig te verzinnen. Andere overwogen namen zijn onder andere "Kestrel", "Phoenix", "Piasa", "Black Mamba" en "Spitfire II".
Varianten.
Vanaf het begin van het JSF-project was het duidelijk dat er drie varianten zouden komen, een standaardversie, een versie voor gebruik vanaf vliegdekschepen en een STOVL-variant. De drie vliegtuigen gebruiken voor meer dan 80% dezelfde onderdelen, om de kosten te beperken.
De F-35A is de gewone versie die gebouwd wordt voor de USAF en welke door de Nederlandse krijgsmacht wordt gezien als de beste kandidaat voor het toestel dat de F-16 moet vervangen binnen de Koninklijke Luchtmacht. Het is de enige versie met een ingebouwd 25 mm boordkanon, omdat hij ook de A-10 Thunderbolt II moet vervangen. Het eerste vliegtuig van de A-variant (toestel AA-1) heeft op 15 december 2006 zijn eerste vlucht gemaakt nadat de grondtests van 7 tot 12 december 2006 succesvol waren verlopen.
De F-35B is de STOVL(Short Take Off Vertical Landing)-variant voor het USMC en de Royal Navy die verschillende versies van de Hawker Siddeley Harrier moet vervangen. Om plaats te maken voor de tweede turbine die nodig is om verticaal te kunnen landen is de aansluiting voor het bijtanken in de lucht verplaatst van het midden naar de rechterkant van de romp. Er is geen vast boordkanon; het kan wel in een aparte pod meegenomen worden. De tweede turbine wordt ontwikkeld onder de naam "Rolls-Royce LiftSystem" en zal een stuwkracht van 89 kN hebben.
De F-35C is de versie voor de US Navy die bedoeld is voor vliegdekoperaties. Hiervoor is deze versie uitgerust met een versterkte romp en een haak om zich vast te grijpen in de landingskabels. Verder zit net als bij de B-variant de aansluiting voor bijtanken in de lucht aan de rechterkant van de romp en ontbreekt het boordkanon. Ook bij deze versie kan een kanon in een pod onder het vliegtuig gemonteerd worden mocht dit nodig zijn voor een specifieke missie.
De F-35I wordt de versie voor de Israëlische luchtmacht op basis van de F-35A maar dan met Israëlische systemen.
Motoren.
Het is de bedoeling dat klanten van de F-35 uit twee motoren kunnen kiezen: de F135, ontwikkeld door het Amerikaanse Pratt & Whitney en de F136, ontwikkeld door het General Electric en Rolls-Royce "fighter engine team". Ondanks protesten van Tony Blair en het feit dat de F136 meer stuwkracht kan leveren, heeft de Amerikaanse overheid de subsidie ervoor stopgezet. De motor wordt wel nog doorontwikkeld in de hoop dat het Amerikaans Congres het voorstel van de Senaat goedkeurt om de F136 vanaf 2007 weer te subsidiëren.
Bewapening.
Elektro-optische doelzoeker onder de neus van de F-35.
Het Helmet Mounted Display System ontwikkeld voor de F-35 Lightning II
De F-35 zal een groot aantal verschillende wapens kunnen gebruiken. Het vliegtuig heeft een intern wapenruim van waaruit wapens gelanceerd worden, omdat meevoeren van een externe wapenlast ten koste van de stealth-eigenschappen gaat. Intern heeft het vliegtuig vier ophangpunten. De binnenste twee zijn alleen geschikt voor lucht-luchtraketten omdat deze vanaf de ophangpunten niet helemaal verticaal naar beneden vallen. De ruimte bij de ophangpunten is gemaakt voor de AIM-120C AMRAAM, maar kan waarschijnlijk ook de MBDA Meteor huisvesten. De overige twee interne ophangpunten zijn geschikt voor lucht-luchtraketten en bommen.
Extern heeft de F-35 zeven ophangpunten. De middelste, midden onder de romp is alleen geschikt voor een extern 25 mm boordkanon dat bij de B- en C-versie intern ontbreekt. De buitenste twee ophangpunten onder de vleugels zijn alleen geschikt voor lucht-luchtraketten en hebben een limiet van 135 kg. Hierdoor zijn hierop alleen raketten voor de korte afstand mogelijk. De overige vier ophangpunten zijn naast lucht-luchtraketten ook geschikt voor bommen en lucht-grondraketten. De binnenste twee zijn uitgerust met brandstofleidingen zodat er pylontanks kunnen worden aangehangen.
Avionica.
De F-35 beschikt over een uitgebreid avionica pakket met verschillende sensors aan boord. Allereerst beschikt het toestel over de APG-81-radar, een AESA-radar die een doorontwikkeling is van de APG-77 die in de F-22 zit. Beide radars worden gemaakt door Northrop Grumman. Verder beschikt het toestel ook over een elektro-optische (infrarood) doelzoeker onder de neus om doelen op de grond te vinden. Ook zijn verspreid over het toestel de sensors voor het AAS-37 waarschuwingssysteem te vinden. Deze elektro-optische sensors reageren op naderende raketten.
Klanten.
In 2001 koos de Nederlandse staat de F35A in principe als vervanger van de vloot van F-16's, na een lange discussie over het al dan niet participeren in de ontwikkeling van de Eurofighter. De deelname aan de ontwikkeling en mogelijke aanschaf van de F-35 leidde tot grote politieke controverse, onder andere vanwege de hoge kosten van het toestel. De F-35 zal het eerste Nederlandse "stealth"-vliegtuig worden.
De Belgische regering nam geen deel aan het ontwikkelingsprogramma voor de nieuwe straaljager. Ze overweegt om 34 exemplaren van de F-35 Lightning II 'van de plank' aan te schaffen.
Het Deense parlement heeft de Deense regering toestemming (9 juni 2016) gegeven 27 F-35A gevechtsvliegtuigen aan te schaffen. Deze zullen op termijn de huidige F-16’s vervangen.
Wanneer Denemarken het vliegtuig daadwerkelijk bestelt, kan de Deense industrie compensatieorders tegemoet zien.
Betrokken bedrijven.
De F-35 is een internationaal project waaraan tientallen bedrijven uit de acht deelnemende landen aan werken. De grootste betrokken bedrijven komen uit de Verenigde Staten en het Verenigd Koninkrijk, maar ook Nederlandse bedrijven zijn betrokken bij de ontwikkeling. 20 bedrijven, verenigd in de lobbyorganisatie NIFARP, dingen mee naar contracten met een gezamenlijke waarde van meer dan $700 miljoen, Van deze bedrijven hebben er ca. 8 daadwerkelijk productieorders ontvangen. Eind 2011 heeft het project de Nederlandse industrie $410 miljoen aan ontwikkelingswerk en $127,5 miljoen aan productiewerk opgeleverd..
Alenia Aermacchi is een Italiaans staatsbedrijf dat verantwoordelijke is voor onderhoud en upgrade van de F-35 in Europa. Alenia Aermacchi heeft op de Cameri luchtmacht basis in Novara ook FACO (Final Assembly and Check Out) gevestigd. Hier zullen alleen Italiaanse F-35 geassembleerd worden, alsmede de 33 van de 37 Nederlandse F-35As. Want 4 F-35s worden in de VS gebouwd, 2 van deze F-35s vliegen al, en blijven ook daar voor opleiding, test en trainingsvluchten vanaf Edwards AFB.
