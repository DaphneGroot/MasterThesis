Balk (plaats).
Balk is een dorp in de gemeente De Friese Meren, in de Nederlandse provincie Friesland. Balk telde in 2012 3.801 inwoners. Tot 1 januari 2014 behoorde Balk tot de gemeente Gaasterland-Sloten.
Ligging.
Balk is gelegen tussen Harich en Wijckel. Door het dorp stroomt het riviertje de Luts. Het plaatsje is ontstaan bij een balk over het kanaaltje; vandaar de naam. De plaats komt rond 1500 voor het eerst voor als "Wyckelderbalk". Later werd hier een brug gebouwd.
Geschiedenis.
Aanvankelijk hoorde Balk bij Harich. In 1585 werd het door Spaanse soldaten uit Groningen geplunderd. Balk werd in de 18e eeuw welvarend door de boterhandel, en in de 19e eeuw was het een zelfstandig dorp geworden.
Monumenten.
Een deel van Balk is een beschermd dorpsgezicht en is een van de beschermde stads- en dorpsgezichten in Friesland.
Religie.
Balk kende vanouds diverse geloofsgemeenschappen. Eén daarvan was de gemeente der Mennonieten in Balk die zeer streng in de leer was. In het midden van de 19e eeuw is een grote groep naar Amerika uitgeweken om zich daar in de omgeving van Goshen in de staat Indiana te vestigen. Een gevelsteen in Balk herinnert nog aan deze oude geloofsgemeenschap.
De grootste geloofsstroming is die van het protestantisme. De protestantse gemeente Balk kent zo'n 1800 zielen en heeft 2 kerkgebouwen; een monumentale kerk aan de Luts en een nieuw(er) kerkgebouw uit 1982. In het dorp is ook een katholieke parochie met een mooie kerk gewijd aan Sint Ludgerus.
Cultuur.
Ter herinnering staat er een standbeeld van de dichter. Balk bezit verder een historische kern, met een raadhuis uit 1615.
In Balk en omstreken verschijnt een krant; de "Balkster Courant".
In Balk staat het radiostation van de gemeente De Friese Meren: Radio Spannenburg.
Jaarlijks wordt er door de Kunstkring Gaasterland in Balk een van de grootste kunstmarkten van Noord-Nederland georganiseerd. Meer dan 100 kunstenaars tonen dan hun werk, aan weerszijden van de Luts.
Watersport.
Balk is een centrum voor de watersport. Aan de Luts zijn zeilschool de Ulepanne en zeilschool de Stipe gevestigd. Een grote jachthaven ligt aan de rand van het Slotermeer. Voor fietsers en zeilers vaart er een traditioneel skûtsje als zeilend beurtveer tussen Heeg en Balk. In de wintermaanden wordt vanuit Balk op het Slotermeer om de Berenburgcup gezeild.
