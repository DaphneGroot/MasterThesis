	Indiërs verdienden aan export bedelaars
	AP
CALCUTTA
Aan de export van lichamelijk gehandicapte bedelaartjes naar de Arabische olielanden blijken Indiase paria's ongeveer twintig jaar geld te hebben overgehouden. De praktijk speelde zich af in het bijna-verborgene totdat Saudi-Arabië vorige week 76 Indiase meisjes op een mysterieuze vlucht naar Bombay zette.
De deelstaatregering van West-Bengalen (Oost-India) is inmiddels een onderzoek begonnen naar het verschijnsel op het West-Bengaalse platteland, waar de meeste teruggestuurde bedelaresjes vandaan komen. In de doodarme deelstaat behoren dorpelingen met gehandicapte kinderen tot de weinigen die de eindjes aan elkaar weten te knopen.
'We zullen van honger omkomen omdat we geen andere bron van inkomsten hebben', zegt Altaf Hossain uit Murshidabad. Hossain zegt zijn zestienjarige dochter Begum Khatun voor 28 duizend rupi's (800 dollar) aan mensensmokkelaars te hebben verkocht.
De smokkelaars zouden voor Begum Khatun een vals paspoort hebben geregeld en haar een ticket voor Saudi-Arabië hebben bezorgd. Het meisje werd een goede kans gegeven als bedelares in de Golf haar geld terug te verdienen, omdat zij sinds haar geboorte kreupel is. 'Begum Khatun kan niet lopen', zegt haar vader. Vooral mismaakte kinderen zouden populair zijn, omdat zij mededogen opwekken en de vetste aalmoezen ophalen.
Deepak Sanyal, plaatsvervangend inspecteur-generaal van politie in de West-Bengaalse hoofdstad Calcutta, zegt dat de meisjes bij thuiskomst zullen worden verhoord. Zij verblijven op het ogenblik in kindertehuizen in Bombay, terwijl de autoriteiten hun ouders pogen te traceren.
Volgens een maatschappelijk werker in Bombay, Anil Gite, heeft een zevenjarig meisje hem verteld in Saudi-Arabië wel 30 à 35 riyal per dag te verdienen (100 dollar). Al het geld kwam terecht bij haar 'ooms', zo had zij gezegd. Het meisje heeft brandwonden op haar benen die haar voor haar vertrek uit West-Bengalen mogelijk opzettelijk zijn toegebracht.
De smokkel van kinderen uit West-Bengalen en andere Indiase deelstaten zou al twee decennia gaande zijn. Volgens een bendelid dat anoniem wil blijven, kan met een investering van 100 duizend rupi's (2800 dollar) voor betaling van ouders, paspoorten en tickets in drie maanden het dubbele worden terugverdiend.
De kinderen worden onderweg begeleid door een smokkelaar, die zich als familielid voordoet. Volgens Abdus Samad, een lokale regeringsfunctionaris in West-Bengalen, gaat het om een volstrekt ingeburgerde praktijk.

