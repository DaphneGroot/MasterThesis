Sneekweek.
Bioscoopjournaal uit 1965 over de zeilwedstrijden tijdens de Sneekweek op het Sneekermeer.
De Sneekweek is een jaarlijks terugkerend evenement dat wordt georganiseerd door de Koninklijke Watersportvereniging Sneek en de Gemeente Súdwest-Fryslân. Tijdens deze week zijn er elke dag zeilwedstrijden in verschillende categorieën op het Sneekermeer en de Goëngarijpsterpoelen. Tevens worden er verschillende feestelijke activiteiten georganiseerd in Sneek, zoals een vlootschouw, muziekfestival en een kermis, en op het Kolmeersland.
Historie.
Na de Franse tijd werd in 1814 een zeiltocht naar Joure gehouden, toen bekend werd dat de Sneeker Jacob Sjoukes Visser was gedeserteerd uit de Franse krijgdienst, en veilig was aangekomen in Joure. Dit viel in de smaak en sindsdien werden elk jaar zeilwedstrijden gehouden. Dit groeide uit tot de Sneker Hardzeildag.
In 1934 kwam secretaris Oly van de Sneeker Zeilvereniging met het plan om met de twee Sneker zeilverenigingen gezamenlijk een zeilweek, de zogenaamde Sneekweek, te houden. De woensdag van de Sneekweek was de Hardzeildag. Aan deze Sneekweek 1934 namen 177 schepen deel.
In de oorlogsjaren 1943 en 1944 werd geen Sneekweek georganiseerd. Vanaf 1970 vindt er jaarlijks in de dagen na Hemelvaart een Kleine Sneekweek plaats.
Tegenwoordig is de Sneekweek het grootste evenement op de binnenwateren van Europa.
De Sneekweek is door de jaren heen steeds populairder geworden, mede hierdoor ontstonden in 2009 verdrukkingen in de binnenstad. Naar aanleiding van dit incident is de beveiliging rondom de Sneekweek aangescherpt, waarbij de organisatie van de Nijmeegse Vierdaagse Sneek hierin heeft geadviseerd. Ook zijn er extra veiligheidsmaatregelen afgekondigd, waaronder crowd management.
In 2010 vond de 75ste editie plaats. Koningin Beatrix was hierbij ook aanwezig met De Groene Draeck.
Programma Sneekweek.
De zeilwedstrijden tijdens de Sneekweek beginnen op de vrijdag voor de eerste zaterdag van augustus en duren tot en met de donderdag erna. Tijdens de Sneekweek is er in het gehele centrum een groot muziekfestival, met podia op o.a. de Marktstraat, de Wijde Noorderhorne, het Vismarktplein, de Leeuwenburg en natuurlijk op het Starteiland. De vrijdag na de Sneekweek is de kunst- en boekenmarkt op het Grootzand. De muziekfestiviteiten duren sinds 2014 tot en met de tweede zaterdag van augustus.
Vrijdag.
Op vrijdagavond vindt de officiële opening van de Sneekweek plaats in de Stadhuistuin. Hierbij zijn veel hoogwaardigheidsbekleders en ereburgers van de stad Sneek aanwezig. Hierna is vanaf 22.00 uur de opening voor publiek, die sinds 1974 in de vorm van een showprogramma in de Kolk, voor de Waterpoort, en de grachten van Sneek plaats heeft. Deze avond staat bol van traditie. Allereerst wordt bij de Kolk de Panschipper bekendgemaakt, hierna volgt de benoeming van de Boot van het Jaar en vervolgens volgt een vlootschouw. Tien saluutschoten en het Fries Volkslied in samenzang vormen vervolgens het startsein van de Sneekweek. Het openingsprogramma wordt afgesloten met een groot vuurwerk boven de stad en op het water van de Kolk. Hierna gaat direct de kermis van start.
Vlootschouw.
De vlootschouw vormt sinds 1974 de opening van de Sneekweek voor publiek. Tijdens de vlootschouw presenteren alle deelnemende zeilklassen zich aan het publiek en hoogwaardigheidsbekleders. De Commissaris van de Koning(in) of de Burgemeester van Sneek neemt de vlootschouw af. De vlootschouw wordt gehouden in de Kolk, voor de bekende Waterpoort en trekt door de grachten van de binnenstad.
Zaterdag en zondag.
Op zaterdagmorgen beginnen in alle vroegte de zeilwedstrijden op het Sneekermeer. Het Kolmeersland is het centrale eiland in het meer van waaruit de wedstrijden worden gecoördineerd, hier is ook de gehele week een grote feesttent te vinden. In het centrum vinden veel muziekevenementen plaats. Op zondag in de Sneekweek is het in de binnenstad koopzondag.
Maandag: Roze Maandag.
Sinds 2011 is de maandag van de Sneekweek uitgeroepen tot "Roze Maandag". Deze dag is bedoeld als dag voor de aandacht van homo-emancipatie en volgt op eerdere initiatieven tijdens bijvoorbeeld de Nijmeegse Vierdaagse en de Tilburgse kermis. Initiatiefneemster van deze dag is de uit Sneek afkomstige RTL4-presentatrice Manon Thomas. Verder vinden er door het hele centrum en Kolmeersland muziekoptredens plaats en op het Sneekermeer is het zeiltoernooi nog in volle gang.
Dinsdag: Sneker Stappersavond.
De dinsdag van de Sneekweek vinden er zeilwedstrijden plaats op het Sneekermeer. In de binnenstad is het in de avonduren Sneker Stappersavond, traditioneel een avond waarop de Sneker bevolking de pleinen en straten op gaat. Hardzeildag was namelijk van oudsher een vrije dag voor vele Snekers, die daarmee de gelegenheid hadden om dinsdagavond te genieten van de sfeer in de stad. Op het Sneekermeer is dag drie van de zeilwedstrijden gepland.
Donderdag.
Bijzonder is dat de Sneekweek eigenlijk geen hele week duurt. Op donderdagavond wordt in het centrum en Kolmeersland het feestprogramma afgesloten. Ook de zeilwedstrijden beleven op deze dag hun laatste dag. Op het Kolmeersland is in de avonduren een feest voor deelnemers aan de zeilwedstrijden, hier vindt ook de prijsuitreiking plaats. In het centrum is ook de laatste dag van het muziekfestival aangebroken.
Boot van het Jaar.
Voor de start van de vlootschouw vindt de benoeming van de "Boot van het Jaar" plaats. De Boot van het Jaar wordt jaarlijks gekozen en staat bekend vanwege zijn grote betekenis binnen de beroeps- of pleziervaart, de watersport of de stad Sneek. De organisatie van de verkiezing is in handen van Sneek Promotion. De naam van de boot is vaak al voor de vlootschouw bekend, maar de officiële wimpel en oorkonden worden pas tijdens de opening van de Sneekweek gehesen.
Orde van de Sneker Pan.
In 1954 heeft de Gemeente Sneek de "Orde van de Sneker Pan" ingesteld, vernoemd naar het skûtsje De Sneker Pan. Leden van de Orde hebben zich verdienstelijk gemaakt voor de zeilsport in het algemeen en de Sneekweek in het bijzonder. Schippers in Orde van de Sneker Pan worden benoemd op voordracht van de Koninklijke Watersportvereniging Sneek. Vanaf 1966 hoort bij de onderscheiding een koperen koekenpan, waarin het Wapen van Sneek is verwerkt. Jaarlijks treedt slechts één persoon toe tot de Orde, deze persoon mag bovendien een jaar lang de titel "Panschipper" dragen en dient tijdens de Sneekweek een koekenpan te voeren aan de mast. De Panschipper wordt jaarlijks aan het publiek bekendgemaakt tijdens de opening van de Sneekweek in de Kolk en gaat hierna voorop in de vlootschouw.
Sneekweekhit.
Diverse artiesten hebben speciale nummers geschreven voor de Sneekweek. In de volksmond worden deze nummers "Sneekweekhits" genoemd, vaak gaan de nummers zelfs gepaard met speciale videoclips. In 2010 is ter gelegenheid van de 75e Sneekweek een speciaal verzamelalbum uitgebracht. Eerder werd in 1996 al een verzamelalbum met Sneekweekhits uitgebracht onder de titel "Sneek Waterpoortstad".
Vervoer en overnachten.
Tijdens de Sneekweek stellen diverse regionale vervoersmaatschappijen speciale veer- en busdiensten in werking. Zo is er een Sneekermeerbus die feestgangers en zeilers van het centrum van Sneek naar het Kolmeersland brengt. Vanaf de 1e Oosterkade vaart een veerdienst naar het Kolmeersland, deze veerdienst draagt de naam Poieszboot. Ook vanaf de Paviljoenwei vaart een voetveer richting het Starteiland.
In de Sneekweek 2011 rijden er in en rondom het centrum van Sneek speciale elektrisch aangedreven shuttles.
Elk jaar opent de gemeente nabij recreatieterrein De Potten een grote camping. Deze Sneekweek Camping biedt jaarlijks plaats aan honderden kampeerders en is sinds 2004 in gebruik.
