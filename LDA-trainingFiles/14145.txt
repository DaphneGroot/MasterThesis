Eleanor Roosevelt.
Anna Eleanor Roosevelt (New York, 11 oktober 1884 – aldaar, 7 november 1962) was een Amerikaanse politica, diplomate en activiste. Als echtgenote van de Amerikaanse president Franklin D. Roosevelt was ze de langst dienende first lady van de Verenigde Staten, van maart 1933 tot het overlijden van haar man in april 1945.
Jeugd.
Ze was de dochter van Elliott Roosevelt Sr. (een broer van president Theodore Roosevelt) en Anna Hall. Haar vader was verslaafd aan drugs en drank. Van haar moeder kreeg ze geen affectie. In 1892 stierf haar moeder en twee jaar later haar vader. Eleanor, 10 jaar oud, ging vervolgens bij haar oma wonen. Toen ze 15 was ging ze naar Allenwood Academy, een kostschool in Londen.
Eenmaal terug in de VS, huwde ze haar neef in de tweede graad.
Publiek leven voor het Witte Huis.
Nadat Franklin in 1921 getroffen was door polio, begon Eleanor met openbare optredens namens haar gehandicapte man of als stand-in voor hem. Ze werd daarbij vaak gecoacht door Louis Howe, de politieke adviseur van haar man. Ze begon ook te werken met de Women's Trade Union League (WTUL), het werven van fondsen ter ondersteuning van de doelstellingen van de Unie: een 48-urige werkweek, minimumloon en de afschaffing van kinderarbeid.
First lady van de Verenigde Staten (1933-1945).
Met steun van Howe en ook van de journaliste Lorena Hickok, met wie ze meer dan een zakelijke relatie had, was ze de eerste First Lady die zich bleef uitspreken over onder andere mensenrechten; daarvoor gebeurde dit nooit. Hierdoor werd ze volgens haar biograaf Cook in haar tijd als “de meest controversiële First Lady van de Verenigde Staten” beschouwd.
Mensenrechten.
Ze was een mensenrechtenactiviste. Na de Tweede Wereldoorlog speelde ze een grote rol in het opstellen van de Universele Verklaring van de Rechten van de Mens en in het vaststellen van basisrechten voor Amerikanen. Met anderen stichtte ze "Freedom House", een stichting ter bevordering van de democratie en onderzoek daarnaar. Eleanor zorgde voor hogere lonen voor Afro-Amerikanen en vrouwen, door haar konden vrouwen ook ander werk dan machinewerk doen. Na de aanval op Pearl Harbor op 7 december 1941 sprak ze zich uit over Japans-Amerikaanse vooroordelen, ze kreeg hierdoor veel kritiek.
Park.
Ze was ook verantwoordelijk voor de oprichting van het Roosevelt Campobello International Park op Campobello Island in New Brunswick; dat gebeurde in 1964, nadat het zomerverblijf van de Roosevelts aan de overheden van de VS en Canada was geschonken.
Zoon.
Na haar dood schreef haar zoon Elliot een aantal mysteries waarin Eleanor als de detective de politie helpt bij het oplossen van de moorden, terwijl ze de first lady is. Alhoewel de verhalen fictie zijn komen er bestaande plaatsen en personen in voor.
