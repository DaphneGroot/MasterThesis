Bernissart.
Bernissart is een Waalse plaats en gemeente in de provincie Henegouwen in België. De gemeente telt ruim 11.500 inwoners.
Kernen.
Naast de hoofddeelgemeente Bernissart-centrum, liggen in de fusiegemeente nog de deelgemeentes Blaton, Harchies, Pommerœul en Ville-Pommerœul.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Bestuur 2007-2012.
Het bestuur van Bernissart bestaat uit de PS die de meerderheid van de zetels heeft.
Resultaten gemeenteraadsverkiezingen sinds 1976.
(*) De zetelverdeling voor dit jaar ontbreekt of is onvolledig op de verkiezingsdatabase.
De iguanodons van Bernissart.
In maart of april 1878 werden in een karstpijp (de "Cran du Midi") in een steenkoolmijn van Bernissart (de "Fosse Sainte-Barbe") skeletten gevonden van het dinosauriërgeslacht "Iguanodon". Deze vondst is uniek in de wereld: nagenoeg volledige skeletten, onvolledige skeletten en afzonderlijke beenderen van ongeveer veertig dieren werden ontdekt. Het was de eerste keer dat zoveel en zulk volledige resten van dinosauriërs werden teruggevonden. Deze zijn te bezichtigen in het Museum voor Natuurwetenschappen te Brussel. De soort kreeg de naam "Iguanodon bernissartensis" Boulenger 1881, wat "Iguanodon van Bernissart" betekent.
Tweevoetige eind-19e-eeuwse reconstructie van "I. bernissartensis"
Het is nog steeds niet duidelijk hoe het komt dat zoveel skeletten op dezelfde plaats bewaard zijn, maar er wordt algemeen aangenomen dat de vindplaats een natuurlijke, moerassige bezinkingsput was. De kadavers konden er zich gedurende vele jaren opeenstapelen, waardoor er zich een viertal "bonebeds" vormden.
De steenkool uit het bekken van Bergen waarnaar gedolven werd, stamt uit het Carboon (Silesien), de iguanodons uit het Krijt, meer bepaald uit het Onder-Krijt (Midden-Barremien tot Onderste-Aptien). De skeletten bleven gevrijwaard van vernietiging door erosie omdat zij langzaam in een natuurlijke put (een "cran" in de plaatselijke taal) weggleden.
Naast de iguanodons werden ook overblijfselen van een aantal andere soorten opgegraven, waaronder beenderen van de krokodilachtige "Bernissartia fagesii" Dollo 1883, die naar de eerste vindplaats ervan werd vernoemd.
Recreatie.
Bernissart kende tot voor kort een teleskibaan, die momenteel niet meer in bedrijf is. Een nabije attractie is jaarlijks de Ducasse van Aat in de hoofdstad Aat van het Arrondissement.
