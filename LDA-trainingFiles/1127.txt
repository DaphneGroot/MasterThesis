	Peking probeert imago in Hongkong op te vijzelen
	Van onze correspondent
HONGKONG
China heeft onverwacht een Hongkongse journalist vrijgelaten die twaalf jaar gevangenisstraf had gekregen wegens het onthullen van staatsgeheimen. Xi Yang, verslaggever van het dagblad Ming Pao, had er drie jaar opzitten, toen hij zaterdag op een vliegtuig naar huis werd gezet.
De reden voor het gebaar waren volgens het Chinese persbureau Xinhua Xi's 'tekenen van berouw'. Die bieden in het Chinese strafrecht mogelijkheden voor strafvermindering, maar in Hongkong werd de verrassende zet gezien als een poging om vijf maanden voor het vertrek van de Britten de sfeer te verbeteren.
De laatste tien dagen dreigt een soepele overdracht te worden verstoord door ruzies over Pekings voornemen de burgerrechten in te perken en het parlement te vervangen door een benoemd college .
De 39-jarige Xi Yang werd in China gearresteerd nadat hij in zijn krant had geschreven over de goudreserves en het rentebeleid van China's centrale bank.
De door de ontberingen grijs geworden journalist, die de Chinese nationaliteit heeft, barste op een persconferentie in Hongkong in tranen uit. Hij had dezelfde ochtend pas te horen gekregen dat hij vrij zou komen.
De ambtenaar die hem gegevens had verstrekt en die voor vijftien jaar achter tralies verdween, zit nog steeds vast. De zwaarte van deze straffen maakte diepe indruk in Hongkong en het pessimisme over de persvrijheid groeide snel.
De onverzettelijkheid waarmee China's leiders vasthouden aan het terugdraaien van democratische hervormingen versterkt dit gevoel. Juist op het moment dat Xi Yang werd vrijglaten, kwam China zaterdag een stap dichter bij afschaffing van de bestaande, gekozen volksvertegenwoordiging. Het nieuwe door Peking benoemde 'voorlopige parlement' hield zijn eerste zitting in de grensstad Shenzhen. China durft niet binnen Hongkong te vergaderen uit angst voor juridische worstelingen met de Britten en de op een zijspoor gezette Democraten, de populairste politieke partij.
Onder de zestig voorlopige parlementariërs bevinden zich vele verliezers van de eerste algemene verkiezingen in september 1995. Anderen zijn overgelopen na herhaaldelijk het tegendeel te hebben beloofd. Plaats van samenkomst was het staatsgastenverblijf, een luxueuze villa voor communistische partijfunctionarissen die de groeistad Shenzhen aandoen.
Tot voorzitter van het voorlopige parlement werd Rita Fan gekozen, een 54-jarige oud-minister en ambtenaar in de Britse koloniale regering, die na 1992 vertolkster werd van Pekingse standpunten. De keuze van Fan was een teleurstelling voor de andere kandidaat, Andrew Wong, de huidige parlementsvoorzitter die op het allerlaatste moment overliep naar het China-kamp.
Dit voorlopige parlement gaat na 1 juli aan de slag met de aangekondigde intrekking van burgerrechten en de kieswet, die Londen na het verdag over de teruggave van 1984 heeft ingevoerd, maar die China strijdig acht met de minigrondwet voor Hongkong.
Vorige week zondag wees een adviesorgaan 25 wetten aan die moeten sneuvelen. Dit ontlokte officiële protesten van Londen en Washington. Peking wees die van de hand omdat het hier een intern-Chinese zaak zou betreffen.
Gouverneur Patten, de gangmaker van de democratische hervormingen, noemde de bijeenkomst in Shenzhen 'een nieuwe zwarte dag voor Hongkong'. Hij toonde zich de afgelopen week emotioneel over het dreigende terugzetten van de klok. Hij confronteerde de Shenzhen-gangers met hun eigen uitspraken van vijf jaar geleden over de democratisering.
Maar de door Peking gekozen opvolger van Patten, Tung Chee-Hwa, schaarde zich afgelopen donderdag geheel achter de nieuwe machthebbers. Op een galadiner van de krant Sing Tao, die hem tot leider van het jaar uitriep, verklaarde de conservatieve reder in harde bewoordingen dat de vrijheden slechts enkelingen dienden en de belangen van de meerderheid schaadden. De veranderingen zijn nodig om 'een juist evenwicht te bereiken tussen individuele rechten en sociale orde.'
Democraten waren geschokt door het geringe begrip van Tung voor hun zorgen. 'De afspraak was een land, twee systemen. Maar Tung hanteert een systeem: het Chinese', zei democratisch parlementariër Fred Li. Vice-voorzitter Yeung Sum noemde Hongkongs toekomstige leider een 'lakei van de Chinese communistische partij'.
Een dag later negeerde Tung opnieuw de democraten bij de benoeming van zijn kabinet. Hoewel enkele topplaatsen nog open bleven, zijn de aangezochte gelukkigen veelal vertegenwoordigers van het zakenleven en andere Peking-gezinde groeperingen. Deze voortekenen stemmen Fred Li erg somber over de overdracht. 'Hoezeer ik de vrijlating van Xi Yang ook toejuich, voor echte sfeerverbetering is veel meer nodig', zei hij gisteren.

