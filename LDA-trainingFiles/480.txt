	Woningstichting zet wegens sloop zeven gezinnen op straat
	Van onze verslaggever
Mac van Dinther

ZWOLLE
Een woningstichting in Zwolle zet 35 mensen, onder wie zeven gezinnen met kinderen, op straat. En niemand die er wat tegen doet. De woningstichting vindt het haar probleem niet, de gemeente noemt het een zaak tussen de bewoners en de woningstichting.
De mensen wonen nu nog in een flatgebouw van de woningstichting Savo aan de Bachlaan in Zwolle. Maar de flats moeten worden gesloopt, en daarom moeten de bewoners eruit, zegt directeur A. de Vries van Savo. 'We hebben ze vorig jaar juli al laten weten dat ze weg moesten. Vóór het einde van dit jaar hadden de flats leeg moeten zijn. Dat is uitgesteld tot februari.' Langer rekken is niet mogelijk.
Juridisch hebben de bewoners niks in te brengen tegen hun uitzetting, want ze hebben bij het betrekken van de flats een 'om niet'-verklaring getekend. Dat wil zeggen dat ze gratis woonden, maar geen enkele vorm van huurbescherming genieten. De woningstichting hoeft hun geen andere woonruimte aan te bieden, zoals normaal het geval zou zijn.
De flats staan al enkele jaren op de nominatie om te worden gesloopt. De reguliere bewoners hebben een andere woning gekregen. In afwachting van de definitieve sloop werden de leegstaande flats beschikbaar gesteld aan studenten. Voor hen is het niet zo'n probleem dat ze weg moeten; de meesten hebben al een andere kamer gevonden.
Maar in de flats is ook een aantal probleemgevallen terechtgekomen die urgent een woning nodig hadden, zoals gescheiden moeders met kinderen en een gezin met huurschulden.
Zij kunnen niet zo gemakkelijk ergens anders terecht, zegt J. van Veen van de Socialistiese Partij in Zwolle. Samen met Stichting de Goot, een instelling voor opvang van daklozen in Zwolle, heeft de SP zich het lot van de mensen aangetrokken.
Directeur De Vries van de woningstichting ziet waar de schoen wringt. 'Maar wij kunnen de problemen van die mensen niet oplossen. Ze zijn via verschillende instanties bij ons geplaatst. We hebben ze tijdelijk kunnen helpen. Maar nu moeten ze weg.' Waar ze dan heen moeten, weet De Vries ook niet. 'Naar familie mischien, of het Leger des Heils.'
De gemeente en de sociale dienst zien voor zichzelf ook geen taak weggelegd, zegt woordvoerder K. Yildirim na een korte rondvraag op het stadhuis. 'Het is een zaak tussen de bewoners en de woningstichting. Wij staan er buiten.' Yildirim erkent dat het niet van deze tijd is om gezinnen met kinderen op straat te zetten.
'Natuurlijk niet. Maar die mensen wisten van tevoren dat het zo ver zou komen. Het is ook een beetje hun eigen verantwoordelijkheid.' Yildirim meldt wel dat de gemeente een brief naar Savo heeft gestuurd met de vraag hoe de woningstichting dit denkt op te lossen.
Niet dus, reageert directeur De Vries geprikkeld. 'Door tijdelijk onderdak te bieden, heb ik me een probleem op de hals gehaald. Plotseling ben ik degene die een oplossing moet zoeken. Ik denk dat het mijn taak niet is. Je kunt zeggen: je zet toch geen gezin met kinderen op straat. Maar ik heb er ook geen oplossing voor.'
Volgens de SP gaat het in totaal om 35 mensen, van wie vijftien kinderen. 'De Vries acht die schatting aan de hoge kant. 'Ik denk dat het er veel minder zijn. In totaal vijftien op zijn hoogst.'
De SP en Stichting de Goot gaan de komende tijd actie voeren, in de hoop dat de gemeente en de woningbouwvereniging op andere gedachten komen.
Formeel staat de woningbouwvereniging in zijn recht, geeft SP-lid E. Sweelsen toe. De mensen wisten waaraan ze begonnen. 'Maar als je in moeilijkheden zit, teken je zo'n contract. Moreel gezien kun je die mensen toch niet op straat flikkeren in de winter. Het zijn mensen, geen beesten.'

