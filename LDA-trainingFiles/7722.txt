013.
013 is een poppodium in Tilburg. De naam van het poppodium is vernoemd naar het netnummer 013 voor telefoongesprekken naar Tilburg. Het gebouw opende op 13 november 1998 zijn deuren en is een fusie van concertzalen Noorderligt en Bat Cave, en de plaatselijke MuziekKantenWinkel.
In 2015 en 2016 werd 013 grondig verbouwd. Zalen werden verbouwd en samengevoegd. Er is tegenwoordig een grote zaal met een capaciteit van 3000 en een kleine zaal waarin 700 mensen passen. De zalen kunnen qua grootte aangepast worden op het aantal bezoekers. De kenmerkende oplopende trap in de grote zaal van 013 is behouden gebleven.
Verder herbergt het pand een zestal oefenruimtes en een opnamestudio. Medio 2007 werd de foyer en kelder van het pand verbouwd, dat overigens wordt gehuurd van de gemeente Tilburg.
Er vinden jaarlijks festivals plaats als Roadburn en Incubate.
In augustus 2011 kwam Guus van Hove, de directeur van 013, door een hitteberoerte te overlijden toen hij in het Joshua Tree National Park zocht naar de boom die op de albumhoes van het album "The Joshua Tree" van U2 staat. Deze boom bevond zich echter op een geheel andere locatie nabij Death Valley en bestaat inmiddels niet meer.
