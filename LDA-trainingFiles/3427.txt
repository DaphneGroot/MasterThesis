	MUSEUM SCHIEDAM; Plakje verf aan lijntje staal
	Oeps, bijna erin getrapt! Even gedacht dat dat kleine, signaalrode doosje aan de wand van het trappenhuis een schakelkastje was, dat zo haastig was roodgekwast dat er een dikke druppel verf aan was blijven hangen. Dom! We zijn hier immers in een museum, het Stedelijk Museum Schiedam, en daar hangen kunstwerken, ook al doen ze hun best om op iets anders te lijken.
Daarbij geeft de kunstenaar aanwijzingen: een tweede doosje, beklad met gele verf en een derde in het blauw. Deze doosjes, dien je als kijker te begrijpen, verwijzen naar Mondriaan en zijn bedoeld als schilderkunst.
De maker van dit werk, de Zwitser Stefan Gritsch, is n van de negen kunstenaars die deelnemen aan de tentoonstelling 'Radicaal - beeld' in het Stedelijk Museum van Schiedam. Alle negen, betoogt museumdirecteur Ludo van Halem in zijn begeleidende teksten, houden zij zich bezig met de vraag hoe ver je kunt gaan met verf en doek (of 'drager', zoals dat in jargon heet, want ook spaanplaat of hout kunnen de basis vormen van een schilderij) om het resultaat nog schilderkunst te kunnen noemen.
Het museum heeft een aantal extreme staaltjes bij elkaar gezocht. Van Gritsch is er ook een tafel met platte, opgerolde en tot ballen gerolde plakken acrylverf en van de Nederlander Twan Janssen een plakje lakverf met gaten aan een lijntje van staaldraad. Zijn dit schilderijen? Volgens bovenstaande definite wel.
Maar die vraag is helemaal niet meer interessant. In de jaren zeventig was deze kwestie nieuw. Nu noemt Marijke van Warmerdam haar video's sculpturen en Joep van Lieshout zijn bars kunstobjecten, en niemand zit ermee. Er is zelfs al een nieuw woord gevonden voor dit vervagen van de grenzen tussen kunstdisciplines: 'crossovers'.
Een veel zinvoller vraag dan die naar de grenzen van de schilderkunst is welke schilders op nieuwe, eigentijdse manieren met de gegevens verf en drager omgaan. Daarvan toont deze expositie een aantal voorbeelden. De Zwitser Mitja Tusek (1961) is een van de weinigen die daarin slaagt. Met pigment, vermengd met was, schildert hij grote, halfdoorschijnende kleurvlakken, die een matglanzend opppervlak hebben.
Het resultaat spreekt sterk tot de verbeelding en doet een appl op de waarneming en de tastzin.
Ook de 'schilderijen' van de Duitser Herbert Hamak (1952), gemaakt van schilderslinnen met een laag verf en daarop kunsthars, doen een appl op diverse zintuigen. Ze zien er 'lekker' uit, maar zijn ze hard of zacht en hoe zwaar zijn ze?
Hoe dikker de harslaag is, hoe meer licht erin wordt opgenomen en geweerkaatst. Het effect is mysterieus. De Farbvliesen van Thomas Emde tenslotte moet je wel aanraken. Het zijn dunne 'spinsels' van acrylverf, een soort los van de wand hangende mos- of maanlandschappen van felle spatten kleur, zonder doek of andersoortige drager. De verf zelf is drager geworden. Het resultaat is hallucinerend. Wilde nu echt nog iemand weten of dit wel of niet schilderij mag heten?
IS
'Radicaal-beeld' t/m 16 november in het Stedelijk Museum, Schiedam, open di t/m za 11.00-17.00u, zondag 12.20-17u.

Foto
	Patrick Rohner: Nr. 83, 1997

