	'Jan Ullrich is groot renner die alles mee heeft'
	Van onze verslaggever
Bart Jungmann
 COLMAR
De Elzas is op 23 juli weer zo Duits dat zelfs de namen van de Duitse tv-commentatoren worden gescandeerd, maar het is ook niet zomaar een naam. Roedi, Roedi, klinkt het over de Rue de la premire Arme Francaise in Colmar als Rudi Altig op weg is naar de finish van de zeventiende etappe van de Tour de France.
Rudi Altig is een oud-wielrenner die al zes jaar de Ronde van Frankrijk voor de Duitstalige afdeling van Eurosport volgt. Het is een luxe-betrekking, zegt hij zelf. 'Ik ben in de positie dat ik alleen maar dingen hoef te doen die ik leuk vind.'
Zo leuk als dit jaar en als deze dag is het nog nooit geweest. Landgenoot Jan Ullrich maakt een triomftocht door Frankrijk en weet woensdag het vaderland deze dag in onmiddellijke nabijheid. Duitse vlaggen sieren Colmar, maar Rudi Altig hoedt zich voor nationaal triomfalisme. Hij spreekt in algemene bewoordingen over het succes van Ullrich. 'De Tour heeft behoefte aan een hero-star en Jan is dat.'
De zestigjarige Rudi Altig heeft recht van spreken. Hij was de eerste Duitse wielrenner die bovenaan in het algemeen klassement van de Tour de France stond en droeg achttien dagen de gele trui, verdeeld over vier Tours. Parijs heeft hem nooit in het geel gezien, maar de Franse hoofdstad begroette hem in 1962 wel als groene-truidrager, zoals de landgenoten hem in Nrburgring vier jaar later wereldkampioen zagen worden.
Rudi Altig geniet van Jan Ullrich, niet omdat het een landgenoot is, maar omdat het een sympathiek mens.
'Als hij ja zegt, is het ook ja. Bij hem is geen contract nodig om dat te bevestigen. Ik haat mensen die de volgende dag vergeten zijn dat ze ja hebben gezegd.'
Altig heeft een paar dagen moeten nadenken voordat hij zijn kijkers kon vertellen aan wie Ullrich hem doet denken. 'Maar gisteren wist ik het opeens. Ik vergelijk hem met Gianni Motta. Maar alleen zoals hij op de fiets zit. Van binnen is het Jan Ullrich, Ende.'
Ullrich is onvergelijkbaar volgens Altig, zeker met eerdere Tourheersers als Hinault of Indurain. Altig wil nog helemaal niet zover gaan. Ullrich moet eerst nog maar eens een Tour winnen alvorens hem op een voetstuk te zetten.
'Het is een groot renner die alles mee heeft. Ik kan alleen maar hopen dat hij zijn talent onderhoudt en er het beste uithaalt. Dat hangt niet alleen van hem af, maar ook van de mensen door wie hij zich laat adviseren.'
De euforie die Ullrichs geel in Duitsland heeft losgemaakt, stemt Altig achterdochtig. 'Dat was ook zo met mij en met Dietrich Thureau. Maar dat heeft op lange termijn geen uitwerking gehad. Laten we daarom maar even afwachten.'
Altig is verrast door Ullrichs succes en vooral door de duur ervan. 'Vorig jaar was ik nogal sceptisch. Hij had aan de deur geklopt en ik dacht dat het daar even bij zou blijven. Maar dit jaar heeft hij weer aan de deur geklopt en niet alleen dat.
'Hij heeft de klokken laten luiden. Iedereen heeft het gehoord.'
Van tijd tot tijd heeft Rudi Altig contact met Jan Ullrich om hem van goede raad te voorzien. Maar dezer dagen blijft hij bewust op afstand. 'Ik wil hem nu niet lastig vallen. Er zijn er al zoveel die hem op de schouders slaan.
'Straks breekt hij zijn sleutelbeen nog.'

