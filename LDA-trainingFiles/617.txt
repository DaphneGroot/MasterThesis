	ABP/Uszo koopt kortere werkweek af met uitkering
	Van onze verslaggever
AMSTERDAM
De vierduizend werknemers van de pensioen- en uitkeringsinstelling ABP/Uszo krijgen voorlopig geen kortere werkweek. De in de cao afgesproken verkorting van de werkweek van 38 naar 36 uur wordt afgekocht met een jaarlijkse uitkering van 3 procent van het jaarsalaris.
De kortere werkweek komt pas weer in beeld als het aantal werknemers van ABP/Uszo met meer dan 2,5 procent daalt. Als dit gebeurt, wordt de 37-urige werkweek ingevoerd en krijgen de werknemers een extra uitkering van 1,5 procent. Neemt de populatie met meer dan 5 procent af, dan vervalt de uitkering, maar krijgt het personeel een 36-urige werkweek. Volgens bestuurder M. Oskam van de christelijke ambtenarenbond CFO is de toekomst van het ABP/Uszo onzeker. Na 2001 is het niet langer vanzelfsprekend dat ambtenaren en aan de overheid gelieerde instellingen de pensioenen en de sociale uitkeringen via
ABP/Uszo laten lopen. Het wegvallen van sommige contracten zou het schrappen van banen betekenen.
De bonden en de directie hopen door de nu afgesproken regeling gedwongen ontslagen te voorkomen. 'Als er de komende tien jaar niets gebeurt met de populatie, dan krijgen de werknemers ieder jaar een extra uitkering van 3 procent', zegt Oskam.
Hij benadrukt dat deze uitkering bovenop de reguliere loonsverhoging komt. Afspraken hierover moeten nog worden gemaakt. In april loopt de huidige cao af.

