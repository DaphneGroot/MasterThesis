	Onbekommerd geraaskal
	'STROPDASSTRIJKEN is een kunst,/ 'n goed gedicht slechts godengunst-': als deze regels de potica van Hans Vlek verwoorden, behoeven we ons niet te verwonderen over het rommeltje dat hij ons nu weer heeft voorgeschoteld. Inspiratie laat zich niet in een keurslijf dwingen, daarom overstelpt Vlek ons sinds jaar en dag met bundels die voor een groot deel uit onbekommerd geraaskal bestaan.
Er is in ons taalgebied geen andere dichter die zoveel op zichzelf oninteressante weetjes en kinderachtige flauwiteiten uitbraakt, maar hij doet dit met een dermate aanstekelijk enthousiasme dat het niet anders kan of zijn vreugde slaat over op de lezer. Een bundel van Vlek is niet geslaagd als niet minstens een kwart van het gebodene van dubieuze kwaliteit is, en het vreemde is dat we die slechte gedichten voor geen goud zouden willen missen. Hoe komt dat toch?
Waarschijnlijk ligt het aan de toon. Vleks bundels ademen de gezellige sfeer van tweederangs antiekwinkeltjes, waar je naast roomse kitsch en kapotte uurwerken soms een paar misschien niet al te kostbare, maar toch bijzondere kleinigheden kunt aantreffen. Oude munten bijvoorbeeld, waarover de eigenaar van de zaak meteen zijn anekdotes klaar heeft: 'Zeer breedgenekt staat Nero op z'n as, nog van/ voor de brand, Claudius' adoptiezoon die eigenlijk/ Domitius Phenobarbus heette en de wijste uit zijn/ rijk, Seneca, verbande naar Sardini.'
De as is een Romeins geldstuk, maar Vlek zou Vlek niet zijn als hij niet ook met de andere betekenis van het woord speelde. De classicus in de criticus vergeeft de dichter zijn historische onjuistheden graag: Seneca werd niet door Nero, maar door Claudius verbannen, en Nero heette niet Phenobarbus ('schijnbaard'?), maar Ahenobarbus ('bronsbaard'). Die naamsverandering zal wel een grapje zijn.
Aan deze regels valt goed te zien hoe Vlek met de versvorm omspringt. Veel van zijn gedichten bestaan uit een stortvloed van feitelijke informatie waarin weinig hirarchie is aangebracht. De gedichten hebben vaak slechts schijnbaar de vorm van een sonnet of een verzameling kwatrijnen, want van evenwichtige metriek of functioneel rijm is zelden sprake. In veel gevallen zou je zelfs kunnen zeggen dat Vlek de sonnetvorm regelrecht schoffeert, op een manier die aan de Schoolmeester doet denken. Zo eindigt bijvoorbeeld een ode aan de televisie: 'Hitler bracht 't in 1936 al op de Wereldshow/ te Berlijn, zodat je snapt dat je er weinig meer kan schouwen/ als sportverbazing, goede moord en klefhijgende vrouwen.'
Daartegenover staan technische hoogstandjes die door hun originaliteit alle aandacht van de inhoud afleiden: de lezer geniet en het kan hem niet meer schelen waarover Vlek het heeft. Want welke dichter zou het in zijn hoofd halen 'Caesar' op 'lezer' te laten rijmen? En geen ander dan Vlek zou op het idee komen een Spaans dorpje als volgt te evoceren: 'Niets te zoeken// heeft men daar, godzijdank geen Fraud of Habermas,/ geen Hegel, Heidegger of Marx, geen Sartre of collega./ Men zingt er over de zachte ziel die Goya was,/ mengt beekwater door wijn in 'n kleine dorpsbodega.'
Misschien luidt de ondertitel van de bundel Nieuwe schedeflora omdat deze gedichten woekeren als onschuldige schimmelinfecties. De hoofdtitel, Hunnenhekel, is, hoewel er in de bundel geen Hunnen voorkomen, eenvoudiger te duiden. Vlek koestert een hartstochtelijke liefde voor verre, oude en ongerepte culturen. Hij schrijft vaak over Grieken en Romeinen, over Klein-Azi en Mesopotami, over Japan en over het Spanje waar hij woont. Met de moderne consumptiemaatschappij leeft hij op gespannen voet.
Zo bidt Vlek tot de zonnegod met het verzoek Hlderlins nazaten, Duitse badgasten, te verbranden: 'sleep ze ter Hades, en neem hun bierblik mee' En dit is zijn ode aan de anonieme musicus: 'Zo gaat hij met z'n koffer door de regen/ langs oude gevels heen, door weemoed verscheurd/ van 't laatst requiem, en komt 'n popster tegen// die 'm met afkeer en walging vervult/ omdat in diens flitsende oeuvre verdovend gebeurt/ waarover men in 'n minuut is uitgeluld.' De Hunnen, dat zijn de schreeuwers, de patsers, de moderne barbaren.
Maar ondanks al zijn hartstocht voor godsdiensten uit het grijze verleden heeft Vlek ook iets onverstoorbaar nuchters in zich, een trek die hij dertig jaar geleden ook al vertoonde, toen hij zelfs boodschappenlijstjes een plaats in zijn bundels waardig achtte. Die nuchterheid verklaart wellicht de tederheid waarmee hij zijn geboorteland bezingt. Zelden is Nederland met zoveel warmte, zakelijkheid en krankzinnigheid tegelijk getypeerd: 'O Holland met je bloemencorso's en je kazen,/ je klompen en je paling, je dildo's en Monchou,/ steeds in vreugd doet ge me herkeren en verbazen/ en deze taal drijft me steeds weer naar u toe - // O land van Leeghwater, Stevin, Lely en Calvijn's genever,/ U tors 'k als Atlas, met kraters ranja op de lever'
Voor lezers in het jaar 3000 die onze exotische cultuur niet kennen, voegt Vlek behulpzaam een voetnoot toe: 'Monchou: Limburgse kaassoort'.
Piet Gerbrandy
Hans R. Vlek: Hunnenhekel, of: Nieuwe schedeflora.
Querido; 64 pagina's;  29,90.
ISBN 90 214 8596 6.

Foto
	Hans Vlek FOTO FRANS DE LA COUSINE

