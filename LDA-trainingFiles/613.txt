	Provincie verkiest plek in zee voor vergroten Schiphol
	Van onze verslaggever
HAARLEM
De provincie Noord-Holland verkiest een plek in zee boven het Markermeer als locatie voor de uitbreiding van Schiphol. Echt openlijk spreken de statenleden van Noord-Holland zich niet uit, maar duidelijk is dat een luchthaven in het Markermeer zo goed als onbespreekbaar is.

Vrijdag nam de politiek in Noord-Holland een voorschot op de nationale discussie die de komende maanden over de kwestie begint. In de commissie ruimtelijke ordening hield gedeputeerde Tielrooij (VVD) een peiling naar de meest wenselijke plek voor uitbreiding.
Onder de locaties die worden genoemd, zijn een eiland voor de kust, het Markermeer, de tweede Maasvlakte, het gebied tussen Arnhem en de Duitse grens, Noordwest-Brabant en een plek in Zuidoost-Nederland.
Het meest waarschijnlijk is dat er een 'satelliet-luchthaven' komt. De passagiers worden met een snelle ondergrondse trein van en naar Schiphol gebracht.
De statenleden zijn om verschillende redenen tegen de bouw van de banen in het Markermeer. Er komt overlast voor Noord-Holland bij, doordat een deel van de luchtverkeer over het gebied rond Alkmaar vliegt. Bovendien zijn de mogelijkheden om verder uit te breiden gering. Ook een luchthaven die niet in de Randstad ligt, valt af. Het economisch zwaartepunt van Nederland moet in de Randstad blijven, verwoordt het statenlid Van Schendelen (PvdA) dit standpunt.
Voor de meerderheid van de provincie is derhalve alleen het eiland in zee bespreekbaar. Het voordeel is dat er geen onwonenden zijn die hinder ondervinden. De aanleg zal relatief snel gaan, zonder tijdrovende procedures zoals bij de Betuwelijn of de hogesnelheidslijn.
Nadeel is dat een luchthaven in zee duur is. Volgens schattingen van Schiphol kost een satelliet tien kilometer uit de kust twintig tot vijfentwintig miljard gulden, inclusief de gebouwen en de snelle spoorverbinding.
De statenleden willen het nodige weten voordat ze hiermee definitief instemmen. Het statenlid Achterstraat (CDA) wil onderzoek naar de effecten van de luchthaven in zee op de kustverdediging. Mogelijk verzwakt het eiland de duinenrij van Holland. Ook leven er vragen over de verstoring van trekvogels.
GroenLinks en de VVD snijden de vraag aan of de groei van het luchtverkeer noodzakelijk is. Pluckel (VVD) wijst op een studie die wordt gedaan naar de invloed van het vliegverkeer op het broeikaseffect. 'Er zijn niet alleen economische grenzen. Misschien dat het milieu de grens aangeeft.'
Gedeputeerde Tielrooij zegde meer informatie toe en nodigde de woordvoerders van de belangrijkste fracties uit voor een studiereis naar enige luchthavens in zee.
De uitkomst van het provinciale debat komt directeur Smit van Schiphol goed uit.
Ook hij wil een eiland voor de kust, maar de provincie zou als belanghebbende een grote dwarsligger kunnen zijn. Smits ideaal van een nationale luchthaven die in de eerste helft van de 21ste eeuw zestig tot tachtig miljoen passagiers verwerkt, komt zo een stuk dichterbij.

