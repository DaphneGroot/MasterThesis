	De platte organisatie heeft hirarchie nodig
	Stel, je bent de bestuursvoorzitter van een groot bedrijf. Je hebt net de laatste bureaucraten de deur gewezen en gaat met frisse moed de toekomst tegemoet. Dan stappen twee Japanse heren binnen. Ze vertellen dat je fout op fout stapelt. Jouw nieuwste organisatievorm is het product van 'een merkwaardige westerse neiging tot dichotoom denken'. Ze prijzen jouw voorkeur voor dynamiek, maar pleiten tegelijkertijd voor bureaucratie. Lach je ze uit of knuffel je ze bijna dood?
Het laatste lot treft Ikujiro Nonaka en Hirotaka Takeuchi, hoogleraren bedrijfskunde aan de Japanse Hitotsubashi Universiteit en gastdocenten aan de Amerikaanse Harvard Business School. Hun boek The knowledge-creating company werd in de VS een bestseller, en is door de Amerikaanse vereniging van uitgevers uitgeroepen tot het beste management-boek van 1996. Deze week verscheen de Nederlandse vertaling.
Het is een boek voor doorbijters. Het is geen literair hoogstandje. De lezer moet veel sleetse beeldspraken en krom jargon voor lief nemen. Irritant is de lange aanloop tot de boodschap en het gepsychologiseer over het westerse zwart-wit-denken. Interessant wordt het boek pas in de tweede helft, met het dwingende betoog voor een dynamische bureaucratie. Het zet de voorstanders van plat en snel op zijn minst aan het denken.
Nonaka en Takeuchi halen in hun boek veel overhoop. Weinig bedrijven zijn naar hun oordeel in staat kennis te genereren en te gebruiken voor nieuwe producten en technieken. Als gevolg van de verplatting van de organisaties blijft te veel kennis in de hoofden van de werknemers onbenut. Individuele kennis wordt onvoldoende omgezet in collectieve kennis.
De platte organisatie, de omgekeerde piramide, het spinnenweb en het satellietmodel: volgens het tweetal kunnen al deze nieuwe organisatievormen in de prullenmand. 'Hoewel deze modellen vaak met veel tamtam werden aangekondigd als geneesmiddelen tegen zo ongeveer alle mangementkwalen, zijn het geen panaceen', schrijven de bedrijfskundigen. Sterker nog: ze zijn naar hun oordeel in sommige gevallen zelfs minder effectief dan de ouderwetse bureaucratie.
Het belangrijkste nadeel van de organisatie-nieuwe-stijl is de vluchtige werkwijze. Groepen werknemers van diverse pluimage werken op flexibele basis aan een project. Zodra het doel is bereikt, wordt de taakgroep ontbonden. Het is daarom lastig de opgedane ervaring en de verworven kennis te delen met de rest van de organisatie. Het gevaar is groot dat werknemers steeds opnieuw het wiel uitvinden, dat tot overmaat van ramp soms vierkant blijkt te zijn. Bovendien loopt een conglomeraat van taakgroepjes het risico de centrale visie en doelstellingen te verwaarlozen.
Het moet de managers van Origin (voorheen BSO) bekend in de oren klinken. Onder leiding van Eckart Wintzen ging het de automatiseerders lange tijd voor de wind. Wintzen maakte het bedrijf groot door alle bevoegdheden te delegeren. Het leidde tot een verzameling koninkrijkjes, die te laat tot de ontdekking kwam dat steeds meer klanten niet regionaal maar wereldwijd zaken willen doen. De oud-BSO'ers zien zich nu gedwongen samen met fusiepartner Philips C&P te komen tot de juiste mix van centrale sturing en decentrale dynamiek.
Het is geen onmogelijke opgave, menen Nonaka en Takeuchi. Mits de directeuren en de bedrijfsadviseurs hun aversie tegen bureaucratie laten varen. De Japanners zijn geen klonen van Max Weber en Frederick Taylor, de grondleggers van de bureaucratie en centrale sturing. Ze zien wel degelijk ook de nadelen van de traditioneel geleide organisaties. Ze zijn star, traag en ontmoedigen werknemers zelf verantwoordelijkheid te nemen.
Toch is de bureaucratie naar hun oordeel goed voor het efficint laten verlopen van routineklussen in traditionele bedrijfstakken, n voor een effectieve overdracht van kennis in moderne, kennisintensieve ondernemingen.
Een keuze tussen twee kwaden is overbodig, denken de bedrijfskundigen. Ze pleiten voor de juiste mix van de traditionele bureaucratie en de moderne taakgroepen-organisatie. Hun pleidooi moet de veelgeplaagde middle-managers goed doen. De 'kankergezwellen' van nu zijn de rode bloedlichaampjes van de toekomst. Ze zijn de 'kennisingenieurs' die 'middle-up-down' het verkeer tussen de directie en de werkvloer regelen.
De ideale organisatie bestaat volgens het tweetal uit drie lagen. Eerst een piramide waarin op traditioneel hirarchische wijze kennis wordt doorgegeven en centrale doelen worden vastgesteld. Dan, een omgekeerde piramide waarin wisselende taakgroepen aan projecten werken. En ten derde een 'kennisbasislaag', een soort bibliotheek waarin alle kennis wordt verzameld. Ze spreken over de 'hypertekst-organisatie', genoemd naar computersystemen zoals Internet waarin achter elke tekst een andere tekst schuilgaat.
Nederlanders hoeven voor praktijkvoorbeelden niet naar Japan af te reizen. De meeste organisatie-adviesbureaus, zoals KPMG en Twijnstra Gudde, lijken veel op de hypertekst-organisatie. Enerzijds kennen deze bureaus een duidelijke hirarchische structuur met een directievoorzitter, bureaupartners, senior consultants en minder ervaren adviseurs. Anderzijds werken de bureaus met wisselende projectteams, waarin de directeur of partner ondergeschikt kan zijn aan de adviseur die het project leidt.
Het Japanse bedrijf Sharp bewijst dat zo'n aanpak ook in complexere concerns kan werken, melden Nonaka en Takeuchi. We danken er onder meer de snelle ontwikkeling van de Organizer aan, de zakagenda die in het introductiejaar al vijf miljoen maal over de toonbank ging.
Ikujiro Nonaka & Hirotaka Takeuchi: De kenniscrerende onderneming.
Scriptum; f 69,90.
ISBN 90 5594 055 0.

Foto
	Flexibele bureaucratie is het nieuwe ideaal. FOTO MARTIJN BEEKMAN

