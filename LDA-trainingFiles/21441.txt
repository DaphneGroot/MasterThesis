Ferdinand Verbiest.
Het observatorium van Beijing, ontworpen door Verbiest
Ferdinand Verbiest (Chinese naam: 南怀仁 Nán Huáirén) (Pittem, 9 oktober 1623 – Peking, 28 januari 1688) was een Vlaamse jezuïet, missionaris en astronoom. Vanaf 1666 was hij feitelijk het hoofd van de missie van de jezuïeten in China.
Ferdinand Verbiest studeerde in Leuven en Mechelen; theologie in Rome en Sevilla. Hij trad in bij de jezuïetenorde in 1641. Als missionaris werd hij naar China uitgezonden (1659 ten tijde van de Qing-dynastie). Een andere jezuïet, Johann Adam Schall von Bell, riep hem naar het keizerlijk hof als assistent "dishi" (kroonprinsleermeester).
Verbiest werd gewaardeerd aan het keizerlijke hof in China. Hij bouwde een instrumentarium voor het Oude observatorium te Peking - dat tot op de dag van vandaag nog bewonderd kan worden - en was mee verantwoordelijk voor de wijziging van de Chinese kalender, wijziging die gebaseerd was op zijn sterrenkundige waarnemingen. Hij ontwierp lichte kanonnen voor het leger van keizer K'ang-si aan wie hij eveneens lessen in wiskunde gaf. Hij ontwierp de eerste stoomauto en een thermometer. Ook tekende hij een andere wereldkaart.
De reden waarom hij naar China reisde was in feite om het christendom in China zijn intrede te laten maken. Verbiest gaf keizer Kangxi (=K'ang-si) een introductie in deze westerse religie. Om zijn verdiensten mocht hij in het ganse Chinese keizerrijk preken en werd hij benoemd tot mandarijn.
Hij zou het eerste voertuig met een motor ontworpen hebben, een als speelgoed bedoelde kleine stoomauto.
Hij overleed als gevolg van een val van zijn paard en kreeg een staatsbegrafenis; de keizer betaalde het mausoleum waarin hij werd begraven.
Verbiests assistent, de jezuïet Antoine Thomas, volgde hem op als keizerlijk wiskundige en astronoom.
