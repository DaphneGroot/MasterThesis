 NBM'S BAAR WEG ALS COMMISSARIS CAPA CITY. 
 AMSTERDAM, 3 feb (Reuter) - Vastgoedfonds Capa City Realty en bouwer NBM-Amstelland hebben meegedeeld dat Andre Baar zijn commissarisfunctie bij Capa City Realty neerlegt. 
 "Op verzoek van de Raad van Bestuur en Raad van Commissarissen van NBM-Amstelland trekt de heer A. Baar zich terug als lid van de Raad van Commissarissen van Capa City Realty," aldus een gezamenlijk persbericht. 
 Baar is bestuursvoorzitter van NBM-Amstelland, dat een belang van 28 procent heeft in Capa City. Binnen NBM-Amstelland is het Capa City belang overgedragen aan de holding waardoor Baar direct verantwoordelijk wordt voor deze belegging. 
 "Continuering van zijn commissarisfunctie bij Capa City Realty acht het bestuur van NBM-Amstelland niet langer op zijn plaats," aldus Capa City en NBM-Amstelland. 
 Capa City Realty wil aan de algemene vergadering van aandeelhouders zo spoedig mogelijk een nieuwe commissaris voordragen. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
