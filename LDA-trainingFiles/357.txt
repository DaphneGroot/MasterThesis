	'Vliegende' gynaecoloog komt naar patiëntes toe
	Van onze verslaggever
Wio Joustra

GRONINGEN
Een eenmans flying doctor's service. Zo kan H. Boonstra van het Academisch Ziekenhuis Groningen (AZG) het beste worden getypeerd. Het verschil met zijn Australische collega's uit de televisieserie is dat Boonstra is gespecialiseerd - hij is gynaecologisch oncoloog - en dat hij meestal een ander vervoermiddel kiest dan het vliegtuig.
De overeenkomst is dat ook Boonstra naar de patiënten toe komt. Onlangs kreeg hij er de Cobra-prijs voor, de tweejaarlijkse prijs van de Chirurgische Opleiding en Bijscholing Randstad Academie voor degene die zich in het bijzonder heeft ingezet voor de gynaecologische chirurgie.
Het initiatief voor een rondreizend opererend gynaecoloog in de vier noordelijke provincies komt van het Integraal Kankercentrum Noord-Nederland. Het begint langzamerhand enige navolging te krijgen in andere delen van het land.
Daarvoor moest veel weerstand worden overwonnen. Gynaecologische kanker komt relatief weinig voor en de behandeling ervan vereist een bijzondere expertise. Het is onomstreden dat de behandeling van met name kanker aan baarmoederhals, schede en schaamlippen op een centraal punt geschiedt. Specialistische verpleegkundige zorg is bij dergelijke behandelingen bovendien onontbeerlijk.
Ook in de ziekenhuizen in de noordelijke regio worden patiënten voor de behandeling van die soorten kanker doorverwezen naar het AZG. Boonstra: 'Maar met eierstokkanker is het probleem complexer. Van een gezwel aan de eierstokken wordt pas tijdens de operatie duidelijk of het goed- dan wel kwaadaardig is.
'Centralisering betekent dan dat vrouwen met een onderbuiktumor ten minste enkele keren naar een centraal ziekenhuis moeten komen. En dat terwijl in iets meer dan de helft van de gevallen de tumor goedaardig is. Daarom hebben we gezegd: wij komen wel naar jullie toe. Is het gezwel kwaadaardig, dan opereer ik; is het goedaardig, dan laat ik het aan de collega over en vertrek.'
Die werkwijze is volgens Boonstra efficiënter en prettiger voor de patiënten en bevordert het contact tussen gynaecologen in de regio. 'Het belangrijkste voordeel is dat de patiënte in haar eigen omgeving kan blijven en dat ze in het geval van maligniteit niet twee keer geopereerd hoeft te worden. Uit onderzoek blijkt bovendien dat patiëntes een betere prognose hebben wanneer ze direct adequaat worden geopereerd.'
Patiëntgericht werken, heet dat in markttermen. Boonstra, die tropenarts is geweest in Afrika en aan wie enig pionierswerk niet vreemd is, geeft toe dat het dunbevolkte Noorden in de medische zorg een bijzondere positie inneemt. Het AZG geldt als centraal ziekenhuis voor 22 perifere ziekenhuizen in Groningen, Friesland, Drenthe en delen van Overijssel. Vijftien daarvan zitten in zijn bestand.
Boonstra verricht zo'n honderd operaties per jaar in ziekenhuizen van Winschoten tot Almelo en van Harlingen tot Hardenberg. In de Randstad is de concurrentie tussen de medische centra groter. In het Westen en Zuiden van het land hebben ook niet-academische ziekenhuizen dergelijk specialismen ontwikkeld. Daar is ook sprake van horizontale spreiding - doorverwijzing van klein naar groot ziekenhuis -, in het Noorden is er slechts verticale spreiding - van perifeer naar centraal ziekenhuis.
Een gynaecoloog in bijvoorbeeld ziekenhuis Tjongerschans in Heerenveen kan te weinig opereren om zijn kennis en ervaring op peil te houden. Het is niet de bedoeling dat Boonstra zijn specifieke operatieve expertise probeert over te dragen op collega's in streekziekenhuizen. Hij is niet bij de voortrajecten betrokken en ziet de patiënten voor het eerst op de operatietafel. De behandelend gynaecoloog is bij de ingreep aanwezig.
'Geleidelijk aan vindt ons initiatief navolging', zegt Boonstra. 'Bijvoorbeeld in Utrecht en Nijmegen. Maar het gebeurt nog mondjesmaat. Het is daar nog niet structureel ingevoerd, omdat het een gigantische investering in tijd betekent. Wij hebben dat hier in de loop der jaren opgebouwd. Dan wordt het een stukje van jezelf en ben je bereid er energie in te steken.'
De volgende stap is een betere selectie van goed- en kwaadaardige gevallen van eierstokkanker. Het zou Boonstra's jaarlijkse kilometrage per auto en trein aanzienlijk kunnen reduceren. Want in meer dan de helft van de gevallen reist hij nu nog voor niets af naar een streekziekenhuis. 'We zijn bezig nieuwe methodes te toetsen om een zekerheidsgraad te bereiken van 90 procent of een gezwel goed- dan wel kwaadaardig is. De medische literatuur staat vol onderzoeken op dit terrein: echografie, bepaling van de tumormerkstof en Doppler, waarmee dankzij geluidsgolven kwaadaardige tumoren kunnen worden herkend aan een intensievere bloedcirculatie.'
Een andere methode is PET, Positron Emissie Tomografie, waarmee in Groningen ervaring wordt opgedaan. Het AZG beschikt over een PET-centrum, dat het mogelijk maakt om stofwisselingsprocessen in het lichaam zichtbaar te maken. Bij de patiënt worden radioactief gemerkte 'opsporingsmoleculen' ingespoten. Via deze methode van labelling kunnen ook kwaadaardige kankercellen worden opgespoord.
De opsporingsmethoden staan nog in de kinderschoenen. 'De academische ziekenhuizen zijn er al redelijk ver mee, maar de maat moet de streekziekenhuizen zijn', aldus Boonstra. 'Het gaat erom hoe nauwkeurig in de periferie de aard van de tumor kan worden bepaald. Daarom betrekken we de regionale ziekenhuizen ook bij onderzoek en de ontwikkeling van nieuwe technieken en behandelprotocollen.'

