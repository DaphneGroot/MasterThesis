	Drieduizend uitroeptekens en toch ongehoord proza NA ZESTIG JAAR NIEUWE VERTALING VAN NIETZSCHE'S 'ALDUS SPRAK
	DE NAAM IS AL direct raak: NIETzsche. Als hij Hollander was geweest, zou je aan een pseudoniem denken. De naam Zarathoestra klinkt ook Nederlands, maar het was de naam van een wijze uit het Oosten, die Nietzsche van Emerson had geleend.
Over Nietzsche hoor je eigenlijk alleen maar onzin. Hij heeft het nihilisme uitgevonden. Hij heeft beweerd dat de geschiedenis zich steeds precies zo herhaalt. Hij is de laatste jaren van zijn leven krankzinnig geweest. Hij sloeg vrouwen met een zweep, of liet zich door vrouwen slaan met een zweep. Hij is de voorvader van het nationaal-socialisme. Hij is de schuld van Wagner. Hij parasiteert op de godsdienst.
Ik ga niet de moeite doen om dat alles tegen te spreken.
Nietzsche was niet alleen een buitengewoon gevoelige, geniale, geestige, geleerde man, hij is ook een van de grootste twee of drie Duitse schrijvers uit de vorige eeuw. Een schrijver? Was hij dan geen filosoof? Nou, goed, een filosoof dan. Maar zonder de nadelen die dat beroep meestal met zich meebrengt.
Een filosoof heeft twee fundamentele tekorten. Ten eerste de vraag: waar haalt hij het allemaal vandaan? Van andere filosofen? Dan kun je beter die gaan lezen. Door een goddelijke ingeving? Dan kun je beter direct naar de kerk gaan. Sokrates ontsnapte aan dit eerste tekort door zogenaamd naef met andere Atheners gesprekken aan te knopen en die stadgenoten zelf tot wijsheid te laten komen. Nietzsche doet het heel brutaal door zogenaamd de redevoeringen van een Oosterse goeroe, Zarathoestra dus, op te schrijven.
Het tweede tekort van de filosoof is zijn totale gebrek aan humor. Ik moet wel vaak lachen om wat Wittgenstein en Aristoteles beweren, maar ik vrees dat het niet hun bedoeling was. Sokrates was zo slim om nooit zelf zijn conversaties op te schrijven. Ze zijn door Plato opgeschreven, en daarom mogen we rustig lachen om de enormiteiten in die gesprekken. Nietzsche is gewoon zelf humoristisch, ook al voel je, zoals bij alle grote humoristen, wat een grote ernst eronder ligt.
Aldus sprak Zarathoestra is een lyrisch, geestig, ijzersterk, onsamenhangend, onbegrijpelijk, verouderd boek, zoals er geen tweede in de wereldliteratuur bestaat, en evenmin op enige andere wereld. Het lijkt alsof de laatste drie bijvoeglijke naamwoorden niet erg lovend zijn, maar het mooie is dat de verwijten van onbegrijpelijkheid, onsamenhangendheid en ouderwetsheid in de loop van de eeuw dat wij het boek nu bezitten, steeds op andere punten gericht zijn en in de toekomst nog weer anders gericht zullen zijn.
Wij vinden vandaag de uitspraak 'God is dood' een tikje slap en we kunnen niet meer navoelen hoe hard dat een eeuw geleden aankwam. Wij schrikken, net als de lezers van een eeuw geleden, van de bejubelde bermensch, en we huiveren bij de gedachte dat die superman zestig jaar geleden de nazi's inspireerde. Wij vinden nu wat Nietzsche over vrouwen schrijft, schandalig, terwijl men het een eeuw geleden normaal vond en het over een halve eeuw tot schaterlachen zal leiden.
Toen ik het boek veertig jaar geleden las, begreep ik niets van passages als:
'Ze zijn allemaal weer vroom geworden, ze bidden, ze zijn dol'
'''We zijn weer vroom geworden'', zo bekennen deze afvalligen; en menigeen van hen is nog te laf om dat te bekennen. Bidden is echter een schande! Niet voor allen, maar voor jou en mij, en voor wie ook maar een geweten in zijn kop heeft zitten. Voor jou is bidden een schande'
Ik kon namelijk in 1957 niet begrijpen hoe een samenleving waarin afscheid van God wordt genomen, weer zou kunnen terugvallen naar vroomheid en bidden. Maar Nietzsche wist beter. En het gaat hier niet om de beroemde eeuwige terugkeer, want wij zitten in 1997 heus nog in dezelfde plooi van de geschiedenis als Friedrich.
Die poenige Rolls-Royce-rijder uit Poona had Nietzsche gelezen en wist het: hoe vaak ik die stomme lui in hun oranje kleren ook vertel dat de religie onzin is, dat ze mij niet moeten aanbidden, dat ze zelf moeten weten hoe ze willen leven, des te vuriger zullen ze mij aanbidden en des te meer Rolls-Royces ik zal krijgen.
Gerard Reve heeft Zarathoestra ook gelezen, want de zojuist geciteerde passage vervolgt met: 'Zij allen lagen als kinderen en gelovige oude vrouwtjes op hun knien, in aanbidding van de ezel', waarna een lang gebed tot de aanbeden en bewierookte ezel volgt die slechts met 'I-a' antwoordt.
Willem Frederik Hermans kende Zarathoestra ook uit zijn hoofd. Hij noemt Nietzsche vaak, maar geeft hem snieren, terwijl zijn apodictische, alineawijze, aforistische stijl toch duidelijk door hem benvloed is.
Iedereen is door Nietzsche benvloed, maar weinigen hebben hem echt gelezen. Daarom is het heerlijk dat er na de plechtige Nederlandse vertaling die Endt en Marsman zestig jaar geleden maakten, een nieuwe vertaling is verschenen, gemaakt door Wilfred Oranje. Oranje heeft de moed genomen om het woord bermensch te vertalen, terwijl dat Duitse woord toch in alle talen van de wereld zo gewoon is geworden als bij ons berhaupt en Umlaut. Terecht zegt Oranje dat de voorgestelde vertaling 'Oppermens' niet juist is, want dan zou Nietzsche Obermensch hebben geschreven. Oranje vertaalt: 'Bovenmens.'
Maar is het niet gewoon: Overmens? Het gaat immers om de mens die berwonnen, overwonnen, heeft. Dat 'de ridder van de droevige figuur' in een nieuwe vertaling 'de ridder met het droeve gelaat' is geworden, had mijn instemming. Maar ik betwijfel of de Bovenmens, met een hoofdletter nog wel, het zal winnen van de oude, al v¢¢r Nietzsche, toen met een iets andere betekenis, levende bermensch. De vertaling heeft dezelfde evangelische bevlogenheid die we uit andere religieuze geschriften kennen, en kan weer zestig jaar mee.
Op elke bladzij staan tien uitroeptekens. Een uitroepteken is een teken van schrijfzwakte. Dat is de regel. Nietzsche toont aan dat er een uitzondering op die regel bestaat. Schrik niet van de onsamenhangendheden, de onbegrijpelijkheden en de ouderwetsheden in dit proza, maar geniet van de lyriek, de geest en de kracht van deze pozie.
Op 4 mei was er in Buitenhof een gesprek tussen de psychiater Andries van Dantzig en de schrijfster Andreas Burnier. Andreas toonde zich een gelover in de absoluutheid van Goed en Kwaad, waarbij zij - dat kwam goed uit! - aan de kant van het Goede stond. Gevraagd of zij, als ze per ongeluk in het gezin van Goebbels was geboren, het met de nazi's eens was geweest, gaf ze toe: 'Ja, dan was ik misschien wel zo gehersenspoeld. . .'
Het was prachtig te zien hoe de psychiater bij dat woord 'hersenspoelen' glimlachte. Het zijn altijd de anderen die gehersenspoeld worden; zelf hebben wij gewoon uit onszelf gelijk. Andries had Friedrich Nietzsche kunnen citeren, die schreef:
'Er is een oude waan, die goed en kwaad heet. Rond waarzeggers en sterrenwichelaars wentelde tot dusver het rad van deze waan.
Eens geloofde men aan waarzeggers en sterrenwichelaars en daarom geloofde men: Alles is noodlot; je zult want je moet.
Dan weer wantrouwde men alle waarzeggers en sterrenwichelaars en daarom geloofde men: Alles is vrijheid; je kunt, want je wilt!
O mijn broeders, omtrent sterren en toekomst is tot dusver enkel waan geweest, geen weten en daarom is omtrent goed en kwaad tot dusver enkel waan geweest, geen weten'
Zo'n duidelijke uitspraak verdient een uitroepteken. Bij een boek als dit kan een recensent beter flink citeren dan het in eigen woorden proberen na te vertellen. Ik heb mij ingehouden. Ik heb de verrukkelijke passages over de vrouwen en over de varkens - ook heel actueel - niet geciteerd.
Voor mij zijn de hier geciteerde passages de kern van het boek. Dat typeert mij. Iedere aandachtige lezer van Nietzsche typeert zichzelf door wat hij in dit boek mooi vindt, lelijk vindt, begrijpt en niet begrijpt. Ik zou Nietzsche bijna gaan aanbidden, maar dan antwoordt hij: 'I-a'
H. Brandt Corstius
Friedrich Nietzsche: Aldus sprak Zarathoestra - Een boek voor iedereen en niemand.
Vertaald uit het Duits door Wilfred Oranje.
Boom; 327 pagina's;  54,50.
ISBN 90 5352 283 2.

Foto
	Friedrich Nietzsche als dienstplichtig soldaat, 1867/1868.

