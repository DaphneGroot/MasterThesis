VPRO.
Omroepvereniging VPRO is een Nederlandse publieke omroeporganisatie, opgericht op 29 mei 1926.
Vrijzinnig.
De naam V.P.R.O. was oorspronkelijk de afkorting van "Vrijzinnig Protestantse Radio Omroep". De omroep had het vooral in de beginjaren moeilijk, als laatste opgericht van de oorspronkelijke omroepen in de beginperiode, waarin het niet veel zendtijd kreeg en regelmatig moest wisselen van zender. Pas na het Zendtijdbesluit van 1930 kreeg de VPRO een vaste plaats in het Hilversums bestel. Tot in de jaren zestig werden vooral kerkdiensten en cultuurprogramma's door de omroep uitgezonden. Grote namen in de beginjaren waren Nicolette Bruining, die dertig jaar voorzitter was, en Everhard Spelberg.
Aan het einde van de jaren zestig vond echter een cultuuromslag plaats die resulteerde in een "paleisrevolutie": een nieuwe generatie programmamakers wist op de ledenvergadering een statutenwijziging te bewerkstelligen, die tot gevolg had dat bij de VPRO voortaan niet meer de dominees aan het roer stonden, maar vertegenwoordigers van de flowerpowergeneratie. De omroep maakte vervolgens naam als brenger van baanbrekende, vernieuwende, en op een heel eigen wijze, vrijzinnige programma's. De naam "V.P.R.O." werd gewijzigd in "VPRO" om aan te geven dat de oorspronkelijke betekenis van de letters definitief was losgelaten. De statutaire naam is thans "Omroepvereniging VPRO".
Radio.
De VPRO-radio is sinds de 'revolutie van de jaren zestig' tot eind jaren negentig, onder bescherming van zijn toenmalige directeur Jan Haasbroek ontwikkeld en uitgegroeid tot het meest opmerkelijke instituut van de Nederlandse radio. Wim Noordhoek en Jan Donkers waren de eersten die aandacht besteedden aan alternatieve muziek, onder andere in de Joe Blow Show.
Vanuit een van de zogenaamde 'VPRO-villa's' aan de 's Gravelandseweg te Hilversum, waar de VPRO gevestigd was, werd vanuit Het Gebouw wekelijks het gelijknamige 'totaal-programma' voor het grootste gedeelte 'live' uitgezonden.
De VPRO zendt uit op NPO Radio 1, NPO 3FM, NPO Radio 4, NPO Radio 5 en NPO Radio 6.
Televisie.
In de jaren zeventig werd de omroep bekend door de programma's "Het Gat van Nederland" van onder anderen Hans Keller, Jaap Drupsteen, Frank Wiering, Theo Uittenbogaard, Hans Verhagen, de "Fred Hach√© Show" van onder anderen Wim T. Schippers, Gied Jaspars, "Berichten uit de Samenleving" van onder anderen Ad 's-Gravesande, Rob Klaasman, "Machiavelli" van onder anderen Jan Blokker, Frank Wiering, en documentaires van onder anderen Cherry Duyns, Netty Rosenfeld en Ruud van Hemert. Televisiedirecteur Arie Kleijwegt verdedigde in die jaren de zogeheten 'autonomie van de programmakers' vurig tegen een ten dele vijandige buitenwereld van omroepbestuurders en overheden, die het vrijzinnig gebruik van het medium verfoeiden.
In de jaren tachtig werd de VPRO de omroep van het "Simplisties Verbond" van Kees van Kooten en Wim de Bie, "BG-TV" van onder anderen Emile Fallaux en Jan Eilander, en "Diogenes" van onder anderen Jan Blokker, Roel van Broekhoven en Hans Fels; in de jaren negentig van "DNW/De Nieuwe Wereld" van onder anderen George Brugmans en Frank Wiering, "Noorderlicht"; "Theo en Thea" van Arjan Ederveen en Tosca Niterink; en meer recent van "Hertenkamp", "Jiskefet", "Tegenlicht" en "R.A.M.".
Digitale media.
De VPRO was in september 1994 een van de eerste omroepen die sterk op het internet vertegenwoordigd waren en uitzendingen online beschikbaar stelden. Uit onvrede met het beleid van 3FM werd 3VOOR12 opgericht, feitelijk het eerste themakanaal van de publieke omroep. In 2009 is de VPRO als eerste begonnen enkele uitzendingen voor vrij gebruik onder een creative commons licentie als download aan te bieden.
Villa VPRO.
Sinds 1998 is de VPRO gehuisvest op het Hilversumse Mediapark in Villa VPRO, een eigenzinnig vormgegeven kantoorpand, ontworpen door het Rotterdamse architectenbureau MVRDV, dat een verzameling van elf door Hilversum verspreide villa's vervangt.
Sinds begin 2011 is ook de HUMAN gehuisvest in "Villa VPRO" en in 2012 kwam de BOS (Boeddhistische Omroep Stichting) erbij. De VPRO deelt een aantal voorzieningen (onder andere restaurant, receptie en huishoudelijke zaken) met de VARA en de NTR, wier gezamenlijke gebouw via het "Net 3-gebouw" met Villa VPRO is verbonden.
Popmuziek.
Sinds de cultuuromslag van eind jaren zestig heeft de VPRO steeds een belangrijke rol gespeeld in de doorbraak van vele onderstromen in de popmuziek zoals aanvankelijk beatmuziek, maar later ook reggae, punk, New wave, hiphop, house en grunge. Dit gebeurde vooral op de radio en de VPRO heeft een reputatie opgebouwd in het uitnodigen van onbekende of doorbrekende bands; ook vond er langdurige samenwerking met dj John Peel plaats, en werden er soms platen uitgebracht.
Op de televisie was Bram van Splunteren jarenlang een toonaangevende programmamaker bij de VPRO. In de periode van 1986 tot 1988 maakte hij zes rockdocumentaires voor de VPRO over onder andere The Red Hot Chili Peppers en de legendarische hiphop-documentaire "Big Fun in the Big Town" (1986). Hij was bedenker en eindredacteur voor programma's als "Onrust!", "Lolapaloeza", "Lolamoviola", "Lola da Musica" en "Stardust".
