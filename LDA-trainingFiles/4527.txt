	CBK LEIDEN Time Stretcher laat lijf golven
	De Nederlandse kunstuitlenen zaten er al een tijdlang mee in hun maag. De mediakunst dringt steeds meer door in het reguliere kunstcircuit, en ook zij 'wilden er iets mee'. Maar wat? De enige mediakunst die zij tot nu toe in huis hadden, waren videobanden uit de BKR-tijd die geen mens ooit leende.
Mediakunst is lastig, want er is apparatuur voor nodig die in kunstuitlenen vaak ontbreekt. Dus eerst een tentoonstelling om het publiek vertrouwd te maken met deze relatief jonge vorm van kunst, dachten de Artotheken, en wendden zich tot het Amsterdamse centrum voor mediakunst Montevideo.
Het resultaat is Kunst met een stekker, een expositie van mediakunst die een jaar op tournee gaat door Nederland. Het Centrum beeldende Kunst (CBK) in Leiden toont hem als eerste, daarna reist hij onder meer naar Den Haag, Dordrecht en Groningen. Zo is deze tentoonstelling meteen een wapenfeit in de geschiedenis van de Nederlandse artotheken; er zijn er ongeveer tachtig, maar ze doen vrijwel nooit iets samen.
Aan Kunst met een stekker doet een aantal 'vaste' Montevideo-kunstenaars mee. Fiona Tan, Bill Spinhoven, Peter Bogers en Kees Aafjes exposeerden in de galerie in Amsterdam. Voor een tentoonstelling die als doel heeft een breed publiek met mediakunst te laten kennismaken, zijn de installaties van Kunst met een stekker goed gekozen. Er is weinig technisch vertoon, er zijn stapels beeldschermen noch ingewikkelde constellaties van computers met kabels en snoeren. Geen angst voor techniek, is de boodschap van de wastafel van Kees Aafjes aan het begin van de tentoonstelling. Je draait gewoon de kraan open en voilÂ…! Op het computerscherm, dat de plaats van de wasbak inneemt, verschijnt een afbeelding van een wasbak inclusief stromend water. Je moet alleen wel de kraan dichtdoen als je het pand verlaat: Please Close Tap Ater Use! heet dit werk uit '91.
Sommige kunstenaars laten zien dat hun beeld met behulp van elektronica tot stand is gekomen. Fiona Tan en Peter Bogers hebben de achterkanten van hun beeldschermen opengewerkt, zodat alle chips, leds en printplaten blootliggen. Niks dan illusie, dat filmpje van Tan in een portretlijstje (Portrait of the artist as a young woman, 1995). Pure verbeelding, die vuist van Bogers die uit het niets komt en naar voren uithaalt zodat de handpalm, de schedel en de voet op de andere drie beeldschermen ervan trillen (Apart, 1996). Waarop dezelfde lichaamsdelen zo snel beginnen rond te draaien dat ze vervormen tot abstracte bloemfiguren.
Maar de allerbeste pleitbezorger van de mediakunst is It's about time van Bill Spinhoven. Dankzij een camera en de door Spinhoven in 1988 ontwikkelde time stretcher kunnen bezoekers van de tentoonstelling de inwerking van tijd op de ruimte waarnemen. Dat wil zeggen: ze kunnen hun eigen lichaam op het beeldscherm zien, 'uitgesmeerd' tot een golvend slangenlijf. Je kunt zelfs bewegen, uit beeld springen en je eigen beweging van een paar seconden geleden zien navibreren op de monitor.
De werken zijn niet te leen. Nog niet, want wie weet is het binnenkort heel gewoon om bij de Artotheek een time stretcher op te halen.
Ineke Schwartz
Kunst met een stekker, t/m 26 april in CBK, Leiden, open woensdag t/m zaterdag 12-17.00 uur, donderdag ook 19-21.00 uur. Daarna reist de expositie langs tien Nederlandse artotheken.

Foto
	Fiona Tan: Portrait of the artist as a Young Woman (1995).

