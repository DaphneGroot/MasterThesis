	Tableau vivant van 'achtste wonder'
	De bouwmeester van het Paleis op de Dam, Jacob van Campen, maakte de officile inwijding van zijn schepping als monumentaal stadhuis van Amsterdam in 1655 zelf niet mee. Eind 1654 had hij hooglopende ruzie gekregen met de uitvoerend architect Danil Stalpaert. Inzet van het conflict was een wijziging in de vorm van de gewelven, die Stalpaert doordrukte. Het was geen geweldig ingrijpende wijziging, maar Van Campen zag zijn droom van een 'volcomen gebou' al v¢¢r de ingebruikneming uit elkaar gespat. Hij gaf er de brui aan.
'Het Amsterdamse stadhuis was het grootste en meest prestigieuze bouwproject van de Gouden Eeuw', schrijft Geert Mak in Het stadspaleis - De geschiedenis van het Paleis op de Dam (Atlas;  29,90). 'Maar bij Van Campen ging het om meer dan alleen geld en roem. Zijn opvattingen over de klassieke verhoudingen, maten en bogen waren onlosmakelijk verbonden met zijn levensfilosofie. Rond dit compromisloze gebouw was in zijn ogen net n compromis te veel gesloten.'
Van Campen keerde Amsterdam gedesillusioneerd de rug toe. Nog geen drie jaar later overleed hij. Hij werd begraven in Amersfoort, waar Joost van den Vondel hem nog wel eerde met een grafschrift:
d'Aerts Bouheer uyt de Stam
Van Campen rust hier onder,
Die 't Raathuys t' Amsterdam
Gebout heeft, 't achtste wonder.

In Het stadspaleis schildert Geert Mak, auteur van onder andere het succesvolle Hoe God verdween uit Jorwerd, een levendig en sfeervol tableau vivant van het Amsterdamse stadhuis, later paleis, en zijn bewoners. De geschiedenis van het gebouw komt volop tot leven, van de eerste plannenmakerijen in het begin van de zeventiende eeuw tot de balkonscne in 1980 bij de inhuldiging van koningin Beatrix. Het boekje is een ideale metgezel voor wie zelf een kijkje wil nemen (het paleis is tot en met 7 september dagelijks geopend van 12.30 tot 17.00 uur).
De definitieve beslissingen over aard en opzet van een nieuw stadhuis voor Amsterdam vielen in juli 1648, enkele dagen na de feestelijke afkondiging van de Vrede van Munster waarmee een einde kwam aan de geldverslindende Tachtigjarige Oorlog. De stadsbestuurders wilden de macht van Amsterdam zich laten weerspiegelen in zijn bestuurscentrum: het moest het grootste stadhuis van Europa worden, een gebouw dat de hele ruimte tussen de Kalverstraat en de Nieuwe Kerk zou vullen. Het karakter van de Dam veranderde radicaal: 'van een middeleeuws stadsplein naar een zeventiende-eeuws centrum met allure', schrijft Mak.
Als bouwmeester viel de keuze op Jacob van Campen, de grootmeester van het 'Hollands classicisme'. Hij ontleende zijn bouwkundige opvattingen vrijwel geheel aan zijn Griekse en Romeinse voorgangers. Mak: 'Zijn doel was dan ook om de bouwkunst van de Oudheid opnieuw tot leven te wekken - of, beter gezegd, het gedealiseerde beeld dat hij daarvan had.' Van Campen, die onder meer het Mauritshuis in Den Haag en de Nieuwe Kerk in Haarlem had gebouwd, zag in de bouw van het stadhuis de gelegenheid de kroon te zetten op zijn filosofie van leven en bouwen.
Het stadhuis functioneerde anderhalve eeuw lang als het kloppend hart van Amsterdam. De rijk opgetuigde Burgerzaal in het centrum van het gebouw was ontworpen naar het voorbeeld van de grote Romeinse openbare ruimten en fungeerde als een soort overdekt plein waar burgers elkaar konden ontmoeten. Rond de zaal waren de kamers van de burgemeesters, het gemeentebestuur en enkele openbare diensten. Op de begane grond zetelde de rechtbank in de vierschaar en in de kelders bevonden zich de cellen voor de veroordeelden.
In 1808 onderging het stadhuis een gedaanteverandering: de Franse koning Lodewijk Napoleon, zetbaas van Napoleon in Nederland, nam er zijn intrek en liet stadsarchitect Berthold Willem Ziesenis, onder toezicht van de Franse architect Jean Thomas Thibault, het gebouw geheel volgens Frans stijlopvattingen herinrichten. Veel plezier beleefde de koning niet van zijn voor veel geld (naar schatting een miljoen gulden) verbouwde optrekje. Hij verbleef liever buiten op Het Loo. 'Om vrije lucht in te ademen en zich een weinig van het hofceremonieel te ontheffen was Zijne Majesteit genoodzaakt zijn gansche hoofdstad door te rijden', schreef een hofdignitaris.
Lodewijk Napoleon vertrok in 1813 uit Amsterdam, tegelijk met de Franse bezettingsmacht. De gemeenteraad maakte met het Huis van Oranje de afspraak dat het gebouw op de Dam de functie van paleis zou mogen behouden. De Oranjes beloofden een deel van het jaar in de hoofdstad door te brengen, maar van die toezegging kwam al snel niets terecht. Mak: 'Er ontstond een traditie van een jaarlijks bezoek aan Amsterdam, maar langer dan een week duurden die verblijven gewoonlijk niet.'
In het Paleis is nog tot en met 7 september een tentoonstelling te zien met werk van zeventiende-eeuwse schilders die zich door het gebouw hebben laten inspireren. Als begeleiding van de expositie is een fraai verzorgde catalogus verschenen: Het Paleis in de schilderkunst van de Gouden Eeuw, samengesteld door Jan Peeters, Peter C. Sutton, Eymert-Jan Goossens en Deirdre Carasso (Stichting Koninklijk Paleis / Waanders;  30,-).
Han van Gessel

Foto
	Gezicht op de Dam met het stadhuis, de nooit gebouwde toren van de Nieuwe Kerk en de Waag. Zeventiende-eeuws schilderij van Cornelis de Bie. ILLUSTRATIE UIT 'HET PALEIS IN DE SCHILDERKUNST VAN DE GOUDEN EEUW'

