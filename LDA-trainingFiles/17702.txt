 SMIT TRAFO VERKOOPT AMERIKAANSE DOCHTER. 
 NIJMEGEN, 14 oktober (Reuter) - Smit Transformatoren NV heeft meegedeeld dat zij een letter of intent heeft getekend over de verkoop van haar Amerikaanse fabriek in Charleston. 
 "Definitieve overeenstemming over de transactie wordt uiterlijk begin 1997 verwacht," zo heeft het bedrijf in de vandaag gehouden aandeelhoudersvergadering meegedeeld. 
 Volgens Smit Trafo hebben de gebeurtenissen rond de slecht draaiende Amerikaanse vestiging de orderontvangsten in Noord-Amerika niet beinvloed en heeft zij vandaag een Canadese order geboekt. Door deze en andere opdrachten heeft de orderportefeuille nu een omvang van circa 126 miljoen gulden. 
 "De bezetting van de capaciteit van de fabriek in Nijmegen voor 1997 is grotendeels verzekerd," aldus Smit Transformatoren. 
 De Canadese order betreft een grote transformator met een vermogen van 750 MVA. Dezelfde opdrachtgever heeft een optie genomen op een tweede transformator met een zelfde vermogen. 
 Smit Transformatoren zei vorige maand haar al jaren verlies lijdende vestiging in Charleston te zullen sluiten. De waarde van het belang is geheel afgeschreven in het boekjaar 1995, waarin een verlies werd geleden van 47,1 miljoen gulden. Aan wie de noodlijdende Amerikaanse vestiging nu zal worden verkocht is niet bekend gemaakt. 
 De transactie omvat volgens Smit Trafo de productiemiddelen en een groot deel van de aanwezige grondstoffen en de koper neemt ook het huurcontract van de gebouwen van de Amerikaanse dochter over. 
 Buiten de voorlopige overeenkomst vallen de voorraad gereed product en de bestaande orderportefeuille. De al in productie genomen orders in Charleston zullen nog door Smit Charleston worden uitgeleverd. 
 De overige Amerikaanse orders uit de portefeuille van Smit Transformatoren zullen, na instemming van de opdrachtgevers, zo veel mogelijk uit de vestiging in Nijmegen worden geleverd. 
 Een aantal opdrachtgevers is daarover al benaderd en heeft daarmee ingestemd, aldus Smit Transformatoren. 
 Volgens het bedrijf blijft zij de Noordamerikaanse markt voor grote en middelgrote transformatoren vanuit Nijmegen bedienen en maakt zij daarbij gebruik van een locaal verkoopapparaat. 
 "Het nieuw opgerichte verkoopkantoor in de VS zal op zeer korte termijn operationeel zijn," aldus Smit Transformatoren. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
