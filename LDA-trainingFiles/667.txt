	IJsproppen bij Kampen belemmeren stroming in rivier en stuwen het waterpeil op; IJssel en Maas door aanhoudende vorst onbevaarbaar
	Van onze verslaggever
ARNHEM
Door de aanhoudende strenge vorst zijn ook grote rivieren op sommige plaatsen bevroren. De Maas en de IJssel zijn door de vorst niet bevaarbaar. Op de Rijn, de Waal en de Merwede kunnen schepen nog wel vooruit komen. In de IJssel bij Kampen hebben zich twee ijsproppen gevormd die het water opstuwen.
Een daarvan ligt ter hoogte van de nieuwe brug ten zuiden van Kampen. De klont is ontstaan doordat zich op de bodem van de rivier brokken ijs hebben gevormd die zijn komen bovendrijven. Aan de oppervlakte klonteren zij samen met ijsschotsen op de rivier.
De prop ijs belemmert de stroming, waardoor het water stijgt. Sinds afgelopen vrijdag is het waterpeil bij Zwolle een meter gestegen. Volgens Rijkswaterstaat in Arnhem is er geen overstromingsgevaar. 'Wij denken dat het probleem zichzelf oplost', aldus Rijkswaterstaatmedewerker J. Koolwijk.
'Door de stroming wordt de onderkant van de ijsberg steeds gladder, waardoor het water er gemakkelijker langs stroomt. Bovendien neemt de temperatuur van het water weer toe. Dat is gunstig.' Vorige week zakte de temperatuur van het IJsselwater onder het vriespunt. Maandag was de watertemperatuur alweer iets boven nul. De waterstand stijgt nog wel, maar langzamer dan voorheen.
Rijkswaterstaat heeft overwogen om met een ijsbreker de klont weg te werken. Maar de kans is aanwezig dat dat averechts werkt, aldus Koolwijk. 'Door te breken krijg je ruwere stukken, waardoor je de kans loopt dat je de stroming belemmert.'
Tegen een tweede ijsprop, tussen Kampen en het Ketelmeer, zijn afgelopen vrijdag twee ijsbrekers ingezet om de waterstroom weer vrij te maken. Het waterpeil in Kampen is met een halve meter gestegen.
Door de problemen met het ijs geldt een vaarverbod op de IJssel tussen Zwolle en het Keteldiep. Ook de Maas is nauwelijks bevaarbaar. De Bergse Maas tussen Geertruidenberg en Hedel is zo goed als dichtgevroren. Schepen kunnen er alleen nog door in konvooi, voorafgegaan door een ijsbreker.
De Maas in Limburg is niet bevroren, aldus Rijkswaterstaat in Maastricht. Scheepvaartverkeer is echter vrijwel onmogelijk omdat alle stuwen zijn opengezet om het ijs te laten wegdrijven. Daardoor is het waterpeil zo gezakt dat schepen er nauwelijks nog kunnen varen.
Op de Hollandse IJssel tussen Krimpen aan den IJssel en Gouda is de vaargeul dichtgevroren. Varen is alleen nog mogelijk in konvooi, voorafgegaan door een ijsbreker.
In het Hollands Diep tussen de Volkerak-sluizen en de Moerdijkbrug varen constant ijsbrekers heen en weer om de vaargeul bevaarbaar te houden. In de Waal, de Rijn en de Merwede ligt wel drijfijs, maar daarvan ondervindt het scheepvaartverkeer geen hinder.

Foto
	De bevroren IJssel bij Kampen. FOTO WIM RUIGROK - DE VOLKSKRANT

