	PERSOONLIJK
	De Antoni van Leeuwenhoekprijs 1996, groot 12.500 gulden, is uitgereikt aan dr. L. VAN WARMERDAM (27) voor zijn onderzoek naar de farmacologie van geneesmiddelen tegen kanker. Van Warmerdam ontwikkelde 'chemotherapie op maat'. Daardoor is het mogelijk het succes van de behandeling te vergroten en de bijwerkingen te verkleinen.
Uit zijn onderzoek blijkt dat patiënten met een snel werkende nier meer nodig hebben van een antikankermiddel dan iemand met een langzaam werkende nier. Om de nierfunctie vast te stellen zijn vaak vijftien tot twintig bloedafnames nodig. Van Warmerdam heeft modellen ontwikkeld waardoor dat tot één à twee afnames kan worden beperkt.
De prijswinnaar promoveerde een half jaar na zijn doctoraal. Binnenkort doet hij zijn artsexamen.

