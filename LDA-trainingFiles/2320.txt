	Dunning ziet te veel detailwerk in Tweede-Kamerfractie PvdA 'Liever generalisten dan specialisten'
	
Van onze verslaggever
Jan Hoedeman
 ABCOUDE
Prof. A.J. Dunning (66) verzucht: 'De ideale Tweede-Kamerfractie van de PvdA valt niet samen te stellen. Ze moeten roodharig zijn, Fries spreken, vrouwelijk zijn en voortkomen uit een minderheid. Ach, de man die voor het eerst een giraffe zag, zei ook: ''Dat beest bestaat niet''.'
De speurtocht van Dunning en de zijnen om tot een goede kandidatenlijst voor de Tweede-Kamerverkiezingen te komen was toch niet zinloos. De cardioloog was in het vroege voorjaar twee weken te gast bij de zittende fractie om een beeld te krijgen. Hij viel van de ene verbazing in de andere.
'Het gaat om 37 individualistisch opererende kamerleden die hun territorium heftig afperken. Die mensen moeten ook nog samenwerken en zien dat ze een gezamenlijk politiek ideaal vertegenwoordigen. Ze moeten wachten, zwijgen, maar vooral een geweldig incasseringsvermogen hebben. Dat is een aspect dat op een gegeven moment sommigen niet zo geschikt maakt.'
Dunning smaakte het genoegen een aantal commissievergaderingen mogen bijwonen. 'Ik ben verbijsterd over het niveau van kamerleden en hun detaillisme. Ik heb een hele middag bijgewoond waar werd gezanikt over kunstgebitten. Mensen die dat niet kunnen betalen, hebben meestal ook andere betalingsmoeilijkheden. Maar die bredere kijk ontbreekt.
'We moeten niet uitsluitend mensen hebben die alles weten van het bijzonder kleuteronderwijs voor gehandicapten. Soms gaat dat heel ver. Het heeft te maken met het feit dat veel PvdA-kamerleden voortkomen uit de ambtenarij. Dan wordt de neiging sterker de vierde macht te schaduwen, in plaats van de regering te controleren. Ik wil meer generalisten dan specialisten.'
Bewondering koestert Dunning voor de oude rotten in het vak, die weten hoe de procedures lopen, die de weg kennen op de ministeries. Hij noemt Duivesteijn, die de volkshuisvesting weer op de politieke agenda kreeg. En Van Zijl, die voorstellen deed over de toekomst van de AOW. 'Daar zitten er aardig wat van in de Kamer. Toch worden ze gezien als grijze muizen.'
In oktober presenteert de commissie haar werk. Er wordt naar gestreefd 'het aantal mannen en vrouwen in evenwicht te krijgen'. Het is Dunning moeilijk gebleken geschikte vrouwen te krijgen. 'Misschien zijn ze praktischer dan mannen en willen ze op lokaal niveau tastbaarder politiek bedrijven.'
Vantevoren raadpleegde Dunning partijvoorzitter Adelmund en fractievoorzitter Wallage. De richtlijnen pasten niet naadloos op elkaar. 'Adelmund heeft me gezegd dat we niet moeten vervallen in het oude stramien van voor 1994. Ze vindt dat het proces om aansprekender mensen te krijgen, ingezet onder Rottenberg, moet worden voortgezet.
'Wallage zei me: ''Luister, ik heb hier ook werk te doen, ik heb kamerleden nodig die het handwerk verstaan en niet alleen maar mediamiek, leuk en vernieuwend zijn''. Hij vindt dat de PvdA als grootste fractie haar controlerende taak kan waarmaken als continuteit en ervaring zijn gewaarborgd.'
De commissie heeft de zittende fractie langs een speciaal daarvoor ontwikkelde 'maatlat' heeft gelegd. Kandidaten zijn getoetst op helderheid, samenwerkingsvermogen, overtuigingskracht, politieke of bestuurlijke ervaring.
In de beoordeling viel de zittende fractie uiteen in drie groepen. 'De A-categorie van mensen die we echt graag in de fractie willen hebben. De B-categorie van kamerleden die uitruilbaar zijn tegen even goede of betere buitenstaanders. En dan heb je de C-kandidaten die niet op de lijst voorkomen.'
Een meerderheid van de zittende fractie kan gerust zijn: die vallen in de A-categorie. Dunning: 'Je zou willen dat ze beter luisterden, pregnanter formuleerden of een grotere maatschappelijke binding hadden, maar ze voldoen.'
De B-categorie gaat het moeilijker krijgen, want die moet het opnemen tegen nieuwelingen met een grotere persoonlijkheid of meer kwaliteit. 'De echte afruil tussen de B-kamerleden en de nieuwe moet nog plaatsvinden.
'Van de eerste zestig namen op de lijst zullen er dertig nieuw zijn, misschien wel meer', zegt Dunning. 'Zeven, acht kamerleden gaan uit zichzelf weg. We vervangen er een stuk of vier. Dat zijn er twaalf. Na de kabinetsformatie schuift er een tiental door naar het kabinet. Dus aan de staart van de lijst moet je ook voldoende goeie nieuwelingen hebben.'
Op de beleidsterreinen onderwijs en buitenlandse zaken is versterking nodig, vindt de commissie. Toen Van Traa als voorzitter van de IRT-enqute wegviel, had de PvdA geen duidelijk buitenland-gezicht.
'Als de onderwijsspecialisten een meevaller van een miljard zouden mogen verdelen, dan ontbreekt het aan de generalistische visie te zeggen: en dat stoppen we daarin.'
De zwakste punten van de fractie, volgens Dunning: 'Sommige PvdA-kamerleden hebben hebben een overtrokken idee van wat het effect is van een maatregel die wordt aangenomen. Ze realiseren zich vaak niet hoe ver Den Haag afstaat van de maakbare werkelijkheid.
'Het gros van de kamerleden is Filistijn. Ze lezen zelden een boek, gaan vrijwel niet naar een concert of toneelstuk. Het is me opgevallen hoe weinig dat gebeurt. Iemand als VVD-leider Bolkestein geldt in de Tweede Kamer als een reusachige intellectueel, omdat hij wel eens een boek leest.'

Foto
	Prof. A. J. Dunning FOTO ARENDA OOMEN

