	Weinig aria, wel romantiek in symfonie van Bizet
	Bizet e.a., het Concertgebouworkest o.l.v. Rozdjestvenski. Amsterdam, Concertgebouw, 12 december. Radio 4: 27 december.
Als het Concertgebouworkest een assistent-dirigent had gehad, dan was het misschien nog meegevallen, maar het orkest heeft de functie van helper en inzeper lang geleden afgeschaft. Het bleek zich in de afgelopen week danig te wreken.
De Russische dirigent Gennadi Rozdjestvenski benutte minder dan de helft van de geplande repetitietijd met het Concertgebouworkest. Hij stuurde het orkest halverwege de tweede repetitie naar huis en voor de derde repetitie meldde hij zich ziek. Het gebrek aan voorbereiding was merkbaar. Het orkest speelde vrijdag lang niet op het niveau dat we gewend zijn.
Vooral in het Haydneske derde deel en de opgewekte finale van de Symfonie in C van Bizet ging veel mis. Blazers waren onzeker, inzetten waren vaak ongelijk en de paukenist speelde te hard. Juist in de kristalheldere, strakke vorm van deze symfonie vallen dit soort oneffenheden extra op. Compensatie bood Rozdjestvenski alleen in het tweede deel, waarin hij spanning opriep door het peinzende koraal en de bijborende fuga langzamer te spelen dan gebruikelijk. De uitgesponnen melodie kreeg hierdoor meer het karakter van een thema in een Duits-romantische symfonie, en had weinig van de aria die er eveneens uit te halen valt.
Het zat er in maar het kwam er niet uit; dat probleem was ook aanwezig in het Derde Vioolconcert van Saint-Sans. Bewonderenswaardig, hoe de solist Augustin Dumay, ondanks gebrekkig samenspel met het orkest, zijn eigen weg ging.
Hij gaf met gave techniek relif aan de sfeerwisselingen binnen de delen. Dumay's viooltoon had in de laagte echter te weinig brille om zich te profileren tegenover het strijkorkest in de dialogen van het derde deel.
Met ander repertoire had Rozdjestvenski in een noodsituatie als deze waarschijnlijk meer op zijn muzikale reflexen kunnen vertrouwen. Hij is meer een man voor meerlagige betekenissen in het werk van Goebajdoelina, Schnittke, Schnberg en Berg. Of voor exuberantie en theatereffekten, zoals in het ballet Bacchus et Ariane uit 1930 van Albert Roussel.
Dit werk klonk na de pauze, in tweentwintig kleurrijke taferelen. Het was niet verwonderlijk dat Rozdjestvenski, die ooit bijna twintig jaar lang balletten en opera's leidde in het Bolsjoj Theater, het Concertgebouworkest hier veel beter in de hand had. Ineens was daar weer de beroemde samenklank. Alles stond op zijn plaats, en vooral de trompetten waren prachtig toen Ariane op het punt stond zich van de rotsen te werpen.
Rozdjestvenski heeft een even charismatische als intrigerende stijl van dirigeren. Zijn uitstraling maakt je bij voorbaat vergevingsgezind. Maar of de leden van het Concertgebouworkest daar net zo over denken, is de vraag.
Michael van Eekeren

