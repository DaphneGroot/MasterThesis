	Automatenindustrie schat kosten euro op 130 miljoen gulden
	Van onze verslaggever
AMSTERDAM
De invoering van de euromunt in 2002 leidt tot financieel nadeel bij de uitbaters van voedsel- en drankenautomaten. De Vida, de branchevereniging voor de verkoopautomatenindustrie, schat dat de ombouw van de apparatuur minstens 130 miljoen gulden kost. Wie dit bedrag moet opbrengen, is nog onduidelijk.
In Nederland zijn ongeveer honderduizend verkoopapparaten met een muntsorteerder. Al deze voedsel- en drankenautomaten moeten geschikt worden gemaakt voor de euro. Ook lijden de beheerders van de machines omzetverlies, omdat de apparatuur tijdelijk buiten gebruik is wegens vervanging van de muntsorteerder.
De VIDA vindt dat deze enorme operatie kostenneutraal behoort te gebeuren. Het doorberekenen aan de consument zou verlies aan klandizie kunnen betekenen. Als de kosten worden afgewenteld op de eigenaren van de machines kunnen vooral kleinere bedrijven in financiÃ«le problemen raken, waarschuwt de branche-organisatie alvast.
De automatenindustrie krijgt in 2002 een half jaar de tijd de machines om te bouwen. In de zes maanden van dat jaar gelden namelijk zowel de euro als de gulden als wettig betaalmiddel. Volgens de Vida en haar Europese zusterorganisaties is deze periode hard nodig om de nieuwe muntsorteerders in de apparatuur te plaatsen. Inkorting van de periode acht de organisatie ongewenst. Invoering van de euro en afschaffing van de gulden van de ene op de andere dag, stelt de automatenbranche helemaal voor onoverkomenlijke problemen. De banken zijn wel voorstander van een dergelijke 'big bang'.
In de tussenfase willen de automateneigenaren niet worden verplicht zowel de euro als de gulden als betaalmiddel te accepteren. Dat zou namelijk inhouden dat de machines alsnog in een klap geschikt moeten worden gemaakt om beide munten te aanvaarden. De Vida dringt aan op vrijstelling van deze bepaling.
Een andere wens is dat de euromunten in de verste verte niet op de bestaande munten mogen lijken. Dit is om fraude tot een minimum te beperken. Vooral de duurdere munten, die van 1 en 2 euro, moeten uniek zijn, zowel wat diameter, dikte als materiaalsoort betreft.
Overigens is de euro niet de enige kopzorg van de automatenbranche. De bedrijfstak is ook in overleg met de banken, die de verkoopmachines geschikt willen maken voor betaling met de chipknip en de chipper.

