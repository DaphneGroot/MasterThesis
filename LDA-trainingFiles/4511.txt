	Een courantier met visie
	Een 'persbaron' wil Gerard Mulder de oprichter van Het Parool en Perscombinatie, Wim van Norden, niet noemen. Dat doet te veel aan havenbaronnen en staalbaronnen denken, 'wrede mannen (. . .), meedogenloos en rusteloos jagend op macht en geld'. Hij noemt hem liever 'courantier', een deftig woord voor directeur, met dit verschil dat een courantier 'aanzienlijk meer in huis (moet) hebben dan een gewone krantendirecteur': 'Een courantier is per definitie visionair. Zijn visioen bestaat uit een allesomvattend inzicht in de wisselwerking tussen de samenleving en de dagbladpers.' En visie kan Van Norden niet worden ontzegd.
Mulder, mede-auteur van boeken over de geschiedenis van Het Vrije Volk en Het Parool en een biografie van H.M. van Randwijk, deinst er niet voor terug Van Norden uit te roepen tot 'Nederlands belangrijkste courantier van de twintigste eeuw'. Hij doet dit in Wim van Norden - Portret van een courantier (Meulenhoff;  26,90), dat de Parool-gemeenschap speciaal liet maken ter gelegenheid van Van Nordens tachtigste verjaardag half juni. Die uitspraak doet vermoeden dat hij niet helemaal heeft kunnen ontsnappen aan dat deel van zijn opdracht waarin werd gezegd dat het geen ophemelend portret mocht worden, maar dit weer doet geen recht aan het feit dat hij er wel degelijk in is geslaagd zijn onderwerp uit te tillen boven het particuliere karakter en een serieuze bijdrage aan de Nederlandse persgeschiedenis heeft geleverd.
Van Norden, geboren in Gouda, sloot zich al snel na het uitbreken van de Tweede Wereldoorlog aan bij een verzetsgroep die een illegale nieuwsbrief (Nieuwsbrief van Pieter 't Hoen) verspreidde, waaruit begin 1941 Het Parool voortkwam. Zijn belangrijkste betekenis is geweest dat hij met anderen (Jan Meijer, Frans Goedhart, Simon Carmiggelt, Gerrit Jan van Heuven Goedhart onder anderen) Het Parool smeedde tot een van de belangrijkste verzetsbladen en na de oorlog aan de wieg stond van een succesvolle opmars van Het Parool als invloedrijk landelijk dagblad. In 1968 legde hij de grondslag voor Perscombinatie, een gedurfde combinatie van Het Parool en de Volkskrant, in 1975 aangevuld met Trouw.
Mulder schetst Van Norden als een man die weliswaar op uitgeversniveau decennialang met visie zijn stempel op de dagbladwereld drukte, maar in het menselijk verkeer vaak stug en weinig toeschietelijk opereerde. Bij Perscombinatie slaagde hij er niet in 'het imago van een wijze vader' te creren. 'Dat zelfs de gemoedelijke, levensblije Brabander Jan van der Pluijm, de hoofdredacteur van de Volkskrant, om Van Norden uitzinnig van woede kon worden, wijst al in die richting.' Maar bewondering overheerst in zijn portret. Van Norden werd bij zijn afscheid als hoofddirecteur in 1979 geroemd als idealistisch voorvechter van 'een personderneming die een pluriforme pers op werkelijk democratische grondslag gestalte geeft'.
Han van Gessel

