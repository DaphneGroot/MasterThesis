Henk Westbroek.
Hendrik Otto (Henk) Westbroek (Zuilen, 27 februari 1952) is een Nederlands zanger, liedjesschrijver, muziekproducent, radio- en televisiepresentator en politicus. Hij is tevens vicevoorzitter in het bestuur van Stemra.
Biografie.
Westbroek volgde de hbs, studeerde af in de sociologie en werkte in de jaren 70 als socioloog bij het Nederlands Instituut voor Sociaal Seksuologisch Onderzoek (NISSO). In 1981 werd hij radiopresentator, onder meer van Vara's Vuurwerk, een wekelijks uurtje hardrock en heavy metal, soms samen met zijn 'baas' Marcel van Dam. Daarnaast had hij in de jaren '80 hits met "In 't leven", "Gijzelaar", "België" en "Vriendschap" met de band Het Goede Doel. Samen met de andere zanger van het goede doel, Henk Temming, vormde hij een gelegenheidsproject Henk en Henk met als enige wapenfeit de hitsingle "Sinterklaas, wie kent hem niet". In 1987 schreef hij samen met Temming Toveren voor Herman van Veen.
Na meningsverschillen met Temming stopte Westbroek in 1991 met Het Goede Doel en startte een solocarrière met hits als "Waar ze loopt te wandelen" en "Zelfs je naam is mooi". Ook schreef hij liedjes voor Kinderen voor Kinderen. In 2001 kwam Het Goede Doel bij elkaar voor een reünie en sinds 2008 treden ze weer regelmatig op.
Westbroek presenteerde vanaf maandag 5 oktober 1992 tot en met donderdag 28 augustus 2003 van maandag tot en met donderdag tussen twaalf en twee het radioprogramma "Denk aan Henk" voor de VARA op Radio 3, later 3FM. In 1994 werd hij mede-eigenaar van het café Stairway to Heaven.
Sinds 2002 is Westbroek programmamaker bij Regio TV Utrecht de regionale zender van Utrecht, waarvoor hij onder andere het programma "Westbroek!" presenteert, en trok hij door het land met een theaterprogramma.
Eind 2003 richtte Westbroek Sprekersplatform op. Het betreft een organisatie die bemiddelt in (bekende) sprekers, dagvoorzitters, discussieleiders en presentatoren voor zakelijke bijeenkomsten en congressen.
Sinds augustus 2004 werkte hij als diskjockey bij Yorin FM, de programmanaam "Denk als Henk". Zijn contract met Yorin FM liep eind maart 2006 af en werd door SBS broadcasting, dat Yorin FM kocht van RTL group, niet verlengd.
Hij presenteert van maandag tot en met woensdag het radioprogramma "De muziek van Henk Westbroek" en in de woensdagochtend het programma de "Henkcyclopedie" op KX Radio. In 2007 en 2008 schreef hij een column voor het dagblad De Pers.
In 2009 nam Westbroek deel aan het programma De beste zangers van Nederland. In 2010 nam Westbroek deel aan het tweede seizoen van het EO programma De Mattheus Masterclass waarin niet-klassiek geschoolde artiesten een deel van Bachs Matthäuspassion uitvoeren in de St. Vituskerk in Hilversum.
In het ochtend radioprogramma JENSEN! bij Radio Veronica had hij een vaste column. Vanaf 22 oktober 2010 was Westbroek samen met Erwin Peters de vaste vervanger van Robert Jensen en Jan Paparazzi en sinds 4 februari 2011 van Patrick Kicken. Sinds 2010 schrijft Henk Westbroek een column in het gratis blad "De Oud-Utrechter".
Op 2 juni 2014 verschijnt onder de naam Martin Groenewold & De Kopgroep de cd-single en download "Alleen Maar Winnaars". Hierop zingen ook Henk Westbroek, Henk Temming en Peter Groot Kormelink mee. De opbrengst van "Alleen Maar Winnaars" gaat volledig naar de stichting KiKa en Fiets voor een Huis.
Politieke activiteiten.
Voor de gemeenteraadsverkiezingen in 1998 was hij lijsttrekker voor Leefbaar Utrecht. De partij haalde negen zetels en kwam daarmee als de grote winnaar uit de bus. In dat jaar was hij ook lijstduwer van de De Groenen. In 1999 was Westbroek een van de oprichters van de landelijke politieke partij Leefbaar Nederland. Hij sprak zich uit als republikein. Toen hij, ondanks eerder gemaakte afspraken, politieke uitspraken deed in zijn programma "Denk aan Henk" en hij aankondigde zich actief te zullen inzetten voor de campagne van Leefbaar Nederland, stelde de VARA hem tot na de verkiezingen van 15 mei 2002 op non-actief.
Naar aanleiding van het veranderde politieke klimaat waarin politici steeds vaker worden bedreigd, staakte Westbroek op 3 juni 2002 zijn politieke loopbaan. Zelf werd hij ook bedreigd, met name op 7 mei 2002. Voor het niet-bindende burgemeestersreferendum voor de gemeente Utrecht op 10 oktober 2007 stelde Westbroek zich kandidaat. In 2013 solliciteerde Westbroek opnieuw naar de functie.
