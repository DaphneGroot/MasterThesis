	IJdeltuit en showfiguur LEERRIJKE BIOGRAFIE VAN ENGELSE KONING RICHARD II
	EEN UITZONDERLIJK narcistische, maar verder middelmatige man, die zich bijna God waande. Daar kon het niet goed mee aflopen. De Engelse koning Richard II was nog maar 33 toen hij in 1400 werd vermoord. Enige maanden eerder was van deze laatste Plantagenet de troon afgepakt door de eerste Lancaster, Henry IV. In de vijftiende eeuw zouden de 'Rozenoorlogen' tussen rivaliserende troonpretendenten Engeland langdurig teisteren.
De voorlaatste integrale biografie van Richard II verscheen 56 jaar geleden en was smalend en neerbuigend. Nigel Saul, die middeleeuwse geschiedenis doceert aan de Londense universiteit, heeft nu een grondige, objectieve en meer 'begrijpende' levenbeschrijving gemaakt. Geholpen door een fabuleuze kennis van de veertiende eeuw, waarover hij in de jaren tachtig twee fikse geschiedwerken schreef.
Een 'radicale herinterpretatie' van deze tragische figuur, zoals de flap belooft, is de biografie niet geworden. Richard II was volgens Saul 'assertief' en doelbewust in zijn pogingen zijn luister en macht te vergroten. Maar hij mislukte grondig als machtspoliticus en als charismatisch leider. Juist de man die probeerde een wel zeer vroege zonnekoning te zijn, kreeg drie zware revoltes naar zijn hoofd en wist steeds weer achting en sympathie bij adel en volk te verspelen.
Eigenlijk is Richard II veel meer dan een biografie. Over het dagelijks leven van deze koning is niet al te veel bekend en Saul psychologiseert niet verder dan zijn bronnen toelaten. Maar het boek biedt vooral ook een indrukwekkend overzicht van het Engelse en continentaal-Europese sociale, religieuze, militaire en politieke leven in het laatste kwart van de veertiende eeuw.
Liefhebbers kunnen er verhelderende stukken in vinden over de subtiele diplomatie in de Honderdjarige Orlog (tussen Engeland en Frankrijk), over het beginnende pauselijk schisma (Rome versus Avignon) en de Gentse opstanden tegen de Frans/Bourgondische overheersing, die de wolhandel met Engeland benadeelde. Een mooi en rijk boek maar heavy, dus niet voor luie lezers.
Richard II werd in 1377 (als 10-jarige) al koning, nadat eerst zijn vader, de geduchte Black Prince, was overleden en daarna diens vader Edward III. Opvallend is hoe vaak militaire ondernemingen door gebrek aan geld en schepen en vooral door beroerde organisatie mislukten. De boeren moesten erg veel geld opbrengen voor al die ongelukkige expedities, terwijl de adel hen politiek kort hield. Toen er gebrek aan pachters was na de pestepidemie, werd bij wet loonsverhoging voor te schaars landvolk voorkomen. De adel probeerde zelfs onderwijs aan kinderen van horigen en lijfeigenen te verbieden.
In 1381 woedde de Boerenopstand, de grootste van de Middeleeuwen. De rebellen namen onder leiding van Wat Tyler Londen in en vermoordden nogal wat gehate toplieden. De 14-jarige Henry Bolingbroke (later Henry IV) ontsnapte ternauwernood. Zijn leeftijdgenoot koning Richard onderhandelde tweemaal met een steeds aanmatigender Wat Tyler en deed enorme concessies. Maar Tyler werd na het tweede gesprek door een hoveling dodelijk verwond, waarna de opstand ineenzakte en van alle beloften niets meer terechtkwam. Richard zou zijn hele verdere leven strikte gehoorzaamheid van zijn onderdanen eisen.
In de jaren tachtig vormde hij zijn eigen, corrupte hofkliek en hij verzuimde zijn machtsbasis bij de hogere adel te onderhouden. Zijn gunsten (land en titels) gingen te veel naar vrienden en tastten de regionale macht van de adel aan. In 1388 werd Richard ('huilerig en verward', aldus Saul) in een soort paleisrevolutie onder leiding van zijn jongste oom Gloucester onmondig verklaard, terwijl zijn naaste vrienden, tevens ambtsbekleders, naar het schavot gingen. Wegens 'verraad', toen de vaste beschuldiging tegen iemand die andere politieke oogmerken had.
Een gelouterde Richard kreeg wonderlijk snel de macht terug. Pas geleidelijk wist hij de hoge adel terug te dringen, ook dankzij landurige wapenstilstanden met Frankrijk. Zonder oorlog speelde de militaire kaste met zijn riddercultuur een kleinere rol. De aandacht ging nu uit naar de koning zelf, die een steeds fraaier hof opbouwde en zich steeds vaker als een godgezondene liet afbeelden.
In de beschrijving van Richard als ijdeltuit en showfiguur is Saul op zijn best. De jonge koning - een mooie, ietwat vrouwelijk uitziende man - was dapper en een groot jager. Maar anders dan zijn vader en grootvader was hij bepaald geen krijgsheld die met zuipende kameraden rond het haardvuur over veldslagen bralt. Richard wilde een koning des vredes zijn, een staatsman-filosoof met een verfijnd hof, een paleis vol boeken en kunst, waar voor het eerst bestek en zakdoeken werden gebruikt.
Maar ook intellectueel was deze koning middelmatig en in religieus opzicht simpel-orthodox. De vredeskoning zaaide door zijn geforceerde centralisatie van bestuur en zijn vriendjespolitiek steeds tweedracht en bitterheid. Hij maakte een cultus van zichzelf en zijn verheven koningschap. Bij de herdenking van zijn kroning (driemaal per jaar!) placht hij met alle regalia op een hoge troon te pronken. Wie hij doordringend aankeek, moest knielen. Het ceremonieel, de vorm, was alles, maar er zat weinig vent in.
Richard begreep niet dat hij allerminst bemind werd. In 1397 kreeg zijn ijdelheid te zeer de overhand (al ontkent Saul dat hij gek werd). Hij liet oom Gloucester alsnog executeren en behandelde een gierende ruzie tussen neef Henry Bolingbroke (Lancaster) en Norfolk eigenaardig. De koning onderbrak wat 'het duel van de eeuw' zou worden en verbande beiden. Dat was tegenover de losjes beschuldigde Henry al rijkelijk onrechtvaardig, maar het werd erger toen hij deze neef helemaal onterfde na het overlijden van diens vader John of Gaunt. Henry vluchtte naar Parijs, maar kwam een jaar later met een legertje terug, toen Richard in Ierland was.
Henry Lancasters terugkeer werd een complete zegetocht, omdat Richard zich bij adel en bevolking zeer impopulair had gemaakt. De belastingen bleven hoog, ook zonder oorlog, en des konings lokale rabauwen (met het beruchte witte hert als embleem) misdroegen zich steeds vrijelijker. De meeste troepen liepen in 1399 over naar Henry. Evenals ten slotte Richards plaatsvervanger oom York. De norse man die bij Shakespeare (King Richard II) Henry Lancasters begroeting 'My gracious uncle' afwees met: 'Grace me no grace, nor uncle me no uncle, I am no traitor's uncle.'
Vermoedelijk kreeg de Lancasterse rebel pas na zijn verrassende zegetocht trek in het koningschap. Hij dwong een tegenspartelende Richard tot aftreden en zette hem gevangen in het sombere fort Pontrefact. Bij Shakespeare is de ex-koning wijs en welsprekend, maar in werkelijkheid moet hij een boze en bange man zijn geweest. Na een mislukt opstandje van enkele onberaden aanhangers werd aan het Lancasterse hof besloten dat een levende Richard te gevaarlijk was (zoals ruim vijf eeuw later de Romanovs voor de sovjet-revolutionairen).
Shakespeare laat Richard II doorsteken door ene Exton, die Henry IV het lijk komt offreren met de tekst: 'Grote koning, in deze doodskist breng ik u uw begraven angst.' Henry, vol gewetenswroeging: 'Exton, I thank thee not.' In de echte historie is Exton een onbekende. Volgens de (zelden betrouwbare) pro-Lancasterse schrijvers stierf Richard II aan een soort hongerstaking, terwijl bij andere auteurs van gewoon dood laten hongeren sprake is. Vaststaat dat Henry IV zich als koning zeer onzeker bleef voelen en dat ondanks de successen van zoon Henry V het koningschap nog lang een bron van twist en grote ellende zou zijn. Saul maakt duidelijk dat Richard II te zwak was om in een nog ruwe feodale tijd een absolute vorst in Renaissance-stijl te spelen. De tijd was daarvoor ook nog niet rijp. Deze biografie is een voortreffelijk middel om veel meer van de late Europese Middeleeuwen te begrijpen.
Jan Joost Lindner
Nigel Saul: Richard II.
Yale University Press, 514 pagina's, ÂŸ 91,25.
ISBN 0 300 07003 9.

Foto
	Richard II, omstreeks 1395.ILLUSTRATIE UIT 'RICHARD II'

