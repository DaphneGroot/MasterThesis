Eems.
De Eems (Duits: "Ems") is een rivier die stroomt door het noordwesten van Duitsland en bij haar monding via de Dollard en Westereems aan het noordoosten van Nederland grenst.
Zij loopt door de deelstaten Noordrijn-Westfalen en Nedersaksen (Eemsland).
Zij ontspringt in de Senne (bij het Teutoburger Wald in Duitsland, nabij Bielefeld) en mondt via de Dollard en de Waddenzee uit in de Noordzee. In de Waddenzee loopt de Eems over het wad als Westereems tussen de eilanden Rottumeroog en Borkum door; het zeegat aan de andere zijde van Borkum, tussen dit eiland en Juist heet Oostereems.
De Eems is 371 kilometer lang, waarvan 238 kilometer bevaarbaar zijn.
Het Eems-Jadekanaal, dat bij Emden begint, verbindt de Eems met de Jade.
Het Dortmund-Eemskanaal loopt voor een groot deel parallel aan de Eems.
Een van de zijriviertjes is de Hase. Deze ontspringt in het Teutoburger Woud en splitst zich bij een bifurcatie in de Else, die naar de Wezer loopt, en de eigenlijke Hase die bij Meppen in de Eems uitmondt.
Steden aan de Eems zijn: Telgte, Greven, Emsdetten, Rheine, Lingen, Meppen, Haren, Lathen, Papenburg (met de Meyer Werft), Leer, Emden en Delfzijl. Tussen Leer en Emden bevindt zich de Eemskering.
De gemeente Eemsmond ontleent haar naam aan de ligging aan de monding van de rivier.
Sport en recreatie.
Ter hoogte van Rheine loopt de Eems een klein stukje parallel met de Europese wandelroute E11. Tussen Weener en Leer loopt de Europese Wandelroute E9.
