	Een charmeur die zelfs de engelen in de hemel vertederde; Rudolph Valentino: een carrière van nog geen zeven jaar die blijft fascineren
	TOEN HIJ IN december 1913 met duizenden andere landverhuizers uit Italië arriveerde op Ellis Island bij New York, onderscheidde hij zich in niets van zijn lotgenoten. Zijn familie had hem een paar duizend dollars meegegeven om de eerste weken te kunnen overleven in de nieuwe wereld. Het gebaar was uit wanhoop geboren. In eigen land wilde hij niet deugen. Tot schande van zijn keurige familie was hij van de militaire academie van Taranto gestuurd.
Vanaf zijn aankomst in zijn tweede vaderland is bijna alles wat volgt interpretatie en speculatie. Rudolph Valentino zou als tuinman hebben gezwoegd op Long Island, als beroepsdanser hebben gewerkt in hotels. In San Francisco zou hij hebben gefigureerd in shows. Vandaar belandde hij, 22 jaar oud, in Hollywood, waar de opbloeiende film dringend verlegen zat om personeel, zowel voor als achter de camera. Dankzij zijn knappe uiterlijk kreeg hij onbeduidende rolletjes als bandiet en danser. Vaak droeg hij in die dagen een snorretje, maar om zijn Italiaanse afkomst te verdonkeremanen bestookte hij de studio's ook met foto's waarop hij zich had vermomd als indiaan.
Na een opvallende rol als schurk in Eyes of you bezorgde scenarioschrijfster June Mathis hem in 1921 de hoofdrol in The four horsemen of the Apocalypse, naar de gelijknamige bestseller van Vincente Blasco-Ibanez. Een ster was geboren. Hoe het Rudolph Valentino daarna verging valt de gehele maand januari te constateren in het Nederlandse Filmmuseum, dat een retrospectief wijdt aan de charmeur die volgens sommigen zelfs de engelen in de hemel zou hebben vertederd.
Hij geldt dan wel als de grote minnaar van het witte doek, maar weinigen kennen de twintig films die bewaard zijn gebleven van Valentino. Het filmfestival van Berlijn organiseerde in 1979 een uitgebreid retrospectief, daarna bleef het stil. Maar tot op de dag van vandaag is hij - sterker dan tijdgenoten als Fairbanks, Pickford, Gish en misschien zelfs Garbo - een bron van inspiratie, van fascinatie gebleven.
Het Filmmuseum vertoont ook Taxi dancer, een korte film van Caroline Strubbe naar een idee van de Belgen Jan en Gilbert Dalemans, die in hun collages en installaties de verloren periode van de stomme film cultiveren. Hoofdpersoon in Taxi dancer is een liftjongen die zich inbeeldt dat hij Valentino is. Een oudoom van de gebroeders Dalemans zou zelfmoord hebben gepleegd op zijn met Valentino-foto's beplakte zolderkamer in Parijs toen hij hoorde dat zijn idool was gestorven.
Het belangrijkste feit in Valentino's carrière is inderdaad geen film, maar zijn dood op 31-jarige leeftijd, op het toppunt van zijn betovering. Toen begon de mythe. Hij stierf op 23 augustus 1926 om 12.10 uur en meteen na de bekendmaking van zijn overlijden staken geruchten de kop op. Valentino, die op het doek figureerde als grote versierder maar buiten de set allesbehalve een playboy was, zou zijn vergiftigd, vermalen glas in zijn eten hebben gekregen of zijn doodgeschoten door een jaloerse medeminnaar. De publiciteitsmachine voerde ook een Amerikaanse dokter ten tonele, die beweerde dat Valentino gestorven was 'aan een zenuwaandoening, veroorzaakt door bepaalde stralen van het licht waarbij filmopnamen worden gemaakt'. Van die geruchten bleek tenslotte niets waar, hij was overleden aan een maagbloeding.
Van de herdenking van Rodolpho Alfonzo Rafaelo Pierre Filibert Guglielmo di Valentino d'Antonguella tussen 24 en 30 augustus 1926 zijn beelden opgenomen in de documentaire The legend of Rudolph Valentino, die onderdeel is van het retrospectief. Op die miezerige, regenachtige dagen verzamelden zich bij de rouwkamers van de firma Campbell bij Broadway volgens schattingen ongeveer 80 duizend bewonderaars, voor het merendeel vrouwen. Onder hen Pola Negri, die de laatste jaren van zijn leven vaak met hem optrok. De documentaire bevat schitterende privé-opnamen van het stel. Negri was 'bij het vernemen der doodstijding' ingestort en werd 'door twee doktoren verpleegd'. Volgens sommige kranten wandelden in de rouwstoet negen gesluierde vrouwen. 'Wie zij waren en hoe zij heetten wist niemand, maar alle negen beweerden de echtgenote van Valentino te zijn'.
Op een bepaald ogenblik wilde een grote menigte de rouwkamer ('het eens zo mooie hoofd rustte op een wit satijnen kussen', meldde een ooggetuige) binnendringen, ruiten werden ingedrukt en de politie moest ingrijpen om de orde te herstellen. Een liedjesschrijver langs de route van de baar zou over de Casanova van de jaren twintig hebben gecomponeerd: There's a new star in heaven tonight.
De journalist van een Nederlandse krant schreef op 7 september 1926: 'New York is waarlijk geen plaats voor demonstraties van dit soort. De uitwerking van Valentino's dood op het volk is misschien begrijpelijk, maar daarom toch niet minder verbijsterend. Het spelletje van sprookjes-prinsen en -prinsessen wordt wel eens wat heel ver gedreven.'
De uitzonderlijke verering van een filmster die slechts zeven jaar straalde, wordt in de documentaire The legend of Rudolph Valentino nader verklaard:Valentino kwam als geroepen. Terwijl hun mannen in Europa aan het front van de Eerste Wereldoorlog lagen, veroverden de achtergebleven vrouwen meer en meer rechten. Ze schudden in snel tempo het Victoriaanse tijdperk van zich af, en waagden zich bijvoorbeeld in steeds kortere badkleding op het strand. De films van Valentino weerspiegelden hoe de wind uit een andere hoek was gaan waaien. Sommige vrouwen waren gaarne bereid zich inhun nieuw verworven vrijheid te laten temmen door een namaak-Arabier of een macho stierenvechter, zoals in Blood and sand (1922).
Je zou Valentino bijna het synoniem voor emancipatie kunnen noemen. Het klinkt tegenstrijdig, maar de vrouwen van die dagen hadden in hun emancipatie de vrijheid veroverd zich door een filmheld te laten verleiden. In zijn beste en laatste film, The son of the sheik (1926), voert Valentino als sheik Ahmed de vrouw die hem in zijn ogen heeft bedrogen (gespeeld door Vilma Banky) naar zijn tent, waar hij haar in zijn gespierde armen neemt. Terwijl hij zijn borst ontbloot en er met zijn vuisten op roffelt roept hij: 'Ik ben een slachtoffer dat je je zal herinneren, An eye for an eye - a hate for a hate.' Ze wil vluchten, maar Valentino kust haar plots hartstochtelijk. Dat was typisch Valentino. Hij was voor menigeen de poort naar Dromenland.
De Italiaanse Amerikaan symboliseerde toen al een paar jaar de all American boy. Zijn afkomst verloochende hij overigens niet geheel. Een van zijn gretig geciteerde uitspraken luidde: 'In mijn land zijn de mannen de baas en ik geloof dat vrouwen daar gelukkiger onder zijn.' In werkelijkheid was de 'Casanova van de twintigste eeuw' een gewillig slachtoffer van zijn tweede echtgenote, Natacha Rambova, de als Winnifred Shaunessy geboren stiefdochter van de zeep-en reukwerkenfabrikant en miljonair Richard Hudnut.
Ze ruïneerde bijna Valentino's loopbaan door zich voortdurend te bemoeien met zijn films. Direct na de voltrekking van het huwelijk met dit dollarprinsesje werd Valentino korte tijd opgesloten, omdat hij nog geen jaar bleek gescheiden van zijn eerste vrouw, Jean Acker. De kranten smulden. Als verzachtende omstandigheid werd aangevoerd dat Acker en Valentino nooit hun liefde hadden geconsumeerd. De droom van elke vrouw, 'het ideaal van de mannelijkheid', was waarschijnlijk impotent.
Wie hem nu ziet in het retrospectief wordt getroffen door zijn androgyne uitstraling. Een columnist van de Chicago Tribune vergeleek Valentino ooit met 'pink powder stuff', het roze poeder dat op het herentoilet van een dancing in Chicago werd verspreid. Valentino is minder een wandelende poederdoos dan deze en vele schrijvers ons hebben willen doen geloven. In gevechtsscènes zwiert hij soepel aan kroonluchters door het decor (The son of the sheik), en ook volgens de huidige mode is het een knappe man. Met zijn bakkebaarden die soms bijna tot zijn kin doorlopen lijkt Valentino niet zo ver weg in het verleden, sommige film- of popsterren van nu hebben veel van hem weg. Zijn schaduw valt hier en daar over de hedendaagse modefotografie. We kunnen Valentino dus weer bijna een hand geven.
Chaplin schreef in zijn autobiografie over Valentino: 'Er was in zijn acteren een nobele reserve, een verborgen tederheid.' Films als Blood and sand en The son of the sheik zijn niet erg meeslepend, weinig muzikaal om het zo maar eens te zeggen, en natuurlijk sterk gedateerd. Bij gebrek aan dialogen moesten acteurs de aandacht grijpen met gebaren en door het trekken van rare gezichten. Ook daarin had Valentino een eigen stijl. Om het onzegbare en onuitsprekelijke op de kijker over te brengen laat hij zijn aangezette wenkbrauwen trillen en verstrakt hij zijn dunne, bijgewerkte lippen.
Niet alle dramatiek is weggestopt in de partituur van Valentino's flonkerende blikken. Als hij in The eagle (1925) een op hol geslagen koets tot stilstand brengt en een mooie dame ontdekt, ontbloot hij plots een rij blinkende tanden. Rudolph Valentino glimlacht wel zó nadrukkelijk, dat er bijna barsten verschijnen in zijn opgeverfde zwoelheid.
Godzijdank is hij niet ingehaald door de geluidsfilm.
Rudolph Valentino, de stille verleider. Tot en met 29 januari een retrospectief en een tentoonstelling in het Nederlands Filmmuseum in Amsterdam.

Foto
	Valentino met Nita Naldi in 'Blood and sand' (1922). Linksonder in een publiciteitsfoto van Paramount, rechtsonder in 'The son of the sheik' (1926).

