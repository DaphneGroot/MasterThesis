Affligem.
Affligem is een gemeente in de Belgische provincie Vlaams-Brabant. De gemeente telt ruim 13.000 inwoners, die Affligemnaren worden genoemd. Grensgemeenten zijn: Aalst (noorden en westen), Denderleeuw (zuidwesten), Liedekerke (zuiden), Ternat (zuidoosten) en Asse (oosten).
Affligem weerklinkt bijna dagelijks op de radio als knelpunt waar de files op de A10/E40 Oostende-Brussel ontstaan. Affligem heeft een eigen afrit aan die snelweg: 19a, evenals een carpoolparking.
De gemeente wordt afhankelijk van de bron gerekend tot de streek Brabantse Kouters of het Pajottenland.
Etymologie.
De vroegste vermeldingen van de plaatsnaam "Affligem" zijn "Afnegen" (1096), "Haffligeniensis" (1100), "Haflengeint" (1105) en "Affligiensis" (1112)). De naam Affligem in haar huidige vorm komt voor het eerst voor in 1130. Hij komt voort uit het Germaanse *"Abulingahaim", dat op zijn beurt is opgebouwd uit de persoonsnaam "Abulo"- (of "Avilo"-), het verzamelsuffix -"inga" en het het woord "haim-az" "huis, nederzetting". De naam van de gemeente betekent dus letterlijk "woonplaats van de mensen/stam van Abulo/Avilo".
Deelgemeenten en geschiedenis.
De gemeentenaam 'Affligem' kwam in voege op 9 juli 1980. Voordien werd de fusiegemeente ten voorlopige titel Hekelgem genoemd, evenwel tot ongenoegen van velen. Het was dankzij een wetsvoorstel van Jef Valkeniers uit Schepdaal dat de naam van de fusiegemeente Groot-Hekelgem begin 1979 officieel werd gewijzigd in Affligem.
Het wapenschild van de gemeente Affligem (decreet 23 januari 1977) is afgeleid van het vroegere zegel van de schepenbank van de abdij van Affligem.
Het huidige gemeentehuis ontstond uit het nijverheidscomplex Boplaco, dat werd aangekocht omwille van zijn gunstige ligging in het geografisch centrum van Affligem.
Aan het gemeentelijk centrum werden inmiddels tal van uitbreidingen aangebracht: een politiegebouw met magazijnen (1981), de sporthal "Bellekouter" en het cultureel centrum "Bellekouter" (1999).
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Bestuur 2013-2018.
Burgemeester is Walter De Donder (LIJST BURGEMEESTER). Hij leidt een coalitie bestaande uit LIJST BURGEMEESTER en N-VA. Samen vormen ze de meerderheid met 15 op 23 zetels. Walter De Donder is naast zijn rol als burgemeester ook acteur, waarin hij ook, toepasselijk, burgemeester speelt in het kinderprogramma Samson & Gert.
Resultaten gemeenteraadsverkiezingen sinds 1976.
De zetels van de gevormde coalitie staan vetjes afgedrukt
(*)1976: SMEDER 1982: ASDP 1994: JA 2000: cTroch 2012: VOLKS
Toerisme.
Door deze gemeente loopt onder meer de fietsroute Denderende steden.
