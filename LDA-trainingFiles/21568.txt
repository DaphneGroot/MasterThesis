Reizigerstrein.
Een reizigerstrein of passagierstrein is rollend materieel dat is ingericht als trein voor vervoer van mensen. Dit spoormaterieel rijdt een tevoren vastgesteld traject langs spoorwegstations, waar reizigers of passagiers kunnen instappen en meerijden, totdat de trein stopt bij het station waar zij moeten zijn, zodat ze daar weer kunnen uitstappen. Reizigerstreinen rijden meestal volgens een dienstregeling.
Een reizigerstrein bestaat meestal uit een locomotief met één of meerdere rijtuigen, of uit motorrijtuigstellen dan wel treinstellen. Ook kan er in een reizigerstrein een bagage-, restaurant- of keukenrijtuig opgenomen zijn.
Naarmate de gemiddelde reisafstand toeneemt, neemt meestal ook het comfort van de reizigerstrein toe. Korte-afstandstreinen zoals Sprinters hebben een eenvoudiger interieur en veel deuren voor het snel verplaatsen van grote aantallen passagiers. Deze treinen accelereren snel om in korte tijd van het ene naar het andere station te komen. Voor grotere afstanden worden vaak langere treinen ingezet. Daarin zijn meer en ruimere zitplaatsen beschikbaar. In plaats van een hoge versnelling hebben lange-afstandstreinen vaak een hogere maximumsnelheid om op die manier de reistijd zo kort mogelijk te houden. Een goed voorbeeld is de hogesnelheidstrein.
De capaciteit van het passagiersvervoer kan worden verhoogd door treinen met een hogere frequentie te laten rijden, de treinen nog langer te maken of door het inzetten van dubbeldekstreinen.
In Nederland rijden reizigerstreinen van de Nederlandse Spoorwegen, Arriva, Connexxion, Syntus, Syntus-Twents en Veolia, in België van de NMBS.
Indeling.
In onder andere Nederland zijn de passagiersgedeelten ingedeeld naar klasse en per klasse in stiltecoupés en overige.
Hoewel er in de gehele trein regels zijn zoals het niet voor anderen hoorbaar muziek afspelen, gelden in een stiltecoupé aanvullende regels: daar wordt men geacht helemaal geen vermijdbaar geluid te maken, dus niet te praten en niet te bellen. Wel functioneert de treinomroep, en kunnen bij de kaartcontrole de conducteur en de reiziger wat tegen elkaar zeggen.
