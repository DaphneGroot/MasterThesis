Schlager.
Een schlager is een in principe Duitstalig lied en een van de populairste vormen van Duitse volkszangkunst. Het woord betekent letterlijk "successtuk" en is in feite een vertaling of equivalent van het Engelse "hit". Het valt in de breedste zin te definiëren als Duitstalige pop-muziek, met grote verschillen tussen de enkele liederen en zangers.
Geschiedenis in Duitsland.
Katja Ebstein op het Eurovisiesongfestival 1980
Zoals ook de Engelstalige pop-muziek kan men de wortels van de Duitstalige pop-muziek tot de jaren 20 van de 20e eeuw kunnen herleiden, of nog tot de late 19e eeuw. De invloed van de Engelstalige wereld is dan ook groot geweest. Naast de schlager is er wel in de Duitstalige landen altijd ook de "Volksmusik". Wel zijn er ook invloeden op de Volksmusik geweest die in haar huidige vorm vrij weinig op traditionale Volksmusik (die deels uit zogeheten kunstliederen bestaat) te maken heeft. Voor de nu typische mengvorm die tegenwoordig voor Volksmusik wordt uitgemaakt is er de uitdrukking "volkstümlicher Schlager".
Schlager hadden hun grote tijd vooral in de jaren 50 tot en met 70, met kunstenaars zoals Roy Black of Mary Roos. Eind jaren 70 en in de jaren tachtig kwamen er nieuwe Duitstalige stijlen naar voren, bijvoorbeeld de speelse en "freche" Neue Deutsche Welle of individuele richtingen zoals die van Marius Müller-Westernhagen, Klaus Lage of Udo Lindenberg. Terwijl in de jaren 70 juist jonge mensen fans van schlagers zijn geweest geldt schlagermuziek tegenwoordig eerder als iets voor mensen van gemiddelde of hogere leeftijd.
Typisch voor schlagermuziek lijkt een enkele zanger of zangeres te zijn, met een big band of orkest als begeleiding. Schlagers gaan vaak over het verliefdzijn, maar soms ook over serieuze onderwerpen zoals maatschappelijke discriminatie en huichelaarij (Udo Jürgens: "Ein ehrenwertes Haus"), drugsmisbruik (Juliane Werding: "Am Tag, als Conny Kramer starb"), het milieu (Gänsehaut: "Karl der Käfer") of echtscheiding (Andrea Jürgens: "Dabei liebe ich euch beide"). Sommige zangers of groepen zijn voor het zingen in een dialect bekend, bijvoorbeeld de groep Bläck Fööss uit Keulen of Nicki uit München.
Behalve Duitsers zijn in Duitsland ook schlagerzangers uit andere landen zeer populair geweest, zoals Wencke Myhre (Noorwegen), Gitte Haenning (Denemarken), Siw Malmkvist (Zweden), Roger Whittaker (Engeland), Nana Mouskouri (Griekenland), Lena Valaitis (oorspronkelijk uit Litouwen), Peter Schilling (Oostenrijk), Hansi Hinterseer (Oostenrijk), Heintje Simons (Nederland) of Mireille Mathieu (Frankrijk).
Nederland.
Ook in Nederland is de schlager populair, vooral in het oosten van het land. Sommige in Nederland bekende schlagerzangers zijn zelfs alleen in Nederland maar nauwelijks in Duitsland bekend, zoals Dennie Christian.
Bij uitbreiding noemt men sommige gelijksoortig Nederlandstalige populaire muziek ook wel "schlager". Vooral de muziek van Frans Bauer, Corry Konings, Eddy Wally en Marianne Weber wordt aldus getypeerd, alsmede de grotendeels Engelstalige BZN. De schlager wordt vaak aangeduid als het Duitse equivalent van het Nederlandstalige levenslied. Veel Nederlandse levensliedzangers zingen ook Duitstalig en treden daar met hun eigen, soms vertaalde schlagers op, zoals Frans Bauer, Jannes, Jan Smit en Klubbb3.
Zweden.
Schlager is ook een Zweedse muziekstroming, deze is niet direct te relateren aan de Duitse schlagers, anders dan dat het ook een zeer populaire stroming is in Zweden zelf. Zweedse schlagers worden vaak in verband gebracht met Melodifestivalen, de Zweedse voorronde van het Eurovisiesongfestival, wat ook wel schlagerfestival genoemd wordt in het Zweeds.
Bekende Zweedse schlagerzangers zijn Carola Häggkvist, Charlotte Perrelli en Linda Bengtzing.
