	Straf?
	R. van der Leden, namens de politie van Huissen: 'U moet zich het volgende voorstellen. Tussen Huissen en Bemmel loopt een weg, de Karstraat. Daar fietsen veel scholieren, die nogal wat zwerfvuil achterlaten. Projectmatig kunnen we daar niet op surveilleren, want daar hebben we geen tijd voor. Nu zag een collega hoe dat meisje een stukje papier op straat gooide. Hij sprak haar aan. Zij reageerde op een bepaalde manier, en in een split second besloot de agent een bekeuring uit te delen. Om te voorkomen dat ze in het justitile circuit belandde, is het voorval doorgespeeld aan het HALT-bureau. Daar kreeg ze vier uur taakstraf. Dat is zeer te verdedigen. Hoe klein de zaak ook is, als we de leefbaarheid kunnen verbeteren dan doen we dat.'
F. Imkamp, docent jeugdrecht aan de Katholieke Universiteit Nijmegen: 'Een papiertje weggooien is kattenkwaad. Ik heb er de deeltjes Dick Trom en Pietje Bell op nagelezen, daar worden deze ''vergrijpen'' afgedaan met een glimlach. En zo hoort het. Deze bekeuring in Huissen staat niet op zichzelf. Het aantal alternatieve straffen als deze is explosief gestegen. Wij geloven in deze samenleving steeds meer in straf, maar vergeten dat we ook kunnen praten. Pietje Bell-achtig gedrag doen we af op een plastic manier. En het ergste is nog, dat we vergeten dat dit gedrag hoort bij de leeftijd. Daarom aanvaarden jongeren die strenge straffen niet. In pedagogisch opzicht schieten we er helemaal niks mee op. Het zal de jeugd niet veranderen. Steeds meer en strenger straffen bij kleine vergrijpen als deze, is dom.'
Bericht in De Gelderlander van gisteren: 'Afgelopen voorjaar kreeg een zestienjarige jongen uit het Drutense kerkdorp Horssen een werkstraf van twee uur voor een soortgelijk delict. Hij was betrapt op het achteloos weggooien van een leeg bierblikje.'
E. Knuiman, bewoonster van de Karstraat in Huissen, waar het delict werd gepleegd: 'Het klopt, er ligt hier veel vuil in de straat. Lege shagbuilen, chipszakken, snoeppapier. Dat pluk ik uit de voortuin. Zo erg is dat toch niet? Vier uur werkstraf vind ik overtrokken. Het zal wel gaan om voorbeeldgedrag, maar het nut van die straf zie ik niet. Waarom bedenken ze geen project of zo, om vervuiling door scholieren aan te pakken? Geen tijd, ja, dan moet je ook niet zo'n meisje van dertien gaan bekeuren.'
L. van Aalten van snoepfabrikant Van Melle: 'Er is een rechtssysteem in Nederland, en ik neem aan dat deze straf weloverwogen is toegekend. Men straft niet voor niets. Mijn man is advocaat en soms zeg ik: hoe k n iemand zo gestraft worden, maar hij heeft gelijk als hij zegt dat het nu eenmaal zo werkt. Er zijn regels en daar hebben we ons aan te houden. Overigens doen wij er alles aan zo min mogelijk papier te gebruiken bij de productie van onze snoepjes. Maar we kunnen helaas nog niet zonder. De consument wil die verpakking, uit hyginisch oogpunt, en wij hebben iets nodig om onze naam op te zetten.'
R. van Spee, de bekeurde scholiere uit Huissen, in de Telegraaf: 'Deze taakstraf vind ik niet in verhouding staan tot wat ik heb gedaan. Een waarschuwing had me voorgoed genezen.'
M. Geelhoed, directeur van de beheersmaatschappij van Hoog Catharijne: 'Onzin. Een agent die enkel waarschuwt wordt uitgelachen, en raakt zijn gezag kwijt. Een straf moet in verhouding staan met wat er is gebeurd, vind ik. En een taakstraf van vier uur is aardig zwaar. Maar in dit geval is het de enige manier om mensen bewust te maken van wat ze doen. Wij werken samen met het HALT-bureau om de graffiti tegen te gaan. Dat werkt. Geloof maar dat je geen verf meer spuit als je een paar dagen kauwgom van de vloer hebt gebikt. Ik hoop dat de agenten hier mensen aanspreken als ze papier of zo weggooien. Maar in Hoog Catharijne komen 150 duizend mensen, dus het aanpakken van die vervuilers met een taakstraf lijkt me wat moeilijk. Ik zou niet weten wat te doen met vier maal 150 duizend taakuren. Hoewel, we zouden Hoog Catharijne er flink schoon mee kunnen krijgen.'
Toine Heijmans

