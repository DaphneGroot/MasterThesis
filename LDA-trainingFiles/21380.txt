Def Rhymz.
Dennis Bouman (Paramaribo, 3 mei 1970), beter bekend als Def Rhymz, is een Surinaams-Nederlandse rapper en chef-kok. Zijn teksten zijn vaak seksistisch, humoristisch en melig. Rond de eeuwwisseling scoorde de populaire rapper nummer 1-hits met "Doekoe" en "Puf / Schudden". De rapper werd onder meer tweemaal onderscheiden met een TMF Award. Def Rhymz rapt sinds 1984, daarmee behoort hij tot de eerste generatie rappers in Nederland.
Levensloop.
Bouman begon al op jonge leeftijd met breakdancen en rappen. In 1986 werd hij op zestienjarige leeftijd Nederlands kampioen rappen. Hij werkte toen onder de artiestennamen "Def Rijmen" en "Def Rhymz". De jaren erop vormde hij samen met DJ Git Hyper het rapduo Supersonic Cru. In 1993 is Dennis Bouman betrokken bij het nummer "Mockin' Bird Hill" van reggaegroep Roots Syndicate, wat in Nederland een nummer 1-hit wordt. In 1999 neemt Def Rhymz het nummer "Doekoe" (Surinaams voor geld) op. Het nummer wordt een grote hit. Samen met de Rotterdamse groep Postmen neemt Def Rhymz in datzelfde jaar de Doe Maar cover "De Bom" op. In 2000 zet Def Rhymz zich in voor het in contact brengen van Nederlandse jongeren en jonge asielzoekers.
In 2001 komt zijn album "De Goeiste" (later "De Allergoeiste") uit. Op dit album staan de hits "Puf", "Schudden", "Ze zitten me achterna" en "Ik ben niet te stoppe". In "Schudden" zit een sample van DJ Jeans "Love come home" die daarop ook zijn bijdrage levert. Lloyd de Meza heeft de vocals van het refrein voor zijn rekening genomen. In 2002 verschijnt zijn tweede album "Hoorgasme". In 2003 maakt hij nog de plaat "Toerkse Brief Aan Die Minister" waarin hij een arme Turkse jongere speelt die niet tevreden is over de situatie in ons landje ("niet goed, niet goed").
In oktober 2005 wordt Def Rhymz failliet verklaard, omdat hij getekend had voor de koop van een huis, maar nooit heeft betaald. In 2008 komt Def Rhymz samen met DJ Kicken met een comeback, de single "Slippers". In maart 2011 werd hij in Panningen opgepakt wegens zwartrijden en een nog open staande celstraf en boete. In 2012 maakte hij een remix en Nederlandse versie van het nummer Danza Kaduro.
Naast het rappen is Bouman ook chef-kok en heeft hij twee restaurants.
