	Liever Constant dan 'gerotzooi' van Appel
	De kunst van het verzamelen, 20ste-eeuwse kunst uit Nederlandse musea, t/m 25 mei in het Paleis voor Schone Kunsten, Brussel, open dinsdag t/m zondag 10.00 - 18.00 uur. Catalogus 1200 BF.
Overzichtstentoonstellingen van kunst uit een bepaald land zijn altijd interessant. Ze geven namelijk nooit echt een overzicht. Ze tonen de visie van de samenstellers op hun nationale kunstbezit, en die wil nog wel eens verschillen van persoon tot persoon en van decennium tot decennium.
De tentoonstelling 'De kunst van het verzamelen, 20ste-eeuwse kunst uit Nederlandse musea', die momenteel in het Paleis voor Schone Kunsten in Brussel te zien is, toont dat duidelijk. Elke tijd kent zijn eigen lievelingen, elke curator zijn eigen helden.
Aanleiding voor deze expositie was het Nederlands voorzitterschap van de Europese Unie. De samenstellers, Hans Janssen en Piet de Jonge (conservator moderne kunst van respectievelijk het Haags Gemeentemuseum en Museum Boijmans), mochten putten uit de collecties van Museum Boijmans van Beuningen (Rotterdam), het Stedelijk Museum (Amsterdam), het Krller Mller Museum (Otterlo), het Van Abbemuseum (Eindhoven) en het Haags Gemeentemuseum (Den Haag).
In plaats van de gebruikelijke, chronologische indeling te hanteren, hingen ze werken uit binnen- en buitenland en uit verschillende periodes bij elkaar. Dat oogt rommelig, maar maakt wel direct duidelijk dat chronologie ook maar een keurslijf is; kunstenaars onttrekken zich vaak aan nationaliteit en chronologie en werken veel meer vanuit een bepaalde mentaliteit. Janssen en De Jonge kozen veertien thema's en plaatsten in elke zaal n Nederlandse kunstenaar als centraal figuur.
Welk beeld schetsen ze daarmee van ons museumbezit? Welke honderdvijftig werken moeten de Belgen en bezoekers met andere nationaliteiten volgens hen gezien hebben? Mondriaan natuurlijk, onze nationale held; aan het belang van zijn werk voor de Nederlandse (en internationale) kunst twijfelt geen mens.
Kees van Dongen, ook zo'n topper en bekend in binnen- en buitenland. En Jan Dibbets die, met Ger van Elk, lange tijd de enige hedendaagse Nederlandse kunstenaar was wiens werk men in het buitenland kende.
In Brussel hangt een aantal van zijn 'perspectiefcorrecties' uit de jaren zestig, de zwartwitfoto's van gezichtsbedrog waarmee hij internationaal doorbrak. (Nu Marlene Dumas en Inez van Lamsweerde op de top-100 van best verkochte westerse kunstenaars staan, zijn Dibbets en Van Elk overigens niet langer 'de enige Nederlandse kunstenaars die iedereen in het buitenland kent', maar beide dames zijn niet vertegenwoordigd op de Brusselse tentoonstelling.)
Tot zover de voorspelbaarheid van deze expositie. De rest van de keuzes is verrassender. Bijvoorbeeld die voor Joep van Lieshout als n van de centrale figuren. Bijna een hele zaal is aan zijn werk gewijd. Als kunstenaar die van kitsch houdt en van het maken van vreemde gebruiksobjecten, wordt hij zelfs vergeleken met Dal¡.
Dankzij Van Lieshout heeft het Paleis ook een aardige primeur: de clip-on, het kamertje van lichtdoorlatende groene kunststof dat met n smalle nylon band aan de gevel gehangen kan worden. Dit ontwerp van Van Lieshout en Klaar van der Lippe voor het Centraal Museum in Utrecht staat voor het eerst te kijk in de beeldenhal, direct na de entree.
Er zijn meer verrassingen. Ooit geweten dat Charley Toorop 'een heel belangrijke, centrale figuur in de Nederlandse beeldende kunst van deze eeuw' was? In Brussel staat het op de muur. De uitspraak is gebaseerd op de recente waardering voor Toorop in het buitenland; sinds haar strenge, realistische schilderijen van burgers en boeren uit de jaren dertig en veertig drie jaar geleden in Parijs te zien waren op een overzichtstentoonstelling van Nederlandse kunst in het Muse d'Art Moderne, bestaat in Frankrijk ineens veel belangstelling voor haar werk.
Ook haar tijdgenoot Wim Schuhmacher, de magisch realist die met zijn sobere, sombere maar buitengewoon potische en geladen schilderijen in de boeken doorgaans veel minder aandacht krijgt dan zijn collega's Carel Willink en Pyke Koch, wordt in Brussel prominent gepresenteerd. Terwijl Willink geheel ontbreekt en van Koch slechts twee werken aanwezig zijn.
De tentoonstellingsmakers 'hebben de gelegenheid niet aangegrepen om de kunstgeschiedenis van onze eeuw te herschrijven', beweert het persbericht. Maar dat doen ze wel degelijk. Weliswaar zijn de thema's van de zalen (met namen als 'Lagen', 'Grondtoon', 'Wapening', 'Controle', 'Pijn', 'Interieur') inhoudelijk vaag en verwarrend. De reden om een werk in te delen bij het ene of het andere thema is vaak zo willekeurig, dat je beslist niet alle praatjes van de tentoonstellingsmakers moet geloven.
Maar tussen de regels door zijn interessante nieuwe opvattingen leesbaar. Over Toorop, Schuhmacher en Van Lieshout, maar bijvoorbeeld ook over onze nationale held Karel Appel. Niet hij, maar Constant werd gekozen als centrale Nederlandse vertegenwoordiger van de ruige, basale schilderwijze die na de Tweede Wereldoorlog opgang maakte. Tussen Picasso, Jorn en Dubuffet hangt een aantal doeken van Constant uit zijn serie over de verwoestingen van de oorlog: kinderlijk eenvoudig ogende, maar zeer aangrijpende werken, die behoren tot de meest treffende beelden die ooit over de oorlog gemaakt zijn. Van Appel is alleen een aantal beeldjes uit de jaren veertig opgenomen.
De boodschap is duidelijk: anno 1997 worden Constants vroege doeken interessanter bevonden dan Appels 'ik rotzooi-maar-wat-an'-schilderijen.
Dit jaar zijn nog twee andere overzichtstentoonstellingen van Nederlandse kunst te zien. Over twee weken opent de keuze van Rudi Fuchs en Jan Hoet in het Palazzo Grassi in Veneti. Een tweede keuze van Fuchs, dit keer uitsluitend uit de collectie van zijn eigen museum, presenteert het Stedelijk deze zomer ter gelegenheid van de EU-top die dan plaatsvindt in Amsterdam. Een mooie gelegenheid om de diverse keuzes te vergelijken.
Ineke Schwartz

Foto
	Joep van Lieshout, 'Bolletje' (1996). Charley Toorop, 'Zelfportret met wintertakken' (1944-45).

