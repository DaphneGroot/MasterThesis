Lijst van dinosauriërs.
De Lijst van dinosauriërs is een opsomming van wetenschappelijke geslachtsnamen die ooit aan de dinosauriërs zijn toegeschreven, met uitzondering van de vogels ("Archaeopteryx" en alle vormen die nog nauwer verwant zijn aan de moderne vogels). Van de ruim 1400 namen waarbij dit het geval is, voornamelijk de "Dinosaur Genera List" van George Olshevsky volgend, ontbreken hier grotendeels de "nomina dubia" (namen voor te slecht fossiel materiaal) inclusief die namen die gebaseerd zijn op alleen tanden, "nomina nuda" (namen zonder beschrijving van een fossiel), "nomina oblita" (namen die in onbruik geraakt zijn), jongere synoniemen (namen die gegeven zijn aan een al benoemd geslacht), bezette namen (namen die al gebruikt waren voor een ander geslacht en dus vervangen moesten worden) en foute identificaties (namen gegeven aan materiaal waarvan we nu weten dat het geen dinosauriërs betreft). Ruim negenhonderd namen blijven zo over.
Bedacht moet worden dat deze lijst alleen de geslachten geeft. Het aantal soorten is nog een kwart groter. Een telling van Michael Benton in 2008 had als resultaat dat er tot en met 2004 1401 dinosauriërsoorten waren benoemd, meer dan de helft daarvan was niet valide. Het aandeel valide namen zou de laatste decennia sterk zijn toegenomen, een gevolg van de rijkdom aan nieuwe vondsten waardoor de drang slecht materiaal te gebruiken afneemt.
De onderstaande lijst telt nu 1087 geslachten van dinosauriërs.
