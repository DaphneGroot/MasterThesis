Eléni Daniilídou.
Eléni Daniilídou (Grieks: Ελένη Δανιηλίδου, uitspr. "Ellennie Danjieliedoe") (Chania (Kreta), 19 september 1982) is een professioneel tennisspeelster uit Griekenland. Ze is sinds 1996 actief. In 1999 won ze met Virginie Razzano als junior het meisjesdubbelspel op de Australian Open. Ze nam driemaal deel aan de Olympische Spelen, in 2000 (Sydney), 2004 (Athene) en 2008 (Peking).
Zij won tot nu toe vijf toernooien in het enkelspel op de WTA-tour, waaronder het toernooi van Rosmalen in 2002. Op alle grandslamtoernooien behalve Roland Garros bereikte ze de vierde ronde. Haar hoogste notering op de WTA-ranglijst is de veertiende plaats, die zij bereikte in mei 2003.
In het dubbelspel behaalde ze drie WTA-titels. In 2004 won ze met de Australische Nicole Pratt het WTA-toernooi van Stanford, in 2010 dat van Istanboel (met de Duitse Jasmin Wöhr) en in 2011 het toernooi van Tasjkent, samen met Russin Vitalia Djatsjenko. In 2003 bereikte ze met de Australiër Todd Woodbridge de finale van het gemengd dubbelspel op de Australian Open. Ze verloren echter van Martina Navrátilová en Leander Paes. In het vrouwendubbelspel is haar beste resultaat op de grandslamtoernooien het bereiken van de halve finale, op Roland Garros 2006, samen met de Spaanse Anabel Medina Garrigues. Haar hoogste notering op de WTA-ranglijst is de 21e plaats, die zij bereikte in januari 2007.
