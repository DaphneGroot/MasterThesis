Limasol.
Limasol, ook gespeld als Limassol, (Grieks: Λεμεσός "Lemesos") is een belangrijke havenstad op Cyprus. Het ligt aan de zuidkust van het eiland, aan de Middellandse Zee. De baai waaraan de stad ligt, heet de Baai van Akrotiri. Limasol is de op een na grootste stad van het eiland, in 2003 had de stad ongeveer 150.000 inwoners. Het district Limasol, dat het zuidelijkste deel van het eiland beslaat, is naar deze stad genoemd.
Vanuit Limasol kan men andere steden op Cyprus, zoals de hoofdstad Nicosia, Larnaca en Paphos, eenvoudig per bus of taxi bereiken. Er rijden geen treinen op het eiland.
Limasol heeft twee havens, de oude en de nieuwe haven. De nieuwe haven is groot en belangrijk. Er zijn regelmatige bootverbindingen met andere steden aan de Middellandse Zee, zoals Rhodos, Haifa en Port Said. Men kan ook per cruiseschip naar deze bestemmingen varen. Op veel plekken in de stad vindt men kleine reisbureautjes waar men een dergelijke cruise naar Israël en Egypte kan maken.
Belangrijke bronnen van inkomsten van de stad zijn het toerisme en de wijnindustrie. Op 22 november 2008 werd in Limasol het Junior Eurovisiesongfestival georganiseerd.
Geschiedenis van Limasol.
De stad ligt tussen de oude steden van Amathus en Kourion in, maar ook op de plaats van de huidige stad zijn er archeologische vondsten gedaan die erop duiden dat hier meer dan 4000 jaar geleden al mensen woonden, die waarschijnlijk een kleine kolonie stichtten die zich in die tijd nog niet verder uitbreidde.
Eeuwenlang is Limasol deel geweest van het Byzantijnse Rijk, maar hieraan kwam een einde toen koning Richard Leeuwenhart van Engeland de stad in 1191 na Chr. innam omdat de Byzantijnse gouverneur Isaak Comnenus hem, zijn zus, en zijn verloofde die er strandden, slecht behandelde. Richard Leeuwenhart was overigens enkel op doorreis naar het "Heilige Land", waar hij op kruistocht heen ging. Hij trad in deze stad in het huwelijk. In 1489 werd Limasol aan de Republiek Venetië verkocht, dat het kasteel van Limasol in 1539 verwoestte. In 1570 werd het door de Ottomanen veroverd. In 1878 veroverden de Britten Cyprus weer. In 1960 verkreeg het eiland onafhankelijkheid. Groot-Brittannië heeft nog wel militaire bases op het eiland, waaronder een niet ver van Limasol.
In 1974 werd het noorden van het eiland bezet door Turkse troepen, en in dat jaar en het jaar erop moesten veel Turkse Cyprioten uit Limasol naar het noorden van het eiland vluchten, en vestigden veel Grieks Cyprioten uit het noorden van het eiland zich in steden zoals Larnaca en Limasol. Een van de oorzaken van de groei van de stad, ook van de havenfunctie ervan, was deze bezetting van het noorden van het eiland.
