	Bewind Singapore vangt kiezers met renovatie woningen
	Van onze correspondent
Toine Berbers
 SINGAPORE
Voor een politicus die de overwinning in de algemene verkiezingen van vandaag al op zak heeft, is Singapore's premier Goh Chok Tong opvallend onzeker. Zijn Volksactiepartij (PAP) kreeg de meerderheid vorige week al in de schoot geworpen, omdat de oppositie voor maar 36 van de 83 parlementszetels kandidaten stelde.
Goh, die in wit tenue met bloemenkrans energiek zijn stadstaat doorkruist, eiste meteen de overwinning op: 'Onze tegenstanders erkennen dat de PAP beter in staat is om Singapore te regeren'. Maar de premier wil meer: hij hoopt vandaag een einde te maken aan de langzame neergang van zijn partij, die vanaf 1959 acht keer de meerderheid haalde en in 1980 nog ruim driekwart van de stemmen kreeg, maar in 1991 was teruggevallen naar 61 procent.
Goh wil van het steeds welvarender Singaporese electoraat een ondubbelzinnig signaal dat het materiële vooruitgang onder leiding van zijn strenge, goed geoliede regeringsmachine prefereert boven een flirt met de onervaren tegenstanders. De regering vindt haar mengeling van economisch liberalisme en autoritair gezag een succesvol exportartikel voor de regio, maar dan moet ze wel op de kiezers kunnen blijven rekenen.
De veelgeplaagde, versplinterde oppositie geeft toe dat de PAP de stadstaat economisch voortreffelijk geleid heeft naar de zesde plaats op de Wereldbank-ranglijst van rijke landen. Maar ze hoopt dat de tactiek om de PAP de overwinning te gunnen, de kiezers de moed geeft wat af te knabbelen van de overweldigende regeringsmeerderheid (77 van de huidige 81 zetels). Oppositieleden zullen zes tot tien zetels als een grote zege beschouwen.
De premier trekt evenwel alle registers open om dat te voorkomen. 'We zullen zwaar winnen of zwaar verliezen', waarschuwde hij gisteravond zijn fors opgekomen aanhang in het noordoostelijke district Cheng San, waar de verkiezingsstrijd het hevigst woedt. In de negendaagse campagne dreigt Goh steeds nadrukkelijker dat een matig resultaat een klap voor Singapore zal zijn. 'Het gaat om mijn staat van dienst'.
Goh werd, toen hij in 1990 Singapore's aartsvader Lee Kuan Yew opvolgde, gezien als een tussenpaus, maar heeft zich ontpopt tot een krachtige persoon, die veel gezag geniet in zijn partij. Hij is naar Cheng San gekomen omdat in deze wijk in een klap vijf zetels te verdienen zijn. Uitbreiding van deze meervoudige districten is een van de kieshervormingen die in het voordeel van de regering werkt, omdat de oppositie moeite heeft met het vinden van kandidaten.
Maar in Cheng San voert de heropgestane leider van de Arbeiderspartij (WP), de advocaat Joshua Jeyaretnam, een heus oppositiekwintet aan. Hij houdt zijn aanhangers voor dat burgerlijke vrijheden even belangrijk zijn als economische voorspoed: 'Jullie, beste lieden, hebben je laten onderwerpen door de PAP, maar nu hebben jullie politici nodig die het tegen hen opnemen in het parlement'.
Regeringschicanes hielden de 70-jarige advocaat met de opvallende bakkebaarden van het toneel. Zijn politieke carrière begon in 1981, maar twee smaadprocessen, aangespannen door premier Lee, kostten hem een boete van bijna een half miljoen gulden.
Daar bleef het niet bij. Jeyaretnam werd in 1986 veroordeeld omdat hij gefraudeerd zou hebben met de kleine kas van zijn partij. In hoger beroep sprak de Privy Council in Londen hem vrij, maar toen was hij al uit het parlement gezet. Nu pas is hij terug. 'Lee heeft een hekel aan me, maar hij geeft me krediet voor mijn uithoudingsvermogen', zei hij tegen een Amerikaanse krant.
De slag om Cheng San toont dat de regeringsgewoonte om tegenstanders met processen murw te maken springlevend is. Goh, de invloedrijke Lee en enkele andere PAP-bonzen dreigden gisteren met een rechtszaak tegen de nummer twee op de WP-lijst, Tang Liang Hong. Tang heeft volgens hen het rassentaboe gebroken door voor meer Chinese invloed in de regering te pleiten. 'Niet waar, jullie zijn leugenaars', zei Tang. 'Smaad', zeiden de regeringsleiders.
'Allemaal om ons te intimideren', zegt een toehoorder op de WP-bijeenkomst. Maar mochten de 103 duizend kiezers van Cheng San toch plannen hebben om over te lopen, dan betalen ze een hoge prijs. Goh heeft aangekondigd dat districten die voor de oppositie kiezen, worden overgeslagen in het renovatieplan van 24 miljard gulden dat de regering vier jaar geleden is begonnen. 'In twintig, dertig jaar tijd zal heel Singapore nijver doorbloeien, en jullie buurt zal door eigen keuze achtergesteld worden. Het zullen sloppenwijken worden. Dat is mijn boodschap', zei hij bij het begin van de campagne.
Dit dreigement maakt diepe indruk in een stad waar 85 procent van de woningen particulier eigendom is. Met een overheidsbeurt stijgt dat aangenaam in waarde. Bewoners van Hougang, een oppositiedistrict, zien met lede ogen hoe andere wijken profiteren van regeringstrouw. Flatjes worden vergroot en verfraaid. Woontorens krijgen een nieuwe gevel en er blijkt ook nog geld te zijn voor wegen en openbaar groen.
Hun afgevaardigde, Low Thia Khang van de arbeiderspartij (WP) is bang dat zijn kiezers bezwijken voor de verlokkingen van de renovatie. 'Ik heb zelf nog wat geld bijeengeschraapt voor speeltuintjes en crèches, maar zonder de regering kan er geen flat worden opgeknapt'.
Zijn tegenstander, Heng Chee How, wist tot twee maal toe premier Goh naar Hougang te halen om grootse plannen voor de wijk te ontvouwen - mits ze dit keer anders stemt. 'Hoe komt het dat andere buurten voor liggen op ons? We zullen voor jullie zorgen, als jullie ons steunen' roept de jonge, energieke Heng zelfverzekerd.
Een protest van de Verenigde Staten over het openlijke nepotisme, viel bij de regering zo verkeerd, dat Low de Amerikaanse ambassadeur vroeg zich afzijdig te houden. 'Anders lijk ik onvaderlands', zegt de 40-jarige in witte broek en polohemd gestoken zakenman.

