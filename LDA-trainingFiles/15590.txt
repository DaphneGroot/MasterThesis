Debby Petter.
Deborah Daniëlle (Debby) Petter (Weesp, 10 september 1956) is een voormalig cabaretière en Nederlands nieuwslezeres.
In 1973 ontmoette ze Youp van 't Hek op haar eindexamenfeest. Hij vertelde dat hij haar op het schooltoneel heeft horen zingen en vroeg haar om samen met hem en met Daan van Straaten de cabaretgroep Nar op te richten. Dat gebeurde, maar in 1976 verliet ze Nar en vertrok naar Parijs om als au pair te gaan werken. Dat betekende ook een tijdelijke breuk met Van 't Hek. Halverwege de jaren 80 ontmoette ze Youp weer. Ze nam toen haar dochter Sterre mee. Ze trouwden en kregen twee kinderen: Anna en Julius.
De tv-carrière van Debby Petter begon bij de lokale Amsterdamse zender AT5. In 1993 stapte ze over naar de publieke omroep om voor de KRO "Spoorloos" te gaan presenteren. In 1996 presenteerde ze voor de Wereldomroep het programma Studio NL en van 1996 tot 2002 presenteerde ze het NOS Journaal. Vanaf september 2002 werkte ze voor BVN, de satellietzender van de Nederlandse wereldomroep. Toen dat stopte, besloot zij Nederlandse les aan buitenlanders te gaan geven.
In februari 2009 verscheen haar eerste boek 'Ik ben er nog', het verhaal over het leven van haar Joodse moeder Hélène Egger (1929), die tijdens de oorlog haar twee broers en vader verloor en zelf ontsnapte aan transport naar een concentratiekamp en jarenlang ondergedoken zat.
Op 5 november 2011 was de première van het solotheaterstuk 'Ik ben er nog' onder regie van Thomas Verbogt, geproduceerd door Hekwerk Theaterproducties en uitgevoerd door Petter zelf.
