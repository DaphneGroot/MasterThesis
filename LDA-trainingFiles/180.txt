	Major bereid tot aandeel in EU-verdrag
	Van onze verslaggever
DEN HAAG
 De Britse premier Major wil bijdragen aan een nieuw verdrag voor de Europese Unie, dat in juni in Amsterdam moet worden gesloten. 'Wij willen een constructieve rol spelen', aldus Major dinsdagavond na een gesprek met premier Kok in het Catshuis in Den Haag. 'Bevredigende conclusies in Amsterdam is ook ons doel.'

'Ik ben er zeker van dat we voor sommige problemen van de Britten oplossingen zullen vinden', zei Kok na afloop. Voordat het gesprek begon, had hij Major nog gewaarschuwd: 'Geen zaken willen doen is de foute benadering. We moeten als eerste stap geen conclusies trekken, maar problemen analyseren en mogelijke oplossingen inventariseren.'
Major is de eerste Europese regeringsleider die een bezoek brengt aan Nederland, de nieuwe voorzitter van de Europese Unie. Hij reageerde met zijn opmerkingen op kritiek van waarnemers in eigen land en daarbuiten als zou hij alle onderhandelingen voor een nieuw verdrag willen blokkeren tot na de Britse verkiezingen, die uiterlijk in mei worden gehouden. De conservatieve achterban van Major is tegen verdere integratie van de Europese landen.
In het nieuwe verdrag, dat Nederland de komende zes maanden zou moeten afronden, wordt de uitbreiding van de Unie met nieuwe Oost-Europese lidstaten geregeld, samen met daarvoor benodigde aanpassingen van de bestuurlijke regels in Brussel. De Britten hebben onder meer problemen met een uniform Europees sociaal beleid en met voorstellen om in Brussel voortaan met meerderheid van stemmen te besluiten, in plaats van op basis van unanimiteit.
Kok zei vastbesloten te zijn om in juni een nieuw verdrag af te ronden. Binnen Europa bestaat veel twijfel over die ambitie, juist vanwege de Britse houding. Luxemburg, dat in juli het stokje overneemt van Nederland, heeft al aangekondigd de onderhandelingen eventueel te zullen voltooien.
Kok sprak eerder op de dag in gezelschap van het kabinet anderhalf uur met een delegatie van de Europese Commissie onder leiding van voorzitter Jacques Santer. Ook Santer maakte duidelijk dat Nederland in juni een nieuw verdrag moet hebben uitonderhandeld.
'Onze wens is een zeer succesvol Nederlands voorzitterschap met concrete resultaten', aldus de voorzitter van het dagelijkse bestuur van de Europese Unie 'Een eleven cities tour kun je winnen in zes uur, maar het voorzitterschap van Europa win je in zes maanden.' Hoewel de opdracht moeilijk is, heeft Nederland wel een goede kans van slagen, denkt de Luxemburger, want 'Nederlanders zijn pragmatisch en gericht op consensus'.
Kok erkende dat de grootste opgave is het bereiken van een akkoord over nieuwe bestuurlijke regels voor de Unie. Nu er zeker elf potentiële nieuwe lidstaten in Oost-Europa aan de deur kloppen, moeten de stemprocedures en het aantal zetels in de Commissie worden aangepast, anders wordt Europa onbestuurbaar. Ook zullen na de uitbreiding niet alle landen nog aanspraak kunnen maken op één commissaris in de Commissie. Behalve Groot-Brittannië hebben ook sommige andere lidstaten daar problemen mee.
'We moeten die problemen oplossen voordat we kunnen overgaan tot uitbreiding van de Unie', aldus Kok. 'Als we daar in juni in slagen, kunnen we eind 1997 over die uitbreiding gaan praten.'
Hij zei niet bang te zijn voor een eventuele vertraging tot na de Britse verkiezingen. 'Juist bij moeilijke onderhandelingen kun je altijd resultaat bereiken in de laatste weken, zo laat de geschiedenis zien. Alleen al daarom ben ik niet pessimistisch.'
Santer heeft bij Kok aandacht gevraagd voor de plannen van de Europese Commissie om meer vaart te maken met de integratie van de interne Europese markt. De Commissie wil meer aandacht voor werkgelegenheid en voor investeringsplannen in infrastructuur en nieuwe bedrijvigheid. Voor uitvoering van de plannen is instemming nodig van de regeringsleiders.

Foto
	Premier Major van Groot-Brittannië luistert naar zijn Nederlandse collega Kok in het Catshuis in Den Haag. FOTO MARCEL MOLLE - DE VOLKSKRANT

