Simon & Garfunkel.
Simon & Garfunkel is een Amerikaans zangduo uit de jaren 60 bestaande uit Paul Simon en Art Garfunkel.
Ontstaan.
Tijdens hun middelbareschoolperiode begonnen Simon en Garfunkel met het zingen van liedjes van onder andere The Everly Brothers. In 1956 namen ze de artiestennamen Tom and Jerry aan (Paul Simon als Jerry Landis en Art Garfunkel als Tom Graph), startten daarmee officieel een carrière en kregen een eerste opnamecontract. In 1957 schreven ze voor het eerst eigen teksten en scoorden een eerste hit: "Hey schoolgirl". Volgende pogingen tot hits te komen bleken niet succesvol en na de middelbare school ging een ieder zijn eigen weg.
In de daarop volgende periode zagen ze elkaar weinig. In 1962 ontmoetten ze elkaar weer en eind 1963 traden ze op onder de naam "Simon & Garfunkel".
Doorbraak.
Doordat hun muziek in 1967 werd gebruikt als "soundtrack" voor de film "The Graduate" (met Dustin Hoffman in de hoofdrol) kwam hun carrière in een stroomversnelling. Met hun rustige, goed in het gehoor liggende en mild maatschappijkritische nummers stegen ze in de hitparades. Nummers als "The Sound of Silence", "Homeward Bound", "I am A Rock", "Kathy's Song", "April Come She Will", "A Hazy Shade of Winter", "America", "Scarborough Fair", "Mrs. Robinson", "The Boxer", "Bridge Over Troubled Water", "Cecilia", "El Condor Pasa" en "My Little Town" zijn nog steeds bij veel mensen bekend. Zij hebben ook een song gewijd aan de beroemde architect Frank Lloyd Wright.
Sommige van hun songs hebben de status van evergreen bereikt. Simon & Garfunkel wonnen samen vijf Grammy Awards voor hun albums. Het duo ging in 1970 uit elkaar.
Reünie.
kaartje voor een optreden van Simon & Garfunkel (2003)
Na elf jaar kwamen Paul Simon en Art Garfunkel op 19 september 1981 voor één keer samen voor een optreden in Central Park in New York. Bijna een half miljoen mensen waren aanwezig bij dit memorabele optreden. In 2003 ontving het duo een Grammy Lifetime Achievement Award.
In 2004 hielden zij de "Old Friends Tour" en in februari 2009 kondigde Garfunkel aan dat ze mogelijk weer aan een nieuwe tournee zullen beginnen. Dit hebben ze ook gedaan, in juni en juli 2009 was er een tour door Australië, Nieuw-Zeeland en Japan.
