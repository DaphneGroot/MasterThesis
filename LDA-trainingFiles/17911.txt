 ROTO SMEETS HANDHAAFT PROGNOSE, PLAATST AANDELEN. 
 HILVERSUM, 18 dec (Reuter) - Roto Smeets De Boer NV heeft meegedeeld dat zij haar eerdere optimistische winstprognose handhaaft. Voor de overneming van een belang geeft het bedrijf aandelen uit. 
 "Over de resultatenontwikkeling van Roto Smeets De Boer kan gemeld worden dat er zeker geen aanleiding is om op de eerder gedane uitspraken dienaangaande af te dingen," aldus het drukkersconcern in een persbericht. 
 Roto Smeets zei in september voor het tweede halfjaar een verdere winstgroei te verwachten nadat in de eerste helft van '96 de netto winst meer dan verdubbelde tot 11,3 miljoen gulden. 
 Roto Smeets neemt een belang van 30 procent in European Communication Masters BV (ECM), waarbij is betaald met 14.209 aandelen Roto Smeets. Hierdoor is het aandelenkapitaal van de vennootschap uitgebreid met 14.209 aandelen. 
 Eerder vandaag werd bekend dat uitgever VNU zijn belang in Roto Smeets heeft verminderd tot 15 procent doordat een pakket van 364.000 aandelen ofwel 12 procent is verkocht aan Parcom Ventures. 
 Ook heeft Roto Smeets twee leningen van VNU van respectievelijk 50 miljoen en 18 miljoen gulden vervroegd afgelost. 
 Als vervangende financiering is inmiddels door de ING Bank en de Nationale Investeringsbank gezamenlijk een Orange lening van 40 miljoen gulden verstrekt. Verder werd een achtergestelde lening van 28 miljoen gulden ontvangen van ABN AMRO Bank. 
 Beide leningen hebben een coupon van 5,7 procent, een looptijd van vijf jaar en zullen vanaf 15 april 1997 in 20 kwartaaltermijnen worden afgelost. 
 De vervroegd afgeloste leningen van VNU hadden een rentepercentage van respectievelijk zeven en acht procent. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
