	THRILLERS
	Lijk in kofferbak
Wanneer de maffia in Chicago een arme sloeber vermoordt en hem achterlaat in de kofferbak van zijn auto, is er in het jargon sprake van 'Trunk Music'. You know, when they whack some poor slob they say, 'Oh Tony? Don't worry about Tony. He's trunk music now. You won't see him no more.' Het overkomt Anthony Aliso, regisseur van slechte films. Hij wordt in Hollywood gevonden in de achterbak van zijn Rolls-Royce. Rechercheur Harry Bosch wordt op de zaak gezet. De eigenzinnige politieman heeft er net een paar maanden disciplinaire straf op zitten en is sinds kort weer beschikbaar voor de afdeling moordzaken. Dit wordt zijn eerste grote zaak en dat zullen we weten.
Bosch is de creatie van Michael Connelly, een van de betere thrillerschrijvers van dit decennium. Trunk Music (Little, Brown and Company, import Nilsson & Lamm;  50,30) is het zesde boek van de voormalige misdaadjournalist van de Los Angeles Times. Connelly is productief, met elk jaar een Bosch-boek, en vorig jaar ook nog het boeiende De Dichter, zonder Bosch.
Hij toont zich tevens een waardig nazaat van Raymond Chandler. Bosch is een eenling, die gewoon doorgaat, ook als hij door zijn bazen van een zaak wordt afgehaald. Hij rijdt - net als Philip Marlowe - door Los Angeles en Hollywood om inspiratie op te doen en na te denken over politiezaken.
De moord op Anthony Aliso lijkt in eerste instantie lastig op te lossen, maar als het spoor naar Las Vegas leidt, weet Bosch er toch vaart in te krijgen. Las Vegas - de kofferbakmoord duidt dus toch op een maffia-afrekening, zeker als de rechercheur erachter komt dat Aliso zwart geld voor de georganiseerde misdaad 'witwaste'. Om de oplossing te vinden gaat Bosch in de gokstad recht op zijn doel af, maar daar zijn z'n superieuren en de FBI niet al te blij mee.
Rolf Bos
Geschiedenisles
Met zijn debuutroman De dag van de jakhals kreeg Frederick Forsyth zijn lezers destijds op het puntje van hun stoel. De voorbereidingen van een aanslag op de Franse president De Gaulle beschreef hij zo overtuigend dat de uitkomst - aanslag mislukt - als een teleurstelling kwam, zelfs al was algemeen bekend dat De Gaulle nimmer was neergeschoten.
Daniel Silva, auteur van De onwaarschijnlijke spion (Meulenhoff;  39,90; vertaling van The Unlikely Spy), heeft hieraan ongetwijfeld een voorbeeld genomen. Ook zijn boek is een debuut. Ook hij nam een historisch gegeven als uitgangspunt, in dit geval de geallieerde invasie in 1944. Aangezien wij allemaal weten hoe die afliep, is aan Silva de taak zijn lezers overtuigend op het andere been te zetten.
De auteur, voormalig journalist en thans tv-producent bij CNN, slaagt niet helemaal in die opdracht. Zijn twee hoofdrolspelers, een wereldvreemde professor met liefdesverdriet en een ravissante spionne met een duister verleden, worden er, naarmate het boek vordert, niet geloofwaardiger op. Het observeren en duiden van menselijk gedrag is niet zijn sterkste kant.
Silva is beter op dreef wanneer hij de politieke situatie aan het einde van de oorlog in Duitsland en Engeland schetst. Hitler wilde uiteraard achterhalen waar en wanneer de invasie zou plaatsvinden. Dat een Duitse spionne er bijna met het grootste geheim vandoor zou zijn gegaan, overtuigt minder. Op het eind van het boek blijkt de zaak weer anders te liggen dan althans de hoofdpersoon dacht. Maar het leed is dan al geschied; het verhaal is te onaannemelijk.
Silva schrijft onderhoudend en vol vaart. Zijn sfeertekening van het moe-gebombardeerde Londen is niet slecht. Voor jonge lezers die niet weten hoe het ook al weer zat met de Tweede Wereldoorlog, vormt De onwaarschijnlijke spion een prettig soort geschiedenisles. Maar dat alles is onvoldoende om het boek als een memorabel debuut te bestempelen.
Yvonne Zonderop
Vertaald:
- William Lashner: Meineed (Hostile Witness). De titel geeft het al aan: een rechtbankthriller. Het debuut van Lashner, die zelf jurist is, voor Reagan werkte en volgens de achterflap was betrokken bij projecten inzake narcotica en nazi-opsporingen. Niets van dat alles echter in Meineed. Een lokale politicus staat terecht wegens moord. Met vleugjes Grisham en Turow (Van Holkema & Warendorf;  34,90).
- Glenn Meade: Brandenburg. De Britse schrijver gaat door waar The Odessa File van Forsyth ophield: in kringen van naar Zuid-Amerika gevluchte nazi's. Brandenburg zal echter geen klassieker worden; daarvoor is het gegeven wat al te vergezocht (Unieboek;  39,90).
- Colin Harrison: Nacht in New York (Manhattan Nocturne). Meeslepend avontuur van een misdaadjournalist die de moord op de echtgenoot van zijn minnares wil oplossen (De Boekerij;  34,90).
- Dick Francis: Ademnood (Forfeit). Journalist komt op het spoor van fraude in de paardensport. Wanneer hij op een internationaal complot van afpersers stuit, wordt het leven voor hem en zijn invalide vrouw heel onaangenaam. Uit 1968 (De Arbeiderspers;  29,50).
- In de serie Rainbow Crime: John Harvey: Kind vermist (Off Minor); Wendy Hornsby; Kind van de nacht (Midnight Baby); Philip Kerr: Groesjko (Dead Meat); Margaret Maron: Bedreigd gebied (Shooting at Loons); Steve Martini: Valse getuigenis (Undue Influence); Ruth Rendell: Terugzien in duisternis (A Dark-adapted Eye) (Muntinga;  14,- per stuk).

