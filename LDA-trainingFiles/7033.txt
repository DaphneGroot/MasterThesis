Aart Jan de Geus.
Aart Jan de Geus (Doorn, 28 juli 1955) is een Nederlands politicus en bestuurder. Sinds 5 augustus 2012 is hij voorzitter van het college van bestuur van de Bertelsmann Stiftung.
Hiervoor was hij plaatsvervangend secretaris-generaal van de Organisatie voor Economische Samenwerking en Ontwikkeling (OESO) in Parijs. In het verleden was hij namens het CDA minister van Sociale Zaken en Werkgelegenheid in de kabinetten Balkenende I, Balkenende II en Balkenende III.
Biografie.
De Geus behaalde in 1975 zijn propedeuse NIVRa (accountancy) en studeerde aan de Erasmus Universiteit in 1980 af in Nederlands recht. In 1981 rondde hij de postdoctorale opleiding arbeidsrecht af aan de Katholieke Universiteit Nijmegen. Van 1974 tot 1975 was hij assistent accountant en projectleider bij Pelser Hamelberg, Van Til en Co., Accountants. Vervolgens werkte hij drie jaar als parttime boekhouder bij Wijers adviesbureau, financieringen, belastingzaken en administratie voor artsen.
Vanaf 1980 werkte De Geus bij de Industriebond CNV. Hij begon als assistent bestuurder, werd daarna juridisch beleidsmedewerker en was de laatste jaren lid van het dagelijks bestuur van de vakbond. In 1988 stapte hij over naar de Vakcentrale CNV, waar hij in 1993 vicevoorzitter werd met in zijn portefeuille de sociale zekerheid, pensioenen, volksgezondheid en arbeidsvoorziening. In deze hoedanigheid was hij lid van het bestuur van de Stichting van de Arbeid en van de Sociaal-Economische Raad.
In 1998 werd hij partner bij adviesbureau Boer & Croon. Hij deed opdrachten in de sfeer van de verzorgingsstaat, zowel voor de publieke instellingen als voor private partijen.
De Geus was lid van de raad van toezicht Academisch Ziekenhuis Maastricht, lid van de raad van advies Zorgverzekeraars Nederland, lid van de sectie Sociale vragen van de Raad van Kerken en voorzitter van de verenigingsraad van VluchtelingenWerk Nederland.
Hij was vanaf 22 juli 2002 minister van Sociale Zaken en Werkgelegenheid in het kabinet-Balkenende I. Vanaf 16 oktober 2002 voerde hij tevens het beheer van het ministerie van Volksgezondheid, Welzijn en Sport. De Geus werd op 27 mei 2003 opnieuw benoemd tot minister van Sociale Zaken en Werkgelegenheid, in het tweede kabinet-Balkenende.
in 2003 kreeg hij van het bestuur van de JOVD de titel Liberaal van het Jaar voor de hervormingen van de sociale zekerheid. Hij weigerde echter de bijbehorende prijs in ontvangst te nemen.
In oktober 2004 lanceerden de coalitiefracties een plan om het minimumloon voor langdurig werklozen die instromen op de arbeidsmarkt met 20% te verlagen. Toen De Geus daar, in de ogen van de oppositie, te weinig afstand van nam, dienden PvdA, SP en GroenLinks een motie van wantrouwen tegen hem in. Deze werd verworpen.
In 2007 verliet De Geus de politiek en ging hij werken als plaatsvervangend secretaris-generaal van de Organisatie voor Economische Samenwerking en Ontwikkeling (OESO. Hij was daar verantwoordelijk voor het economisch beleid en hervormingen, alsmede de voorbereiding van de ministeriÃ«le bijeenkomsten en speciale zittingen van de Uitvoerende Raad. Per september 2011 vond hij een baan als bestuurslid bij de Bertelsmann Stiftung, waar hij in 2012 werd gekozen tot bestuursvoorzitter.
In 2011-2012 was De Geus tevens voorzitter van het strategisch beraad CDA, een functie waarvoor hij gevraagd was door partijvoorzitter Ruth Peetoom. Namens het strategisch beraad presenteerde hij het rapport "Kiezen en Verbinden" op 21 januari 2012 aan de partijraad.
Eind mei 2014 trad Aart Jan de Geus aan als voorzitter van de raad van commissarissen van Triodos Bank, voor een periode van vier jaar.
Persoonlijk.
De Geus is gehuwd, heeft drie kinderen en was lid van de Christelijke Gereformeerde Kerken, totdat hij in 2004 overging naar de PKN.
