	Overvaller van Geldnet-filiaal krijgt twaalf jaar
	ANP
ARNHEM
De rechtbank in Arnhem heeft de 33-jarige J. V. uit Amsterdam vrijdag een gevangenisstraf van twaalf jaar opgelegd. Hij is veroordeeld vanwege drie feiten: zijn aandeel in de overval op het Geldnet-filiaal in Duiven in september 1995, zijn aandeel in de overval op het Grenswisselkantoor in Amsterdam in 1991, en verboden wapenbezit. De officier van justitie had veertien jaar geëist.

V. is een van de drie hoofdverdachten van de Geldnet-overval waarbij een dode viel en de overvallers voor bijna negen miljoen gulden buitmaakten. De Amsterdammer reed samen met zijn compagnon M. O. met een busje het beveiligde gebouw binnen om de buit op te halen.
De deuren werden van binnenuit geopend door handlanger J. G. die bij Geldnet werkte en tijdens de roof zijn collega J. Regeling doodschoot. G. is daarvoor onlangs veroordeeld tot vijftien jaar cel. Het proces tegen O. is nog niet afgerond.
De rechterbank verwierp het verzoek van V.'s raadsman mr. A. Moszkowicz om het Openbaar Ministerie niet ontvankelijk te verklaren. De raadsman laakte de informele, vertrouwelijke gesprekken met agenten waarin V, die officieel ontkende, wel had laten doorschemeren wat zijn rol bij de overval was geweest.
De politiemensen hadden dat later overgebracht toen zij als getuigen waren opgeroepen.
De rechtbank zegt door deze getuigenissen weliswaar beïnvloed te zijn, maar vanwege de veelheid aan bewijs is die invloed te verwaarlozen, aldus het vonnis.

