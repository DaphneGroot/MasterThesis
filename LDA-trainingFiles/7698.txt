Jasperina de Jong.
Jasperina de Jong (Amsterdam, 7 januari 1938) is een Nederlands actrice, cabaretière en zangeres.
Het begin.
Jasperina de Jong werd geboren op 7 januari 1938 in Amsterdam en woonde in haar jeugd op het Javaplein. Na haar middelbareschooltijd werkte ze afwisselend als tandartsassistente en typiste. Haar zangstem was inmiddels in de huiselijke kring en op school al ontdekt. Vanaf haar vijftiende volgde ze balletlessen. In 1959 deed ze auditie bij het ABC-cabaret van Wim Kan, maar die wees haar af wegens gebrek aan talent; Kan zou dit later betreuren. De Jong ontwikkelde haar talent verder op een cabaretcursus bij Cor Lemaire en later bij Bob Bouber. Bij Bouber hoorde ze in 1960 over Eric Herfst en zijn cabaretgroep Lurelei. Bij Lurelei was de leading lady Adèle Bloemendaal net vertrokken. De Jong deed auditie bij Herfst en de andere oprichter Ben Rowold. Herfst en Rowold waren niet echt enthousiast, maar namen haar wel aan. De Jong debuteerde in het programma "Niet Sexpres" uit 1960 en kreeg direct laaiend enthousiaste kritieken. Aanvankelijk werkte ze overdag nog bij de klantenservice van de Bijenkorf, omdat Lurelei in het begin niet veel kaartjes verkocht. Het klikte inmiddels ook tussen haar en Herfst, op wie ze al tijdens de auditie verliefd was geworden. Met wie het ook klikte was met Guus Vleugel. Tekstdichter Vleugel hoorde meteen mogelijkheden voor zijn teksten bij De Jongs interpretaties: haar stem en intonatie bleken wonderwel te passen bij de vileine teksten van Vleugel. Het nummer 'Call girl' werd de hit van de show "Hotel de Botel" uit 1961. Nog in hetzelfde jaar traden Herfst en De Jong in het huwelijk.
Lurelei.
In april 1962 won De Jong met "Call girl" de eerste prijs in het ICC-concours voor beginnend cabarettalent. In de jury zat onder anderen ook Wim Sonneveld bij wie ze in het door hem geschreven Katootje de toverheks speelde. De Jong keek erg op naar deze cabaretgigant en was dan ook zeer vereerd toen ze in hetzelfde jaar als Eliza Dolittle naast Sonneveld mocht staan in de musical "My Fair Lady". Ze speelde de rol afwisselend met Margriet de Groot en Dorien Mijksenaar. Na "My Fair Lady" trad De Jong weer op met Lurelei. Inmiddels was de groep het stadium van beginners ontgroeid en trad met veel succes op voor volle zalen. Lurelei bracht waar het kon controversieel cabaret en raakte geregeld in conflict met de autoriteiten. Zo werden Guus Vleugel en Gerard Cox gearresteerd om het nummer "Arme Ouwe" op verdenking van majesteitsschennis van koningin Juliana. In 1963 kregen De Jong en Herfst een zoon, Pelle. De Jong was inmiddels de absolute vedette van Lurelei en dé vertolkster van Guus Vleugelteksten. Met Guus Vleugel ging De Jong verder nadat in 1968 het doek voor Lurelei was gevallen.
Solo.
In het voorjaar van 1967 scoorde ze een hit met het nummer 'De wandelclub' dat oorspronkelijk geschreven werd door Toon Hermans voor diens film Moutarde van Sonaansee uit 1959. Maar musical trok haar sterker dan film en samen met Vleugel en haar man Herfst werd de musical "De Stunt" geproduceerd. Deze musical ging over de hippe Amsterdamse subcultuur."De Stunt" kreeg niet het verhoopte succes, zeker buiten Amsterdam werd de musical niet begrepen. De Jong stortte zich op het volgende musicalproject Sweet Charity. In deze musical schitterde ze en Sweet Charity vormde de opmaat voor haar successen in de jaren zeventig. Ze trad op in de voor haar geschreven theatershows 'De Jasperina Show' en 'Jasperina's Grote Egotrip'. Samen met Herfst, zoon Pelle en Sylvia de Leur vertolkte ze de hoofdrol in de Lurelei-komedieserie "Rust noch Duur" die door de KRO werd uitgezonden. De samenwerking met haar vaste tekstschrijver Guus Vleugel verliep in de loop van de jaren '70 steeds moeilijker. Artistieke onenigheid leidde tot een breuk. Ze scoorde eerst nog met nummers zoals 'Dobbe Dobbe Dobbe' (1973) en 'De Minutenwals' (1975) en nadat ze de hoofdrol vertolkte in diens musical "De Engel van Amsterdam", werkte ze even met tekstdichter Lennaert Nijgh, maar ze miste bij hem het venijn van Vleugel. Wel klikte het met Ivo de Wijs en componist Joop Stokkermans, die vrijwel de rest van haar repertoire schreven. De theatershow "Thuis Best" volgde en in 1980 stond ze weer met haar man Eric Herfst op het toneel in de cabaretproductie "Tussen Zomer en Winter". In 1982 ging de musical "Fien" in première. De Jong vertolkte hierin de legendarische actrice Fien de la Mar. Toen het stuk op tournee ging, werd bij Eric Herfst een hersentumor geconstateerd, waar hij in 1985 aan overleed. Om haar verdriet te verwerken stortte De Jong zich op haar werk. Pas een paar jaar na Herfsts dood vond ze rust en ging reizen, tuinieren en kon genieten van haar inmiddels geboren kleindochter. Uiteindelijk trok het theater weer en ging ze weer optreden. Na de one-womanshows "De gekkin van de gracht" en "Victoria" trad ze op met het liedjesprogramma "Tour de Chant", dat werd gevolgd door "Morgenster", "Lang Leve de Opera" en optredens met liederen van Bertold Brecht en Kurt Weill. Na een hoofdrol in de musical "Heerlijk duurt het langst" volgde nog de voorstelling "Marlene". In 2002 stopte De Jong met haar grote theaterproducties.
Film.
Voor haar rol van Inez in de film "Vroeger is dood" (1987) kreeg De Jong een Gouden Kalf. In 1989 speelde De Jong de rol van Elly in "Jan Rap en zijn maat", naar het boek en toneelstuk van Yvonne Keuls. De Jong sprak in 1996 de stem in van Malafide, de boze fee uit de Disney-film "Doornroosje". Critici spraken vol lof over haar vertolking van de slechterik. In 2001 speelde ze Liliane in "Saint Amour" en in 2004 de rol van Odette in de Vlaamse film " Confituur".
