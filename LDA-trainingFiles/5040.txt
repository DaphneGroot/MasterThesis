	Zoek
	Mijn televisietoestel stamt plots uit de rococo. Er staan gebeeldhouwde rose engeltjes op. Niets is meer recht en strak, de hele inboedel begint te zweven. De tv-stoel is ineens een chippendale. Ik sta op om een vers te gaan schrijven.
Hugo Camps is op de televisie!
Telkens wanneer Hugo Camps in Hilversum zijn licht laat schijnen over dit of dat, jubelt het bij mij van binnen. Als Hugo spreekt wordt het platste, grofste medium een instrument tot verheffing van de mensch.
Hugo houdt van sport. Hugo weet veel van sport. Als deze Belg tijdens een sportprogramma plaats neemt in de zogeheten deskundigenstoel, stijgt de presentator van dienst in verbale zin boven zichzelf uit. Er volgen salvo's adjectieven. Mijn beeldbuis dreigt te knappen.
Studio NOS van dinsdagavond werd voor een paar minuten Museumschatten. Hugo Camps was te gast. Onderwerp: de verdwenen mens.
De NOS-studio wordt een eind achttiende-eeuwse discussiesalon uit de Parijse binnenstad. Hugo rookt en peinst. Er staat een glaasje geestverruiming binnen handbereik. Het discours betreft het plotse ontslag van de Belgische bondscoach Wilfried van Moer. Tom Egbers leest voor uit eigen werk: 'Hugo, is de Belgische voetbalwereld een nest sissende cobra's?'
Waar is Van Moer gebleven? Weg, zoek, spoorloos. Na die ontluisterende nederlaag tegen Oranje is er nimmer iets van Van Moer vernomen. Hugo sombert: 'Er is vandaag een mens gestorven. Hij heeft zich verborgen, is in één keer verdwenen en ik vrees dat Van Moer nooit meer tevoorschijn komt.'
Ik zie een Luikse onderzoeksrechter opdracht geven alle stilgelegde Waalse mijnen te heropenen. Niets! Hugo vervolgt: '..deze aimabele, warme man die de hinkende mens in zich heeft..'
De jacht wordt voortgezet in de Limburgse horeca-wereld. Van Moer, eigenaar van het Hasseltse café de Wembley, schijnt op oudejaarsavond nog in een nachtclub gesignaleerd te zijn met twee Italiaans ogende mannen. Geen resultaat. Hugo: '..dit slachtoffer van zichzelf. Een man die nooit samenviel met de taal.'
Waar is Van Moer?!? Peter R. de Vries wordt ingeseind. Opsporing verzocht. Kan Spoorloos niet een extra aflevering maken? Jaap Jongbloed belt zijn relaties bij Aktenzeichen: XY...ungelöst. Hugo: '..bang voor de camera, bang voor zijn eigen schaduw..'
Als voetballer altijd aanwezig, nu in rook opgelost. De Belgische voetbalbond schijnt er meer van te weten. Hugo: 'De glimproleten! Het Rotary-gezelschap! De mannen van het gelikte woord! Grote diners! Elkaar dekken! Het grofste jezuïtisme'
Er wordt een bidstond georganiseerd.
Je veux Van Moer! En Hugo.
Marcel van Lieshout

