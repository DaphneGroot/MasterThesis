 VERLADERS WAARSCHUWEN VOOR KOSTEN DIESELACCIJNS. 
 ZOETERMEER, 21 okt (Reuter) - Verladersorganisatie EVO heeft de Tweede Kamer opgeroepen tegen de voorgestelde verhoging van de dieselaccijns te stemmen omdat die de Nederlandse vervoerders minstens 135 miljoen gulden extra per jaar zou kosten. 
 Het kabinet wil de accijns op diesel op 1 juli volgend jaar met vijf cent per liter verhogen en volgens de EVO betekent dat voor gebruikers van zware voertuigen een jaarlijkse kostenstijging van meer dan 2000 gulden per voertuig. 
 Minister Annemarie Jorritsma heeft een compensatie voor trucks vanaf 12 ton toegezegd maar die is volgens de EVO praktisch niet uitvoerbaar. 
 "De minimumtarieven die de Europese Unie hanteert maken compensatie via verlaging van de motorrijtuigenbelasting onmogelijk," aldus de EVO. 
 De vervoerdersvereniging wijst erop dat zo'n 90 procent van de diesel wordt verkocht aan zakelijke gebruikers, zodat een accijnsverhoging bijna helemaal voor rekening komt van het bedrijfsleven. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
