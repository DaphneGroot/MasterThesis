Tome (stripauteur).
Tome, pseudoniem voor Philippe Vandevelde (Brussel, 24 februari 1957) is een Belgisch stripauteur.
Zijn carrière ging van start als assistent van Luc Dupanloup, kortweg "Dupa", de auteur van de Dommel-strips. Daar leerde hij Jean-Richard Geurts (Janry) kennen, met wie hij al snel bevriend raakte. Ze werkten vanaf dan praktisch altijd samen. Ze assisteerden Turk en De Groot, bij hun strips Léonard, Clifton en Robin Hoed. Daarna gingen ze beide bij Dupuis werken in 1979, om de spelletjespagina (Jeuréka) te verzorgen. In 1980 namen ze de stripreeks Robbedoes en Kwabbernoot over van Jean-Claude Fournier. Eerst werd er nog samengewerkt met Cauvin en Broca, maar na een faliekant einde aan hun versie van Robbedoes (werd overal de grond ingeboord), konden ze helemaal alleen aan de slag. Aanvankelijk werkten ze beiden aan de tekeningen en beiden aan de scenario's, maar na een tijdje werd Tome de scenarist en nam Janry het tekenwerk op zich. Dat leidde overal tot een groot succes, omdat men in Janry's stijl Franquin, het alom geprezen grafisch genie, herkende.
In 1986 creëerde Tome tezamen met Luc Warnant de stripreeks Soda, Tome was wederom verantwoordelijk voor de scenario's. Warnant werd na een korte tijd vervangen door tekenaar Bruno Gazzotti en uiteindelijk door Dan Verlinden. Hij nam ook het schrijfwerk over van Bernard Hislaire voor de stripreeks De Mazdabende. In 1987 creëerde Tome tezamen met Janry de stripreeks De Kleine Robbe, allemaal korte gags over de jeugd van Robbedoes. Na een kleine periode ontpopte dat kleine broertje zich tot een veel populairdere strip dan zijn grote broer. In de late jaren 90 stopte het tweetal dan ook met het maken van nieuwe Robbedoes-albums, omdat De kleine Robbe gewoonweg veel winstgevender was.
