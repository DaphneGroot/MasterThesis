	RANDSTAD
	RANDSTAD, uitzendorganisatie in Diemen, heeft vorig jaar een winstsprong gemaakt van ongeveer 25 procent, meer dan de onderneming zelf had voorspeld. De winst zal volgens voorlopige cijfers uitkomen op circa 204 miljoen tegen 163 miljoen over 1995. Ook de omzet steeg met 25 procent tot bijna 6 miljard. Het resultaat uit de uitzendactiviteiten steeg sneller dan de verdiensten uit verwante activiteiten als techniek, beveiliging, automatisering en transport. Met name door uitbreidingen in Nederland en Duitsland is het aantal vestigingen vorig jaar gestegen van 895 tot 965. Naast een toeneming van het aantal kantoren steeg ook de omzet per vestiging.

