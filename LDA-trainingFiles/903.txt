	Justitie België loopt vast in onderzoek naar relatie Nihoul-Dutroux
	Van onze correspondent
Peter de Graaf
 BRUSSEL
 De aanwijzingen van betrokkenheid van Michel Nihoul bij de zaak-Dutroux zijn zo mager dat de louche zakenman om die reden niet langer vastgehouden kan worden. De Luikse Kamer van Inbeschuldigingstelling besliste woensdag dat het aanhoudingsmandaat tegen Nihoul, die sinds augustus in gevangen zit, niet wordt verlengd.

Die beslissing vormt opnieuw een bevestiging dat het onderzoek naar de bende van Dutroux in het slop zit. Sinds eind augustus, toen de lijken van An en Eefje werden ontdekt, heeft de justitie geen noemenswaardige vorderingen meer kunnen melden. Eerder moest ook politie-inspecteur Zicot wegens gebrek aan bewijs al worden vrijgelaten.
Maar Nihoul blijft wel in de cel. De zakenman werd onlangs in een andere zaak veroordeeld tot drie jaar cel. Nihoul heeft ernstig gefraudeerd met ontwikkelingsgeld.
In de zaak-Dutroux vroegen de advocaten van Nihoul al maanden de vrijlating van hun cliënt. Zij beweren dat de zakenman niets te maken heeft met de misdaden van Dutroux. Nihoul heeft vlak voor zijn arrestatie wel herhaaldelijk gebeld met Dutroux, maar die gesprekken gingen slechts over een autoreparatie. Ook zou de zakenman, die zich vastgoedmakelaar en -taxateur noemt, wel eens een huis van Dutroux hebben getaxeerd.
In de loop van het onderzoek doken enkele getuigen op die Nihoul hadden gesignaleerd op plaatsen waar meisjes verdwenen. Maar deze getuigenissen werden later weer ingetrokken. De ex-vrouw van Nihoul heeft wel verklaard dat hij goede contacten onderhield met Dutroux.
Nihoul werd en wordt nog steeds beschouwd als de spil in het vermeende kinderpornonetwerk van Dutroux. De zakenman zou niet alleen zijn opgetreden als financier. Hij wordt er ook van verdacht de contacten te hebben onderhouden met de afnemers van kinderporno en wellicht kinderen. Maar bewijzen heeft justitie nog steeds niet kunnen achterhalen. Nihoul zou ook seksfuiven hebben georganiseerd, met 'hooggeplaatsten' in de hoofdrol.
Hij wordt tevens genoemd in een ander pedofilienetwerk rond de 62-jarige Guy Focant, die wegens zedenfeiten met minderjarigen vastzit in de gevangenis van Namen. Focant schijnt tegenover een medegevangene uit de school te hebben geklapt over zijn misdaden. Hij zou hebben verklaard dat enkele slachtoffers begraven liggen in Jumet. Om die reden voeren justitie en rijkswacht al wekenlang graafwerkzaamheden uit in deze Waalse gemeente nabij Charleroi.
De verklaringen van Focant zouden ook een verband leggen met Nihouls seksfuiven. Maar het ontbreekt justitie nog steeds aan harde bewijzen. Ook over de relatie tussen Focant en Dutroux tasten de speurders nog in het duister.
Het besluit van de Luikse justitie dat Nihoul niet langer vanwege de zaak-Dutroux kan worden vastgehouden, heeft voor de verdachte zakenman voorlopig vooral negatieve consequenties. Zijn advocaten kunnen niet langer zijn dossier inzien, waardoor het gerecht van Neufchâteau het onderzoek in alle rust kan voortzetten. Maar de advocaten van Nihoul beschouwen de opheffing van het voorarrest van hun cliënt toch vooral als een overwinning.

