	Bengaalse tijgers in India weer met uitsterven bedreigd
	Van onze verslaggever
AMSTERDAM
De Bengaalse tijger in India wordt met uitsterven bedreigd, omdat de regering te weinig maatregelen onderneemt tegen stropers. Elke dag worden er een of twee tijgers gedood, jaarlijks waarschijnlijk vierhonderd. De tijgers worden gebruikt voor medicijnen die ondanks internationale verboden nog volop in veel Aziatische landen verkocht worden.
Dit staat in een woensdag gepubliceerd rapport van de Environmental Investigation Agency (EIA), een in Engeland gevestigde milieu-organisatie die actie voert tegen de illegale handel in bedreigde dieren en planten. De EIA heeft naam gemaakt door met undercover-methoden misstanden aan het licht te brengen. Enkele jaren geleden ontdekte het op die manier een grote voorraad hoorn van neushoorns.
Voor dit rapport deed de EIA onderzoek in India en diverse Aziatische landen waar tijgerproducten verkocht worden. In Bombay en Calcutta slaagden zij erin om binnen twee dagen in contact te komen met handelaren, die tijgerhuiden verkochten, zo deelde EIA-voorzitter A. Thornton mee op een persconferentie in Amsterdam. Het rapport werd hier gepubliceerd omdat Nederland nu voorzitter is van de EU.
India is voor tijgers een belangrijk land. In 1900 waren er naar schatting nog 80 duizend tijgers op de wereld, nu nog zesduizend. Daarvan leven er twee- tot drieduizend in India. In de jaren zeventig begon India met het Project Tiger, een poging om de tijger in grote natuurreservaten te beschermen. Dit project was aanvankelijk succesvol. Het aantal tijgers nam toe van 270 tot circa drieduizend.
De laatste jaren lijkt het aantal tijgers weer af te nemen. Dat komt onder andere doordat op sommige plaatsen de bevolking zich tegen het project keert. In het verleden zijn Indiase stammen verdreven uit de tijgerreservaten. Ook volgens het EIA-rapport is daarbij soms onzorgvuldig gehandeld.
Maar de belangrijkste bedreiging voor de tijgers is volgens de EIA de stroperij, die zich de laatste jaren als een epidemie over India verspreid heeft. De tijgerpopulatie neemt daardoor af. De dieren brengen minder jongen voort dan het aantal volwassen dieren dat jaarlijks gedood wordt.
De regering van India neemt te weinig maatregelen tegen de stropers, aldus het EIA-rapport. Veel reservaten worden mondjesmaat gefinancierd. Controleurs krijgen daardoor soms maandenlang geen salaris, vacatures worden niet vervuld en het ontbreekt de controleurs aan noodzakelijke uitrusting. Soms is er geen geld om tamme olifanten te voeren.
Volgens het rapport gaan de meeste tijgerkadavers naar China. Daar is een grote vraag naar medicijnen op basis van tijgerproducten. Import uit India is nodig omdat er in China bijna geen tijgers meer zijn. Volgens de EIA worden ook in Japan nog steeds illegale medicijnen op basis van tijgerproducten verkocht.

