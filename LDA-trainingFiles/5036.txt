	Nederland - San Marino in Amsterdam Arena
Het Nederlands elftal speelt de WK-kwalificatiewedstrijd tegen San Marino op 29 maart in de Amsterdam Arena. Nederland is na drie duels in groep 7 van de aanloop naar het WK van 1998 in Frankrijk nog ongeslagen. De ploeg van bondscoach Guus Hiddink won uit en thuis van Wales en versloeg in Brussel de Belgen.
De thuiswedstrijd tegen Wales werd in Eindhoven afgewerkt. De verwachting was dat voor het duel tegen San Marino eveneens naar een 'kleiner' stadion zou worden uitgeweken. Hiddink heeft de toezegging gekregen dat er op 29 maart een nieuwe grasmat in de Arena ligt. De staat van het veld is al sinds de opening van het stadion in augustus vorig jaar erbarmelijk.
De bond zal populaire toegangsprijzen rekenen. Overdekte zitplaatsen zijn al verkrijgbaar vanaf 25 gulden.

