 GREENFIELD START BELEGGINGSFONDS IN FIN. WAARDEN. 
 AMSTERDAM, 24 jan (Reuter) - Greenfield Capital Partners heeft meegedeeld dat zij over enkele weken het fonds Beurshave wil introduceren. 
 Dit fonds, dat genoteerd zal worden aan de Amsterdamse effectenbeurs, zal beleggen in grotere en middelgrote ondernemingen op het gebied van zakelijke dienstverlening in de financiele sector. 
 Het fonds zal uiteindelijk een omvang hebben van circa 100 miljoen gulden en Greenfield zegt al toezeggingen te hebben gekregen voor een te beheren vermogen van ruim 40 miljoen. 
 Als het prospectus wordt uitgebracht zal Beurshave een aantal participaties in portefeuille hebben met een totaal belegd vermogen van ongeveer 32 miljoen gulden. 
 Daarbij gaat het om deelnemingen in onder meer Kempen & Co en AOT. Op termijn wil Greenfield het aantal participaties uitbreiden tot ongeveer 15. 
 Beurshave wil participaties van minstens vijf procent in bedrijven met een aantrekkelijk groeiperspectief. 
 Het zal daarbij hoofdzakelijk gaan om beursgenoteerde ondernemingen. 
 Greenfield zegt Beurshave op de markt te brengen omdat de koersontwikkeling van ondernemingen in de financiele sector tot nu toe achterbleef bij de algemene beurstrend. 
 "Naar verwachting zal deze sector in de nabije toekomst op toenemende belangstelling kunnen rekenen," aldus de vermogensbeheerder. 
 Beurshave zal zich qua klantenkring richten op institutionele beleggers en op investeerders die geinteresseerd zijn in beleggingen met een gunstig fiscaal regime. 
 Greenfield zegt een zeer bevredigend 1996 achter de rug te hebben waarbij de door haar beheerde fondsen uitstekende resultaten hebben behaald. 
 Op het aan Greenfield toevertrouwde vermogen werd het afgelopen jaar een rendement behaald van gemiddeld 30 procent. 
 De Europese investeringsfondsen kwamen op een gemiddeld rendement van 21,1 procent en de Amerikaanse fondsen van Greenfield haalden een gemiddeld rendement van 31,9 procent. 
 De beste performance werd behaald met een aantal kapitaalmarktfondsen waarbij een gemiddeld rendement van 37,4 procent werd gerealiseerd. 
 Het totale beheerde vermogen van de nog in beheer zijnde fondsen steeg in 1996 van 346 miljoen tot 483 miljoen gulden, waarbij inbegrepen 90 miljoen aan nieuwe inleg van kapitaal. 
 In 1996 verkocht Greenfield onder meer NET Holding aan KPN Nederland en Career Nederland, waarop volgens haar aanzienlijke boekwinsten zijn behaald. 
 In de loop van 1996 is het management van investeringsfonds Tolsteeg verkocht aan Kempen & Co. 
 Aan de aandeelhouders van Greenfield werd 58 miljoen gulden uit de gerealiseerde vermogenswinst uitgekeerd. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
