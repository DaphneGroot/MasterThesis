	Bedrijven werken informeel allang met drie groepen van werknemers
	Van onze verslaggever
Gijs HerderschÃªe

AMSTERDAM
De banken lopen achter bij het bedrijfsleven. Daar zijn de werknemers allang in drie groepen gesplitst, zoals de banken nu in de cao willen regelen. 'Het opmerkelijke aan de voorstellen van de bankwerkgevers is dat zij de driedeling formeel willen regelen in een cao. In andere bedrijven is dat informeel geregeld', zegt T. Berendsen, managing partner bij adviesbureau Twijnstra en Gudde.
Het kernpersoneel wordt in het bedrijfsleven al met gouden ketenen levenslang aan het bedrijf gebonden. Aandelenopties en eindejaarsbonussen zijn doodnormaal. De auto van de zaak, de gratis telefoon zijn peanuts.
Het middenkader moet er steeds vaker op rekenen op afzienbare termijn van baan te veranderen. De derde groep, de werknemers in de laagste functies, bestaat veelal uit flexwerkers zoals uitzendkrachten. Bij geen enkel bedrijf zijn de arbeidsvoorwaarden voor flexwerkers geregeld. Voor hen geldt hooguit de cao voor uitzendkrachten.
In veel bedrijven en sectoren geldt de cao alleen voor de eigen werknemers in lagere en middenfuncties, zoals bij Shell Nederland. Soms is er nog een aparte cao voor hoger personeel, bijvoorbeeld bij Akzo en Philips. Daarboven is er nog de categorie hors concours, voor de absolute top.
Het opmerkelijke van de cao voor het bankbedrijf is dat deze nu geldt voor iedereen die bij een bank werkt. Sterker nog: de banken-cao bindt iedereen met gouden ketenen aan de bank, bijvoorbeeld met goedkope hypotheken.
Alles is in de banken-cao geregeld. Zelfs aan prestatietoeslagen is gedacht. Zo'n prestatietoeslag mag nooit meer zijn dan 15 procent van het jaarsalaris, ofwel twee maandsalarissen. Te weinig, vinden de banken nu. 'Maar daarmee wordt informeel al de hand gelicht. Een jaar lang managementscholing bij Insead in Parijs op kosten van de bank is toch ook een vorm van bonus?', zegt Berendsen.
'De driedeling is bij de banken, maar vooral daarbuiten, sluipenderwijs al een tijd aan de gang. Het wordt nu alleen scherp onder de aandacht gebracht', zegt Berendsen. Hij wijst op de opkomst van het uitzendwerk en de uitbesteding van schoonmaakwerk, beveiliging en catering aan gespecialiseerde bedrijven. 'Ook bij banken is dat proces gaande. Nu liggen de salarissen voor dat soort functies in de banken-cao nog circa 15 procent boven de kosten voor een schoonmaakbedrijf.'
'Nieuw is dat nu expliciet een onderscheid wordt gemaakt tussen de kerngroep die een baan voor het leven leven krijgt, en de grote tussengroep die ook elders aan de slag moet kunnen. De banken zoeken naar een manier om dat in een cao te regelen.'
De schrik zit er bij de middengroep in het bedrijfsleven al stevig in. Bij elke reorganisatie zijn zij de klos. 'Daardoor zie je dat de middengroep opleidingen erg op prijs stelt, meer nog dan loon.' Het beleid van de FNV om in cao-afspraken de nadruk te gaan leggen op scholing sluit naadloos aan op de constatering van Berendsen.
De kerngroep met een baan voor het leven is volgens Berendsen steeds eenzelfde club leidinggevenden. 'Een managementteam of de managers van een eenheid. Die moeten ervoor zorgen dat de groep goed draait. Zo presteren zij zelf goed. Daarop worden ze afgerekend, ook als het slecht gaat.'
Bij de banken betreft het dan bijvoorbeeld regiodirecteuren. 'Niet aandelen- of valutahandelaren. Dat zijn personen met hoog gespecialiseerde functies, maar geen sleutelfiguren in de organisatie. Dat werk houd je ook niet levenslang vol.'
De goed functionerende leidinggevenden willen de banken nu aan zich binden. Berendsen ziet echter voetangels. 'De leidinggevenden moeten mobiel blijven. Wie tien jaar regiodirecteur is, presteert misschien alleen goed door routine.'

