County Wicklow.
Wicklow (Iers: "Cill Mhantáin") is een graafschap aan de oostkust van Ierland, en ligt ten zuiden van county Dublin. Het heeft een oppervlakte van ongeveer 2024 km² en had in 2011 136.448 inwoners.
De hoofdstad van de county is Wicklow (inw. 9355), alhoewel de grootste bevolkingsgroep (30.951) in Bray woont. Greystones (11.913 inw.) en Bray liggen beide aan de DART-lijn: een stadsspoorweg die de regio Dublin doorkruist.
Wicklow staat bekend als "de laatste county" omdat het de laatste was die werd opgericht. Een "Military Road" werd door het graafschap gelegd om het Britse leger snel toegang te kunnen geven tot de Ierse rebellen die tot in de 19e eeuw zich schuilhielden in de Wicklow Mountains.
Wicklow staat ook bekend als "De tuin van Ierland". De ruïnes van de abdij bij Glendalough zijn een bekende toeristische attractie.
