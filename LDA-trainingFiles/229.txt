	Weisglas te wild optreden verweten in 'coup'-affaire Kritiek VVD op Van Mierlo ergert PvdA en D66
	Van onze verslaggever
DEN HAAG

Tweede-Kamerleden van PvdA en D66 hebben woensdag in de Kamer hun coalitiegenoot Weisglas (VVD) bekritiseerd wegens diens kritiek op minister Van Mierlo van Buitenlandse Zaken. Bij beide partijen bestaat de indruk dat de eurosceptische VVD geen mogelijkheid onbenut laat Van Mierlo tijdens het voorzitterschap van de Europese Unie onderuit te halen.

Ook Van Mierlo heeft zich geÃ«rgerd aan de opwinding in politiek Den Haag. De autoriteit van het voorzitterschap, 'die voor 80 procent van mijzelf afhankelijk is en voor 20 procent van de reactie in de eigen nationale omgeving', kan er volgens Van Mierlo door worden aangetast.
Verwijzend naar het Nederlandse calimero-gevoel (dat de kleine EU-lidstaten het altijd verliezen van de grote): 'Proportionele zelfbewustheid is het beste middel tegen het gevoel dat er over je heen gelopen wordt, vooral als dat niet waar is.'
Van eerdere scherpe kritiek in de media van CDA en GroenLinks op Van Mierlo bleef gisteren in de Kamer niet veel over.
Bij PvdA en D66 was irritatie ontstaan nadat Weisglas Van Mierlo maandag op opheldering had gevraagd. Dit naar aanleiding van de Frans-Duitse persconferentie in Brussel, waarop beide landen zeiden de motor van de Europese integratie te willen zijn.
De persconferentie van de Franse en de Duitse ministers van Buitenlandse Zaken leek op een ongelukkig moment te komen, omdat Van Mierlo voor het eerst tijdens het Nederlandse voorzitterschap de Raad van Ministers voorzat. Doordat in Nederlandse media van een Frans-Duitse 'coup' tegen voorzitter Nederland werd gesproken, suggereerde de VVD dat minister Van Mierlo in de fout was gegaan.
Van den Bos (D66) zei dat de commotie in Nederland schadelijker was dan de persconferentie van Frankrijk en Duitsland. Hij kwalificeerde het optreden van Weisglas als 'een tikkeltje te wild amigo'. Van Den Bos vroeg Weisglas of hij wilde toezeggen dat hij bij de eerste persberichten eerst tot tien telt voor hij met een reactie komt. Weisglas zei daar niet op te willen ingaan. Hij beschuldigde Van den Bos ervan het debatje tot 'een klein Binnenhofs geheel' te maken. 'Ik doe daar niet aan mee', aldus Weisglas.
Hij zei zijn vragen te hebben gesteld, omdat de Frans-Duitse actie 'niet nodig was'. 'Het EU-voorzitterschap hoort de motor te zijn.'
De persconferentie van de twee landen noemde hij kenmerkend voor het feit dat de twee landen het steeds meer voor het zeggen willen hebben in de EU. Hij verwees naar de mogelijke afspraak tussen Frankrijk en Duitsland over het presidentschap van de Europese Centrale Bank (ECB). 'Dat maakt de VVD argwanend.' Van Mierlo zegde Weisglas toe op dit punt 'waakzaam' te zullen blijven. Het zou 'schandalig' zijn als de afspraak over de ECB er was, herhaalde Van Mierlo.
Ook de PvdA-kamerleden Woltjer en Van Traa hadden geen goed woord over voor het optreden van Weisglas. 'Voor u op hoge toon om opheldering vraagt, is het goed om eerst na te denken', voegde Van Traa Weisglas toe.
Van Mierlo herhaalde in de Kamer wat hij maandag al in Brussel had gezegd. Hij was van tevoren op de hoogte gesteld van het Frans-Duitse initiatief. Dat was volgens Van Mierlo vooral bedoeld om berichten over onenigheid tussen beide landen over de Economische en Monetaire Unie (EMU) te ontzenuwen.
Hij had beide landen gevraagd hem te helpen bij het voorzitterschap en zei Frans-Duitse samenwerking toe te juichen. Het gaat er volgens Van Mierlo om dat meer lidstaten namens elkaar gaan spreken, zodat hij als voorzitter van de EU ten slotte namens allen kan spreken: dan is het Verdrag van Amsterdam gereed.

