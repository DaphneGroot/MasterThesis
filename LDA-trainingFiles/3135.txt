	Vormingstheater voor ongelukkige wilden
	Harlekijn in Afrika. Door: Internationale Nieuwe Scène. Stadsschouwburg Amsterdam. 12 januari. Tournee.
Ondanks enthousiaste verhalen van bevlogen ontwikkelingswerkers en een minister die de moed erin houdt, zien velen Afrika als het verloren continent. In dat negatieve beeld neemt Zaïre wel een heel droevige toppositie in, met een dictator die eerst zijn land leegrooft en vervolgens in Frankrijk gaat uitrusten.
De Belgische organisatie Wereldsolidariteit heeft Zaïre nog niet opgegeven, omdat ze die 42 miljoen inwoners niet wil laten stikken. Ze gaf zelfs opdracht om Zaïre op een andere manier in beeld te brengen in een toneelvoorstelling. Aan de Vlaamse theatergroep Internationale Nieuwe Scène kwam de eer toe die opdracht uit te voeren.
Het gezelschap, dat in Nederland vooral bekend werd door de uitvoering van Mistero Buffo van Dario Fo, vertelt theaterbezoekers immers al twintig jaar hoe de wereld in elkaar steekt.
In een klein cultureel centrum ergens in Afrika, dat door de machthebbers nogal overdreven Paleis voor Volkscultuur is gedoopt, oefent een zwarte muziekband. Een groep blanke Belgen neemt echter schaamteloos bezit van de ruimte. Zij bereiden een commedia dell'arte-stuk voor om 'de ongelukkige wilden schoonheid en cultuur te brengen'.
De leider van het gezelschap, een onsmakelijke vetzak in bespottelijk koloniaal tenue, doet alles om de zwarten te beledigen en te kleineren. Naast deze karikatuur krijgen we ook nog de domme missionaris te zien.
Het overzichtelijke zwart-wit krijgt echter ook nuanceringen van enkele weldenkende witten en begripsvolle zwarten, zodat in gezamenlijk gezang kan worden afgesloten: 'Racisme is dood, samen zijn we groot'.
Harlekijn in Afrika is vormingstheater van het vrolijke soort. Er wordt aanstekelijk gemusiceerd en gedanst. De clownerieën van de zwarte harlekijn die de domme witten constant in verlegenheid brengt, zijn vermakelijk en nemen een deel van de ergernissen over de opdringerige boodschap weg.
De voorstellling heeft de bedoeling volwassenen aan het denken te zetten en de internationale solidariteit dichterbij te brengen. Om dat te bereiken had de Internationale Nieuwe ScëoFCUFo*ene intellectueel wel wat hoger mogen mikken.
Patrick van den Hanenberg

