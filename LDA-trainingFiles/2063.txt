	'Sommige commissionairs groeiden wel erg hard'
	Van onze verslaggevers
Theo Klein
Peter de Waard

AMSTERDAM
Met dank voor alle goede bedoelingen, maar Francis Loudon, voorzitter van de Stichting Toezicht Effectenverkeer (STE), zit niet te wachten op een fusie met De Nederlandsche Bank (DNB). Noch op een overdadige uitbreiding van bevoegdheden, waardoor de STE dreigt uit te dijen tot een bureaucratische moloch, waar te veel van verwacht wordt.
'Vooral de politiek moet waken voor een overreactie op de beursfraude. Parlementarirs kunnen het bedenken van oplossingen beter aan ons overlaten', zegt de STE-voorzitter. In de slibstream van het beursschandaal wordt de STE een ruimer mandaat en meer personeel toebedacht. Ze moet als onafhankelijke waakhond van de beurs in staat zijn malafide handel te weren, eventueel samen met DNB.
'Maar degenen die op de hoogte zijn, weten dat er de afgelopen jaren al veel gebeurd is. We werken hard aan onze organisatie. In juli hopen we op sterkte te zijn met zeventig man,' aldus Loudon. Wat niet wil zeggen dat er geen wensen over blijven. Maar die zijn minder spectaculair dan de suggesties die de afgelopen weken de publiciteit haalden.
Voor Loudon is het belangrijkste dat de STE zicht krijgt op de interne organisatie van alle instituten die in effecten handelen. Als een medewerker van een pensioenfonds met privbeleggingen over de schreef gaat, kan de stichting dat nu niet zien. Evenmin kan worden beoordeeld of het systeem van functiescheiding, bevoegdheden en interne controle klopt. Loudon: 'Dat laatste moet veranderen. Wij moeten kunnen controleren of de interne organisaties deugen. Dan komen we weer een stap verder.'
Er is veel kritiek op de rol van STE in het beursschandaal. De controleur wordt laksheid verweten. De voorzitter werpt die aantijging ver van zich. Tot enkele jaren geleden werd de STE bewust kort gehouden. Niemand, inclusief de politiek, had geld over voor een onafhankelijk toezichthouder, zegt hij. Pas sinds 1 januari beschikt de stichting over mogelijkheden om zijn tanden te tonen. Toen nam de STE de controlerende bevoegdheden van de beurs over; volgend jaar mag ze dwangsommen en boetes uitdelen.
- Deed de beurs zelf in het verleden niets?
'Jawel. De beurs heeft in de jaren tachtig een controlebureau opgetuigd. Vooral de banken die internationaal opereerden, wilden dat er net als in het buitenland regels gesteld werden. De commissionairs en hoeklieden voelden daar veel minder voor. Het is de verdienste van de toenmalig beursvoorzitter Baron van Ittersum dat er toch nog veel gebeurd is. Ik denk dat hij daarvoor veel te weinig credits krijgt'
- De schuld ligt bij de overheid?
'De politiek stond in het verleden heel ver van de beurs. En het is nu eenmaal een feit dat justitie de capaciteit noch de know-how had om vergrijpen in het effectenverkeer te vervolgen.'
- Was het daardoor een zootje op de beurs?
'Dat niet. De handelaren hielden elkaar in de gaten. Maar de normen waren anders. Zeker in de periode voor de jaren tachtig. Het gezelschap beleggers was relatief klein. Deze groep eiste dat de beurscommissionair goede contacten in het bedrijfsleven had zodat hij af en toe een gouden tip zou kunnen geven. Je had niet voor niets een commissionair. Niemand noemde dat toentertijd misbruik van voorwetenschap. Misbruik van voorwetenschap is pas in 1989 een delict geworden. We moeten ook oppassen dat we niet teveel zaken uit het verleden beoordelen met de normen van vandaag.'
- De buitenwereld zal de indruk hebben dat iedereen in het verleden op de beurs fraudeerde.
'Dat is beslist niet zo. De meeste handelaren hebben altijd integer geopereerd. Daar sta ik voor in.'
- Vreest u dat justitie misschien nu te wild om zich heen slaat?
'Nee, dat vind ik niet. Justitie beschikt over sterke aanwijzingen dat er sprake is geweest van echte criminele activiteiten. We hebben ons allemaal wel eens afgevraagd hoe het kwam dat sommige effectenkantoren zo snel konden groeien.'
- Wist u van de inval op de beurs op 24 oktober?
'Ja, we zijn al in juni ingelicht door de officier van justitie. We hadden ook gevraagd om niet te worden overvallen in dergelijke zaken. In de zaak De Bivre (de ABN Amro-bestuurder die moest opstappen omdat zijn vrouw met misbruik van voorkennis had gehandeld) waren we totaal verrast door het openbaar ministerie. Anderzijds wilde justitie voorkomen dat de STE op de een of andere manier zelf bij een van de verdachte effectenkantoren een onderzoek zou starten.'
- De politiek lijkt tot alles bereid?
'Maar de politiek weet af en toe niet waarover ze praat. Zo wordt gesuggereerd om de namen achter coderekeningen te melden bij de STE. Een onzinnige gedachte. Banken en commissionairs moeten de identiteit van de houders van coderekeningen kennen. Als wij dat willen weten, gaan we daar wel kijken.'

Foto
	Francis Loudon FOTO GUUS DUBBELMAN - DE VOLKSKRANT

