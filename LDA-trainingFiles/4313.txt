	En voort struikelt de vrouw in De Keersmaekers bos
	Rosas met Woud. Three Movements to the Music of Berg, Schnberg & Wagner. Choreografie Anne Teresa De Keersmaeker. In Muziektheater Amsterdam, 4 januari. Herhaling 6 januari.
De schors van de bomen lijkt echt. Misschien is het ook wel echt, en zijn de bladeren op het podium dat ook. Hoewel dit toneelbeeld van Gilles Aillaud niet lekker geurt - je ruikt geen hars of mos in de zaal, zoals bij Pina Bausch. Toch gebruikte De Keersmaeker niet eerder zo'n realistisch decor als bij haar Verklrte Nacht, een van de drie choreografische onderdelen van De Keermaekers avondvullende Woud. Three Movements to the Music of Berg, Schnberg & Wagner.
Om het bos nog echter te doen lijken, schijnt er diffuus licht. De plaats van handeling in Schnbergs compositie (naar een gedicht van Dehmels) is immers een maanbeschenen bos waar twee gelieven lopen: een vrouw die zich bezwaard voelt omdat ze zwanger is van haar vorige geliefde en haar minnaar, die zich daarmee verzoent.
Letterlijk neemt De Keersmaeker Dehmels gegeven gelukkig niet. In haar choreografie dwaalt de vrouw alleen door het bos. Er is ook niet n man, er zijn er vier. Aanvankelijk staan ze als houten staken tussen de bomen, hun gezicht van de het podium afgewend. Later laten de mannen zich vermurven: in vier duetten suggereren de paren passie, woede, onmacht en tederheid, emoties die aan de vrouw voorbijgaan. Ook bij de trio's die hier losjes doorheen gevlochten zijn, heeft ze het nakijken.
Haar lot wordt in het aansluitende laatste onderdeel op het derde lied uit Wagners Wesendonck Lieder duidelijk. De onttakeling wordt door toneelknechten in gang gezet, enkele bomen worden neergehaald. Een danseres in bruidsjurk staat de soliste (Cynthia Loemij) even terzijde, maar verdwijnt dan, als een droom die in rook opging. Moederziel alleen is ze wanneer mezzo-sopraan Ursula Hessen haar laatste regel heeft gezongen en het Duke Quartet (aangevuld met altvioliste Helen Kamminga en celliste Sophie Harris) Wagners lied laat wegebben. En voort struikelt de vrouw. Op het filmdoek zien we nu de bebladerde boomtoppen waarover Matilde Wesendonck in haar gedicht sprak.
In vliegende vaart rennen we mee met de wanhopige vrouw, waarin we Tippeke herkennen, de door De Keersmaeker zelf vertolkte vrouw uit de film waarmee Woud opende. Ineens valt alles op zijn plaats: waarom Tippeke almaar rent met als enig houvast het versje van 'het stokske dat de hond niet wou slaan'. Daarin kan ze haar frustratie uiten over wat het leven haar niet gaf. Tippeke is fel als een clochard en taai als een heronehoer. Verward en verdwaasd is ze ook. Oog voor de schoonheid van de natuur heeft zij niet meer. Voor haar geen twinkelerende vogels, en geen rust en stilte zoals die aanvankelijk ook in de choreografie op Bergs Lyrische Suite werden gevisualiseerd. Tippeke miste de boot. Van alle in muziek en dans geuite liefdesgevoelens mocht ze proeven, zonder er deelachtig aan te worden.
Zo expliciet als in Woud was De Keersmaeker niet eerder. Hoewel ze zich vaker van haar dramatische kant toonde, is dit werk loodzwaar. Terwijl de dans zelf toch heel licht is: los en soepel gezet in een mooie combinatie van klassiek en modern idioom. Haar 'oude' stijlkenmerken, typische bewegingen zoals het draaien met kinderlijk rond gehouden armen, het even optrekken van de schouders, het graaien in de buikstreek, de driftige kleine stapjes, zijn er nog steeds. Recent vermengde ze dat idioom met een soepeler en rijkere danstaal die verwant is aan die van Trisha Brown, een choreografe die De Keersmaeker bewondert.
Behalve in haar verrijkte danstaal toont De Keersmaeker zich een choreografe in de ware zin des woords. Naast uitstapjes naar theater, opera en film laat zij haar aandacht primair uitgaan naar de dans, naar dans in relatie tot muziek. Al eerder bewees zij haar goede smaak voor muziek, maar belangrijker is haar muzikaliteit, en het feit dat ze nooit slaafs aan die muziek choreografeert. Een muziekvisualisatie kun je dit nieuwe werk niet noemen. Daarvoor permitteert zij zich te veel vrijheden.
'Muziek is mijn meester', heeft ze ooit gezegd, maar dat is te onderdanig geformuleerd. Wie dit magistraal gedanste Woud net heeft gezien, weet beter.
Isabella Lanz

