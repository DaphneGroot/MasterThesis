	Soul-duetten met een cynische ondertoon
	Gotta have soul door Dennis Kivit en Mylne d'Anjou. De Nieuwe Doelen, Gorinchem. Tournee tot en met 11 mei.
'Muziek met ballen.' Zo omschrijven Dennis Kivit en Mylne d'Anjou soul-muziek. De twee lelieblanke artiesten werpen zich in Gotta have soul op een muzieksoort die toch in eerste instantie geassocierd wordt met het Motown-label en zwarte vocalisten die daaraan verwant zijn, zoals The Four Tops, Ray Charles, James Brown en Aretha Franklin.
Mylne d'Anjou komt met haar diep-korrelige stemgeluid dicht tegen de gewenste soul-sound aan. Zij is daarom een uitstekende vervangster voor Lucretia van der Vloot, die aanvankelijk als 'zwarte soul sister' op het affiche stond. Van der Vloot koos echter voor een programma met Jenny Arean.
De stem van Dennis Kivit klinkt ietwat te beschaafd om een echte soul brother te zijn. Zijn Montezuma's Revenge-verleden lijkt hem daarbij in de weg te zitten. In die groep was techniek lange tijd belangrijker dan het gevoel in de onderbuik.
Als het tweetal probeert aan te klampen bij de grote Amerikaanse voorbeelden, zoals in de lange medley's aan het begin van de eerste en tweede helft, dan is het verschil te groot en vallen ze door de mand. Toch is het een grotendeels geslaagd programma geworden. Het lukt vooral in die delen waarin zij onderzoeken waar de soul in eigen omgeving zit.
En dan komen ze uit bij Raymond van het Groenewoud en de teksten van Hans Dorrestijn, waar Dennis Kivit sfeervolle muziek bij heeft gecomponeerd. Vooral het lied Selectiemiddel, waarin Dorrestijn bekent dat hij nooit een vrouw met een hond zal nemen, wordt daardoor een topper.
Ook de andere stukken die Kivit heeft geschreven, waaronder het titelnummer, zijn bijna altijd raak. En waar zijn stem het enigszins laat afweten zorgt de band voor ruime compensatie, met een bassist en drummer die meedogenloos tegen elkaar opbieden.
De echte uitschieters echter zijn de duetten, waarin D'Anjou de blues-teksten van Kivit, die bol staan van pijn en verdriet, met spits en cynisch commentaar volkomen onderuit haalt. Dan dringen de kleinkunstenaars zich naar voren en krijgt het repertoire pas echt meerwaarde voor een Hollands theater.
Patrick van den Hanenberg

