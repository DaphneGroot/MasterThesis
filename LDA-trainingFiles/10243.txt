Moby.
Richard Melville Hall (New York, 11 september 1965) is een Amerikaanse popmuzikant, bekend onder zijn artiestennaam Moby. Sommige van zijn albums gaan vergezeld van essays over politiek, religie en veganisme. De auteur van "Moby-Dick", Herman Melville, is de oud-oudoom van Moby, en dit verklaart zijn artiestennaam.
Naast zijn werk onder de artiestennaam Moby heeft Hall ook twee albums en een aantal singles uitgebracht onder de naam Voodoo Child. Verder remixt Moby regelmatig nummers van andere artiesten. Hij maakte remixes van nummers van Michael Jackson, Metallica, David Bowie, Wolfpack, Daft Punk, Pet Shop Boys, Prince, The Smashing Pumpkins en vele anderen.
Biografie.
In de eerste helft van de jaren negentig maakte Moby naam met trance en housemuziek. Hij scoorde in 1991 zijn eerste hit "Go". Dit nummer was gebaseerd op het nummer "Laura Palmer's Theme" van '. Zijn debuutalbum "Moby" verschijnt in 1992. Het eerste commercieel succesvolle album was "Everything is Wrong" uit 1995, met de hits "Feelin' so Real" en "Everytime you touch me".
Het in 1996 verschenen album "Animal Rights" laat echter een heel andere kant van Moby horen: punk en metal. Moby had vroeger in punkbandjes gespeeld, waaronder twee dagen in Flipper want de zanger zat in de gevangenis en hij kende alle liedjes. De band ontkent overigens dit verhaal. De eerste single van het album was een cover van het "Mission of Burma"-nummer "That's When I Reach For My Revolver".
Het in 1997 verschenen album "I Like To Score" bevatte weer elektronische muziek; het is een compilatie van door Moby gemaakte filmmuziek voor langspeelfilms en series. Zijn bewerking van de "James Bond Theme" werd een hit.
In 1999 verscheen zijn echte grote doorbraak: "Play". Dit album bevat rustige elektronische popdeuntjes met veel lounge-, triphop- en ambient-invloeden. Van dit album verschenen acht singles, waaronder hits als "Bodyrock", "Porcelain" en "Why does my heart feel so bad?". De tekenfilm-clip voor het laatste nummer maakte Moby overigens zelf. Het volgende album, "18" uit 2002, gaat verder waar "Play" ophield. In 2005 verscheen "Hotel". Dat album is wat meer divers; het bevat rustige nummers zoals op "18", maar ook poprock-nummers. In 2006 verschijnt het compilatie-album "Go - The Very Best Of Moby".
Op zijn album "Last Night" uit 2008 grijpt Moby terug naar discomuziek van de jaren 80. In dat jaar werkte hij samen met andere bekende artiesten uit de VS, het Verenigd Koninkrijk, Canada en Zuid-Afrika aan het album "Songs for Tibet", een steunbetuiging aan Tibet en dalai lama Tenzin Gyatso. "Songs for Tibet" verscheen tegelijkertijd met de Olympische Zomerspelen 2008 in de Volksrepubliek China waarvan de opening op 8 augustus plaatsvond. Sinds de Invasie van Tibet in 1950-1951 bezet China het land met - volgens critici - een wijdverbreide politieke, religieuze en culturele onderdrukking tot gevolg.
In 2009 bracht Moby het album "Wait For Me" uit. Het rustige, downtempo album wordt vergezeld van een bonus-cd met ambient-nummers. Het volgende album, "Destroyed", kwam uit in 2011. Op dit album verwijst Moby naar de lange slapeloze nachten die hij in steden doorbrengt. Hij probeert deze eenzame sfeer in het album door te laten klinken (Moby lijdt aan slapeloosheid tijdens zijn tours). Het meest recente studioalbum van Moby verscheen in oktober 2013: "Innocents".
