	Duitse atletiekbond voorstander van invoering bloedtest
	SID
DARMSTADT
De Duitse atletiekbond (DLV) gaat de strijd tegen doping dit jaar met extra energie aan. Het bestuur toonde zich zaterdag in Darmstadt unaniem voorstander van de invoering van de bloedtest. Honderd van de ongeveer 500 topsporters binnen de DLV zullen - op basis van vrijwilligheid - de komende tijd met deze methode gecontroleerd worden op het gebruik van vooral groeihormoon en erytropoietine (EPO).
Een studie van de DLV in samenwerking met de skibond heeft aangetoond dat de bloedproef wel degelijk grote voordelen heeft bij het opsporen van verboden prestatiebevorderende middelen. Urineonderzoek kan groeihormoon en EPO, dat de aanmaak van rode bloedlichaampjes stimuleert, niet aantonen. Het is geen geheim meer dat die preparaten de anabolica aan het verdringen zijn in het medicijnkastje van de kracht- en/of duursporter.
Het DLV-bestuur rekent op algemene steun voor de maatregel.

