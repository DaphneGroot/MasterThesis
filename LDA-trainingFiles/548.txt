	Rotterdamse GGD voert preventief beleid op scholen met 'moeilijke' jongeren; Rollenspel brengt jeugd levenslessen bij
	Van onze verslaggever
Hans Horsten

ROTTERDAM
Miranda (15) komt te laat in de les en drapeert haar jas onverschillig over de stoel. Ben Learbuch, leraar biologie aan het Noordrand College in Rotterdam, springt uit zijn vel. 'Zo, moest je je beugeltje schoonmaken?', sart hij. De vijftien andere meiden in de klas kijken verbouwereerd toe.
Later legt de docent uit dat hij de klas op het verkeerde been heeft gezet. Hij had tevoren met Miranda afgesproken haar te kijk te zetten met haar 'beugelbek', om duidelijk te maken hoe vernederend het is om in gezelschap getreiterd te worden. 'Want het thema is pesten', zegt de leerkracht. De meeste meisjes knikken instemmend als hij zijn verhaal vertelt.
De zestien kwebbelende tieners zitten bij elkaar voor hun wekelijkse uurtje skills for life. Het Noordrand College is een van de vijf Rotterdamse scholen voor voortgezet onderwijs in de stad die experimenteren met deze lesmethode, waarmee onder meer in de Verenigde Staten ervaring is opgedaan.
Met discussies, toneelstukjes, videofilms en rollenspel wil de schoolleiding pubers klassikaal normen, waarden en levenslessen bijbrengen. Onderwerpen als roddelen, groepsdruk en conflicten in de klas zijn al aan de orde gekomen.
'We hebben veel ivbo- en vbo-leerlingen', zegt I. Heemskerk, 'leerjaarcoördinator' aan het Noordland College. 'Dat is een moeilijke groep jongeren. Ze hebben gebrekkige sociale vaardigheden en kampen met gedragsproblemen. Dat gemis moet worden aangepakt. Een school hoort hierin het voortouw te nemen.'
Skills for life valt onder het preventief jeugdbeleid in Rotterdam. Een jaar terug besloot de gemeenteraad gehoor te geven aan een appèl van de GGD om op een breed front de problemen met de jeugd in de grote stad aan te pakken. Een kwart van de Rotterdammers is jonger dan achttien jaar en een groeiend aantal van hen raakt al op jeugdige leeftijd de weg kwijt. In 1995 verschenen 2500 adolescenten voor de rechter. Het onderwijs telt elk schooljaar duizend drop-outs.
'Lange tijd hebben we gedacht dat de overheid niets meer aan jeugdbeleid hoefde te doen', zegt GGD-projectleider G. Spierings. 'Alles was toch geregeld? De armoede was weg; er was een huis voor elk gezin. Nu blijkt dat er door de veranderingen in de maatschappij veel mis gaat met onze jeugd. We moeten vroeger kunnen ingrijpen en ouders de mogelijkheid bieden de opvoeding bij te sturen. Dat maakt het risico dat jongeren later ontsporen een stuk minder.'
Het equivalent van skills for life voor de basischool heet 'project spelregels'. Ouders en verzorgers krijgen een cursus 'positieve opvoeding', en hun kinderen raken in de klas vertrouwd met sociale gedragsregels. Op tien scholen in Rotterdam draait de GGD momenteel proef met deze nieuwe aanpak. Met het project wil de gezondheidsdienst een brug slaan naar de allochtone gezinnen in de stad. 'Ook daar leeft veel onzekerheid over de opvoedingsmethoden uit de eigen cultuur. De ouders weten meestal niet hoe ze een andere weg kunnen inslaan', aldus Spierings.
In de klas van leraar Learbuch gaat de video aan. Een Turks meisje is het doelwit van pesterijen. Wat moet ze doen? Het meisje probeert op diverse manieren haar kwelgeest op andere gedachten te brengen.
'Wat zou er in dat meisje omgaan?', vraagt Learbuch als het licht weer aan is. 'Angst', roept Rahima. 'Verdriet', vermoedt Joyce. Learbuch turft de meningen en schrijft ze onder het rijtje 'gevoelens' of het rijtje 'gedachten' op het schoolbord. Om de discussie in de hand te houden, gebruikt hij een bal. Wie die toegeworpen krijgt, heeft het woord. De rest houdt zijn mond.
Met een zogenoemde Jeugdmonitor wil de GGD op de hoogte blijven van nieuwe ontwikkelingen en trends onder de jongeren in Rotterdam. In hun groei naar volwassenheid krijgen de Rotterdamse jongeren op verschillende leeftijden honderden vragen voorgelegd over zaken als alcohol en drugs, gedrag, school, thuissituatie, geld en toekomst. Met de steekproeven wil de GGD vaststellen hoe het is gesteld met de jeugd.
Deze aanpak heeft geleid tot een experimentele monitor voor leerlingen in de derde klassen van het voortgezet onderwijs. Ruim driehonderd van hen vulden de vragenlijsten in. Spierings: 'Wat ons opviel, was dat er nogal wat gedragsproblemen bij deze leeftijdscategorie voorkomen. Graffiti, diefstal, agressiviteit.'
Spierings dicht het onderwijs een groeiende rol toe bij het begeleiden van de jeugd. 'Uit onderzoek blijkt dat jongeren steeds gevoeliger zijn voor invloeden van hun vrienden- en kennissengroep. Scholen hebben het beste zicht op die groepsvorming en weten hoe zo'n clan hiërarchisch in elkaar steekt. Daar komt bij dat ze veel krediet hebben bij de jeugd. Uit de monitor bleek dat een grote meerderheid van de geënqueteerde jongeren een erg positief oordeel over hun school had. Ze voelden zich er prettig, geborgen en veilig.'
Op de helft van de cyclus concludeert docent Learbuch dat voorzichtig optimisme over de nieuwe aanpak gerechtvaardigd is. 'Je ziet die meisjes toleranter met elkaar omgaan. De cohesie in de groep groeit. Ik zeg er meteen bij dat dit effect zich beperkt tot in het schoolgebouw. Daarbuiten zijn ze het weer zo vergeten. Maar elke verbetering is meegenomen.'
Om die reden vindt Heemskerk dat de nieuwe methode een vaste plaats in het lesprogramma moet krijgen. 'Als het bij een experiment blijft, zie ik het somber in voor de jongeren op onze school. Uit die monitor voor de derde klassen van het voortgezet onderwijs blijkt dat er nog behoorlijk wat werk aan de winkel is. Ik ben benieuwd hoe de evaluatie van het preventief jeugdbeleid door de Rotterdamse gemeenteraad zal uitvallen.'

Foto
	Een docent van het Rotterdamse Noordrand College gooit een bal naar een van zijn leerlingen tijdens een les over pesten. FOTO ARNO LINGERAK

