	Verliefd in Tsjaad
	FICTIE, NON-FICTIE of 'factie' - bij sommige boeken weet je niet welk van drien je voor je hebt. Doet het ertoe? Soms niet. Een waar gebeurde geschiedenis kan, na enig slijpwerk, gefundenes Fressen zijn voor een roman. Een harmonieus geheel waarin spanning, ontroering, versnellingen en vertragingen zo goed gedoseerd zijn dat de vraag naar de hoeveelheid waarheid of leugen alleen maar flauw is.
Het genre doet er wl toe als die vraag zich tijdens het lezen voortdurend opdringt. Dat heeft waarschijnlijk te maken met de mate waarin de schrijver de kunst van het slijpen en schrappen machtig is.
De chaotische werkelijkheid heeft twee bekende valkuilen voor de romanschrijver, ooit mooi uiteengezet door Vladimir Nabokov en bij ons door Gerard Reve. Ten eerste is het echte leven soms te gek voor woorden; je gelooft je oren niet. Afzwakking is nodig om de boel aannemelijk te maken. Ten tweede zoemen in de werkelijkheid zoveel stoorzenders - Reves Zinloze Feiten - rond dat de lezer uit het oog verliest waar het om gaat. 'Alles' gebeurt tegelijk en benvloedt elkaar, hoofd- en bijzaken van het verhaal zijn niet netjes afgebakend.
Had de schemer geduurd, het debuut van Dorrit van Dalen, lijdt aan het tweede euvel. Het heet een 'roman', maar heeft ook journalistieke trekken.
Het boek is opgezet als een chronologisch verslag van een ontwikkelingswerkster die een paar jaar in Tsjaad woont en eerlijk gezegd biedt het geen reden om te betwijfelen of het dat ook is.
De schrijfster werkt als antropoloog in Afrika, meldt de uitgever, en het Tsjaad dat zij beschrijft, is dat bestaande land. Gekoloniseerd door de Fransen, deels gekerstend door de missie, een vermoeid volk getekend door de recente geschiedenis van burgeroorlog, stammentwisten, fraude, corruptie en een moeizame gang naar democratie.
De door Europa gefinancierde ontwikelingsorganisatie Devass, waarvoor de hoofdpersoon werkt, wordt beschreven als een zuiver voorbeeld van een 'fantoomorganisatie'. Een zeer kleverige strijkstok: 'Ontwikkeling was niet meer het doel, maar het middel om verzekerd te blijven van de voortdurende betaling van een groeiend aantal salarissen voor de donoren. Devass werd een bureaucratische, in zichzelf gekeerde parasiet op de rug van de arme boerenbevolking.'
Maar Had de schemer geduurd is ook een liefdesverhaal. Een mooi liefdesverhaal, waarbij de vraag 'waar gebeurd of niet' er niet toe doet.
Het speelt zich af in het schemergebied tussen twee culturen, waar de hoofdpersoon en haar baas, de islamiet Nassour, een plek voor hun liefde proberen te veroveren. Dat hun verlangen utopisch is, en waarom, maakt Dorrit van Dalen op precieze en pijnlijke wijze zichtbaar. Alle gelukkige liefdes lijken op elkaar, maar elke onmogelijke liefde kent haar eigen ongeluk. Deze ene, tragische romance is er een die bijblijft.
Verslaglegging en verhaal zitten elkaar in de weg en dat is jammer voor beide. Want het zijn twee manieren van schrijven die Van Dalen in dit debuut goed blijkt te beheersen.
Tijdens een bezoek aan Tsjaad ontmoet de hoofdpersoon Nassour Siddick, directeur projecten van Devass. Een grote, zelfverzekerde man met borende blik. 'Naar wie hij lachte, voelde zich uitverkoren.' De antropologe weet plotseling dat dit land de plaats is die haar Fernweh zal stillen. Hier zal zij de komende jaren werken. Zij zal er haar echtgenoot Jacob een paar jaar voor verlaten.
Nassour geeft, blijkt meteen al, de doorslag voor die beslissing. Hij maakt indruk op haar. Tijdens een etentje schuift hij haar het vette staartstukje van de kip toe, een gebaar dat haar later, 'met een vertraging van anderhalf jaar', zal doen blozen. Het betekent immers, dat de ontvangster van het stukje kip die avond in de hut van de gever verwacht wordt.
De belofte van het kippenstaartje wordt niet ingelost. Hij is getrouwd, zij ook, maar dat is het probleem niet. Vermeende verschillen tussen zwart en blank, correct manlijk en vrouwelijk gedrag, islamitische gelatenheid en westerse dadendrang staan een gelukzalig treffen van twee verliefde mensen in de weg.
Intussen werkt de antropologe hard en leert ze veel. Langzaam doorgrondt ze de ingewikkelde gedragscodes, die met eer en respect te maken hebben. Op eigen houtje ontdekt ze misstanden waarover ze bij haar organisatie hun schouders ophalen: waarom nieuw aangeschafte ploegen staan te verroesten, welke kantonchefs zich verrijken, welke boekhouders hun hand in de kas laten vallen.
Ze hoort de kogels van het staatsleger boven haar dak fluiten, ziet hoe de repressie werkt en probeert democratisch gezinde groepen te helpen. Zij wint na veel moeite de vriendschap van vrouwen, die haar aanvankelijk voor een nymfomane versleten. Ze is nergens te goed voor en heeft energie voor tien.
Maar intussen is de allang ontgoochelde directeur wel haar baas, halve minnaar en afgod. Zijn twijfelzucht in hun verhouding, zijn spelletjes van afwijzen en aanhalen putten haar uit en nemen op den duur haar hele denken in beslag. Bovendien heeft hij contacten met de presidentile partij, en is zijn stem wet, als een door de Nederlandse in het zadel geholpen projectleidster wordt ontslagen. Hij is het die beslist dat het afgelopen moet zijn met hun prettige reizen naar projecten.
Komt hij wel of niet vanavond, is hij nu boos of zakelijk, waarom glimlacht hij niet? Kwellende vragen die alle energie opslorpen en haar - en de lezer - het eerst zo heldere zicht op wat er in het land gebeurt, ontnemen. Ten slotte laat ze elke illusie over het land varen: 'Er zou niets veranderen.' Die houding is wel zo makkelijk: 'Ik wilde Nassours rustpunt blijven, dat was waar ik goed in was. Het was zonde en zinloos om het vertrouwen tussen ons te schaden door onbetekend geknutsel voor de partijleider. Ik hield daarom verdere aanspraak op mijn betrokkenheid bij de oppositie af.'
Als het vertrek naar Nederland nadert - terug naar de wachtende echtgenoot wiens rol onderbelicht blijft - is er van de zelfbewuste, werklustige ontwikkelingswerkster weinig overgebleven. Een bibberig afwachtende bijvrouw naar Afrikaans model, met dit verschil dat zij haar afhankelijkheid scherp analyseert en zich er diep over schaamt. Ook dat nog.
Overigens blijft deze 'roman', ondanks de elkaar verdringende ambities, van begin tot einde zeer leesbaar, en dat is het verrassende aan dit debuut. Dorrit van Dalen schrijft beeldende, heldere zinnen, met zo nu en dan een goed gekozen metafoor. Een weinig pretentieuze stijl die in een reportage niet zou misstaan. Bovendien heeft ze een ontwikkeld gevoel voor de geheimen die verborgen zijn achter de woorden en gebaren van alledag - een goede eigenschap voor een romanschrijfster. Alleen, het had zo veel meer kunnnen zijn. Of liever, minder, maar dan beter.
Aleid Truijens
Dorrit van Dalen: Had de schemer geduurd.
Prometheus; 238 pagina's;  29,90.
ISBN 90 5333 547 1.

Foto
	Dorrit van Dalen FOTO MAX KOOT STUDIO BV

