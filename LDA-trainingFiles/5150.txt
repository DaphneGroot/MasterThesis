	Koersen doet onder protest mee aan topcompetitie
	ANP
DEN HAAG
Egbert Koersen neemt onder protest deel aan de topcompetitie. De ploegleider van het AGU-team vindt het onjuist dat de wielerbond (KNWU) de liga voor amateurs komend seizoen toegankelijk maakt voor profs. Jonge renners krijgen daardoor volgens hem geen kans meer.
De inwoner van Emmeloord vreest zelfs dat hij moet stoppen met opleiden als de KNWU geen competitie maakt voor coureurs tussen de 18 en 23 jaar. 'Ik heb al zolang mijn energie gestopt in de opleiding, maar de bond wil mij daarbij niet steunen', vertelde Koersen.
'Het contract met mijn sponsor loopt aan het einde van komend seizoen af. Ik heb nog wel een optie, maar als er geen publiciteit komt zal AGU waarschijnlijk afhaken. Ik kan onmogelijk nog langer met opleiding bezig zijn. De wielerbond dwingt mij dan ook een ploeg met alleen oudere renners samen te stellen.'
Koersen leidt al zo'n zes jaar jongere wielercoureurs op. Hij was onder andere de leermeester van de TVM-coureurs Jeroen Blijlevens, Steven de Jongh en Servais Knaven. De ploegleider zou nog meer goede renners willen voortbrengen, maar hij heeft geen vertrouwen in het beleid van de wielerbond. 'Als ik jonge jongens bij de profs laat rijden, worden ze alleen maar ondergesneeuwd. Velen zeggen dat de echte goede coureurs wel naar boven komen drijven, maar dat gebeurt vaak te laat.'
In de eerste wedstrijden van de topcompetitie namen vorig seizoen ook al profs deel. Na protesten van de ploegleiders draaide de KNWU haar besluit terug. Ondanks opnieuw felle tegenstand zijn de wedstrijden nu wel open. Koersen had met de andere teambazen de cyclus willen boycotten. Hij krijgt echter geen steun.

'De topploegen hebben zich inmiddels allemaal ingeschreven. Het is een slappe hap. De officiÃ«le inschrijvingstermijn is eigenlijk al verstreken. Ik zal me onder protest toch inschrijven. Als ik dat niet doe, kan ik aan geen enkele koers uit de topcompetitie deelnemen.'
Sommige teams hadden wel geopperd bij de eerste wedstrijd, de Ronde van Zuid-Holland op 8 maart, niet te gaan rijden. Koersen wil daar niet aan meedoen.


