	Werkgelegenheid bij Rabobank aanzienlijk hoger
	ANP
UTRECHT
De werkgelegenheid bij de Rabobank is afgelopen jaar sterker gegroeid dan verwacht. In 1996 steeg het aantal werknemers met 2500 tot 39.900. Dit maakte Rabobank-topman H. Wijffels gisteren tijdens de nieuwjaarsbijeenkomst van zijn bank bekend. In mei ging hij nog uit van een groei van 600 banen.
De oorzaken van de sterkere groei vormen de flink grotere vraag naar bankproducten bij Rabobank, de volgens Wijffels vergrote slagkracht van de bank en invoering van de gemiddeld 36-urige werkweek.
Vooral de werkgelegenheid bij de 547 plaatselijke Rabobanken groeide, met 1800 banen. Rabobank International liet een groei met ongeveer 400 werknemers zien. Bij leasedochter De Lage Landen nam het aantal werknemers met 200 toe.
De bank-cao die de 36-urige werkweek introduceerde in het bankbedrijf, geldt binnen de Rabo voor 33 duizend van de bijna 40 duizend werknemers. Het principe van de Rabobank bljjft om alle werknemers gemiddeld 36 uur per week te laten werken. Waar in het belang van de klant een langere werkweek van 40 uur nodig is, streeft de bank naar oplossingen waarin de cao voorziet. Dat zijn bijvoorbeeld het opsparen van extra gewerkte uren en het verlengen van de vakantie.
Andere banken - ABN Amro, ING en Generale Bank - zijn met de bonden in conflict geraakt over de invoering van de 36-urige werkweek. Wijffels ziet slechts aanloopproblemen zoals de hier en daar oplopende werkdruk en het oplopen van het tegoed aan vrije dagen.

