Nusaybin (stad).
Nusaybin (in de oudheid bekend als Nisibis of ܢܨܝܒܝܢ, Niṣībīn (Syrisch)) is een stad in oostelijk Anatolië in Turkije. Tegenwoordig ligt de stad met ongeveer 83.000 inwoners in de provincie Mardin. De stad Mardin ligt ongeveer 50 km ten noordwesten van Nusaybin. Nusaybin ligt tegen de grens met Syrië aan.
Het was lange tijd de bisschopszetel van een belangrijke tak van de Kerk van het Oosten. Kort nadat de christenvervolgingen in 311 door Galerius werden gestopt, begon Jacob van Nisibis aan de bouw van zijn kerk. Dit kerkgebouw, thans bekend als de Kerk van Sint-Jacob van Nisibis, was klaar in 320 en is het enige monument uit de late-oudheid in Nisibis. In het jaar 326 werd door Jacob de School van Nisibis gesticht, een instelling voor hoger onderwijs in theologie, filosofie en geneeskunde. Efrem de Syriër (geboren 306) was de belangrijkste leerling van Jacob.
Nisibis was in de late-oudheid een grensplaats van het Romeinse Rijk en maakte deel uit van de Limes Arabicus. In 363 werd de stad door de Perzen veroverd.
De bisschop van Nisibis werd in 410 tijdens de Eerste Algemene Synode van de Kerk van het Oosten als metropoliet erkend.
Nadat de Byzantijnen in 489 de School van Edessa sloten, verhuisden vele geleerden van Edessa naar Nisibis, wat aan de Perzische kant van de grens lag.
