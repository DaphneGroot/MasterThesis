Coolio.
Coolio (pseudoniem van Artis Ivey Jr., geboren op 1 augustus 1963) is een Amerikaanse rapper, acteur en platenproducer. Hij is vooral bekend van de hit "Gangsta's Paradise", afkomstig van de soundtrack van de film "Dangerous Minds".
Levensloop.
Coolio groeide op in Compton, Californië. Na zijn middelbare school begon hij met zijn carrière in de muziek, maar hij moest vrijwel direct na het uitkomen van zijn eerste single tijdelijk stoppen vanwege een verslaving aan cocaïne. Nadat hij van zijn verslaving af was geraakt, werkte Coolio enige tijd als brandweerman, om in 1994 terug te keren in de muziekbranche. Zijn debuutalbum "It Takes a Thief" uit 1994 bevatte de hit "Fantastic Voyage".
Zijn grootste succes behaalde hij met "Gangsta's Paradise", een rap geschreven op de melodie van "Pastime Paradise" van Stevie Wonder. Aanvankelijk was Coolio's platenmaatschappij bang dat het nummer zou floppen, maar dankzij de film "Dangerous Minds" werd het een wereldwijde nummer 1 hit (waaronder in de Verenigde Staten en in Nederland). Van het nummer werd door Weird Al Yankovic een parodie gemaakt onder de titel "Amish Paradise". Dit leidde tot een ruzie tussen Coolio en Weird Al Yankovic over de vraag of er al dan geen toestemming was verleend.
Het album "Gangsta's Paradise", waarop ook de hit "Too hot" (over de gevaren van aids) staat, kwam uit in 1996. Het derde album van Coolio ("My Soul") uit 1998 verkocht slecht. Rond die tijd kwam hij ook met justitie in aanraking, onder meer in Duitsland (diefstal) en de Verenigde Staten. Coolio richtte een eigen platenlabel op, en bracht in 2002 een nieuw album uit ("El Cool Magnifico").
Begin 2004 was Coolio te zien in de "Comeback Show" in Duitsland, waarin hij een nieuw platencontract probeerde te krijgen. Ook is Coolio bekend van de Amerikaanse komedieserie Kenan & Kel, waarvan hij het openingslied heeft gemaakt.
