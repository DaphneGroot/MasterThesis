	Duitsers verwijten Philips moordaanslag op Grundig
	Van onze verslaggever
Lucas van Grinsven

FÜRTH
Philips heeft zijn Duitse dochteronderneming Grundig geleid als een koloniaal heerser die uit is op eigen gewin. Door een rij incompetente Nederlanders aan het hoofd te stellen, is er roofbouw gepleegd op het televisie- en videoconcern, zegt Gert Lobodda, bestuurder van de grootste Duitse vakbond IG Metall.
'Door openlijk de banden met Grundig te verbreken heeft Philips een toekomstige concurrent vermoord', zegt Lobodda, die ook een plaats heeft in de raad van toezicht van Grundig.
Ook zijn Neurenbergse vakbondscollega Thomas Händel, eveneens lid van de raad van toezicht, is woedend over de botte wijze waarop het Nederlandse bedrijf woensdag zei dat het zich uit Grundig zal terugtrekken: 'Philips heeft Grundig zeer veel schade berokkend, door van de daken te schreeuwen dat Grundig een onverbetelijke verliesmaker is die op eigen houtje verder moet. Het is voor Grundig bijna onmogelijk geworden om een nieuwe partner te vinden en klanten gerust te stellen. Het is een absoluut grof schandaal', zegt hij.
De door Philips aangestelde Grundig-topman Pieter van der Wal had ook kritiek. 'Wij hebben tot in december met Philips gepraat over een nieuwe bedrijfsopzet en in de week voor kerst hoorde ik plotseling dat Philips zich terugtrekt. Daardoor hebben wij kostbare tijd verloren die we nu moeten inhalen', zei hij tijdens een persconferentie. Grundig is te klein om zelfstandig te overleven en moet voor het einde van 1997 een nieuwe partner vinden, zegt hij.
Het was Philips-topman Cor Boonstra zelf die Van der Wal opbelde met de jobstijding. Het Eindhovense bedrijf wil niet langer leiding geven aan Grundig en wil de verplichting afkopen om in 2004 alle aandelen in het Duitse bedrijf te kopen. Nu bezit Philips 32 procent van de aandelen die zullen worden verkocht als zich een gelegenheid voordoet.
Grundig heeft Philips weinig vreugde gegeven. Vooral de laatste jaren waren de verliezen die werden gemaakt in Fürth enorm. In 1995 verloor het bedrijf 598 miljoen Mark. Ook in 1996 zal een verlies worden geboekt van tenminste 100 miljoen mark, maar waarschijnlijker is 250 miljoen. Die verliezen moet Philips aanzuiveren, zo bepaalt het koopcontract uit 1984. Per saldo verloor Philips tot en met 1995 1,27 miljard mark aan zijn electronica-dochter
Daarbij moet nog worden opgeteld het verplichte jaarlijkse dividend van 50 miljoen gulden aan de weduwe van oprichter Max Grundig tot het jaar 2000, plus een optieregeling die Philips verplicht in 2004 560 miljoen mark te betalen aan de Max Grundig Stiftung voor de rest van de aandelen Grundig.
Inclusief de eerste aandeleninkoop in 1979 en 1984 heeft Philips tenminste drie miljard gulden aan Grundig verloren. Dat heeft het Nederlandse bedrijf geheel aan zichzelf te wijten, vindt IG Metall bestuurder Lobodda. 'Ieder bestuur dat namens Philips is aangesteld heeft verzaakt', zegt hij.
Rond 1990 had de toenmalige bestuursvoorzitter Joop van Tilburg veel te optimistische verwachtingen over de vraag uit Oost-Europa. Zijn opvolger Pieter Harmsen schoof met het management als tinnen poppetjes zonder een gezond nieuw bedrijf te creëren.
Dat was nodig omdat de voortdurende prijsdruk in de consumentenelectronica de inkomsten onder druk zette. Grundig kon zijn kosten in het dure Duitsland niet snel genoeg verminderen terwijl consumenten steeds minder willen betalen voor een simpel ding als een televisie.
Van der Wal steekt de hand in eigen boezem. 'Als je terugkijkt heeft Grundig zich te veel gericht op Europa en daarbinnen te veel op Duitsland. Bovendien wilden we te veel producten zelf maken', zegt hij.
Nu de sterke schouder van Philips wegvalt, zet hij het mes in de organisatie. Fabrieken in Portugal en Indonesië worden gesloten. Ook de Duitse televisiefabriek gaat dicht en de productie wordt verplaatst naar Wenen. Eind 1997 heeft Grundig nog maar 6100 werknemers en een omzet van drie miljard mark. Toen Van der Wal nog geen jaar geleden aantrad, waren er nog elfduizend medewerkers en bedroeg de omzet drieëneenhalf miljard mark. Bij de Duitse staf is hij dan ook beter bekend als de killer whale.
Niettemin heeft Van der Wal er vertrouwen in dat hij niet wordt gezien als paladijn van Eindhoven en dat hij Grundig in de armen van een nieuwe partner zal leiden. Voor de bonden is dat nog maar de vraag. 'Hij heeft geen klare wijn geschonken en het vertrouwen verspeeld', zegt Lobodda.
Van der Wal heeft niettemin precies voor ogen hoe hij Grundig kan redden. Het bedrijf moet als geheel gehandhaafd blijven maar zich louter richten op consumentenelektronica. Voor dit bedrijf moet dit jaar nog een nieuwe partner worden gezocht met wie techniek, patenten en produktie kan worden gedeeld. 'Dan hebben we een kans', zegt hij. Dit jaar kan Grundig nog zelfstandig uitzingen want dankzij Philips' meest recente herkapitalisatie is het Duitse bedrijf financieel gezond.
Als Grundig voor 1998 geen partner vindt is de toekomst onzeker. 'Maar er zullen zeker bedrijven zijn die voet aan de grond willen in Duitsland', zegt Van der Wal. Grundig heeft er een marktaandeel van 11 procent.

