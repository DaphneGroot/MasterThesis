	En de winnaars komen altijd uit Duitsland
	IN HET Duitse voetbal wordt op gekke dingen gewed, of ploeggenoten vijftien of minder goals zullen maken. Vraag het aan Matthus en Klinsmann.
Maar Frank Verlaat, libero van VfB Stuttgart, heeft voor het gokken op klapstukken de portemonnee dicht gehouden. 'Want dat Schalke en Borussia Dortmund Europa Cups zouden winnen, dat was toch echt niet te voorzien. Wie dat vorige zomer had voorspeld, was door niemand geloofd.'
Schalke 04 won in de UEFA Cup-finale van Internazionale. Dortmund deed in de eindstrijd van de Champions League hetzelfde met het onverslaanbaar geachte Juventus. Duitsland - Itali: 2-0.
Dat het nationale elftal van Duitsland vorig jaar in Engeland de Europese titel zou halen, had Verlaat wel in de wedwinkel durven voorspellen. 'Dat lag heel wat meer voor de hand. Ach, het is zoals Gary Lineker altijd zegt. Voetbal is een eenvoudig spel, met 22 spelers en een bal. En de winnaars komen altijd uit Duitsland.'
In datzelfde jaar - het was maart en Ajax had in Dortmund opzien gebaard - kreeg bondscoach Berti Vogts weinig Duitse handen op elkaar door bij voortduring te hameren op het prachtige Nederlandse voetbal, van het stempel Ajax en Van Gaal en met een jeugdopleiding om de vingers bij af te likken.
'De Nederlandse opleiding is natuurlijk ook goed. Zo zou Vogts het ten minste heel graag willen in Duitsland. In Nederland moet je naar voren denken, wordt bij training het spel vaak stilgelegd, om situaties door te nemen, looplijnen aan te wijzen.
'Als je vaak verdedigt zoals in Duitsland, met soms acht mensen achter de bal, dan sta je veel dichter bij elkaar. Dan kun je het met de mond makkelijk af. De coaching is een stuk eenvoudiger.
'Vogts wil ook graag offensief voetbal, maar Duitsers kun je niet zo snel laten omdenken en laten spelen als Nederlanders. Als Vogts dat wil, moet hij maar naar Nederland gaan en PSV of Ajax gaan coachen.
'Want hij weet ook heel goed, dat als hij Duitse voetballers op z'n Nederlands laat spelen, dat het dan niks wordt. Hij beschikt niet over de spelers voor zo'n offensieve stijl. Vogts beseft dat zijn internationals andere, typische kwaliteiten hebben.'
Verlaat verhaalt van de aloude karakteristieken die sinds het wereldkampioenschap van 1954, Duitsland verraste in de finale te Bern het favoriete Hongarije, altijd voor het speltype van de oosterburen hebben gegolden. Nederland maakte er in de finale van 1974 pijnlijk kennis mee.
'Duits voetbal staat voor kracht, mentaliteit, vechtlust tot het eind. Vroeger dacht ik ook dat het geluk was, of toeval dat Duitsers altijd in de laatste minuut scoorden. Ik werd er ook gek van. Maar het is een kwaliteit. Als je er altijd maar voor gaat, voor gaat en voor gaat, dan dwing je dat af. Ze gaan door tot de laatste minuut. Ik zie het bij Stuttgart van dichtbij. En dan lukt het ook.
'Een andere kracht is hun discipline. Schalke wint van Inter, vooral omdat iedereen zijn taak uitvoert. Dat is een heel grote plus. Dieter Eilts werd speler van het toernooi bij het EK, zonder dat hij vooraf bij Werder Bremen nou zo'n opvallend seizoen draaide. Bij het EK kwam hij er echter als constante factor uit.
'Yves Eigenrauch van Schalke is net zo'n type. Misschien dat Huub Stevens wat extra heeft aangeleerd. Dit soort spelers kan zichzelf wegcijferen. Het zijn voetballers zonder uitstraling, maar ze doen wel wat ze moeten doen. Ze zijn binnen de opbouw van je team onmisbaar.
'In Nederland word je ermee opgevoed dat je wat met de bal moet kunnen, dat je vooral wat moet laten zien en dat het vuile werk niet het leukste werk is. We voelen ons daar te groot voor.
'Types als Eilts en Eigenrauch vind je eigenlijk niet in de eredivisie. Met Jan Wouters mag je hen trouwens niet vergelijken. Die had meer. Qua uitstraling, qua coaching. Wouters' spelintelligentie was van een ander peil.'
Wouters kwam er in zijn Bayern-jaren in het Duitse speltype van 'rennen en jagen' nauwelijks aan te pas. Het ontzag voor Nederlandse spelers is niet echt groot in de Bundesliga. 'Dat ik onder Cruijff getraind heb. En dat ik met Van Basten gespeeld heb, maakte in Zwitserland en Frankrijk veel meer indruk dan hier. Hun Cruijff is Beckenbauer. Wij zijn ook goed, zeggen de Duitsers.'
Nederlanders vinden zichzelf goed in het voetbal. Dat zelfbewustzijn, meestentijds arrogant van snit, werd de laatste jaren nieuw leven ingeblazen door Van Gaal en zijn Amsterdamse hofhouding. Het is niet de attitude waarmee Verlaat door Europa stapt.
Toen hij in 1989 van Ajax naar Zwitserland verdween, werd dat gezien als het verspillen van veel talent. Wat moest zo'n begaafde jongeman nu in het land waar veteranen komen om de zakken te vullen? Hoho, zegt Verlaat. 'Ik had dan wel twee Europa Cup-finales gespeeld, maar ik had de clubs echt niet voor het uitkiezen.
'In Belgi waren vage contacten. En bij Ajax, waar Beenhakker net begon, kwam ik door de grote concurrentie niet aan spelen toe. Ik vond Lausanne wel een avontuur. Het was een jonge ploeg, met spelers die later als international werden getransfereerd: Hottiger, Herr, Huber.
'Zwitserland is een klein land, net als Nederland trouwens. Maar bij de derby's, tegen Sion, Xamax en Servette, kwamen er twintigduizend mensen kijken. Dat geeft meer sfeer dan pakweg vijftigduizend bij Stuttgart. Lausanne heeft een echt voetbalstadion, bij Stuttgart heb je zoals in veel Duitse stadions die ellendige atletiekbaan.'
Na drie Zwitserse jaren verkaste Verlaat naar Frankrijk. Hij trof bij Auxerre de befaamde trainer Guy Roux, en deed er veel ervaring op. 'In die jaren was de Franse competitie heel sterk. Al die jongens die nu in de nationale ploeg zitten en tegenwoordig over de grens spelen, waren toen nog in eigen land actief. Blanc, Thuram, Angloma, Lizarazu, Zidane, Dugarry, Djorkaeff. Maar in Nederland drong dat niet door. Ze zagen daar geen beelden van Frankrijk.'
Twee kansen op een transfer naar Dortmund gingen niet door, de derde mogelijkheid op een Duitse betrekking was in 1995 het contact met Stuttgart. 'Ik wilde wel. Ik vond als kleine jongen de Bundesliga altijd al leuk om naar te kijken. De entourage is goed. Alle clubs hebben een groot achterland.
'Er wordt anders gevoetbald, maar dat heeft met de sterke band van de supporters met de club te maken. Een minder aantrekkelijke wedstrijd word je snel vergeven, als het resultaat maar in orde is. In Nederland kennen we dat niet. Daar moet het spel attractief zijn. Daarom spelen Nederlanders altijd op de helft van de tegenstander. Maar hun overwicht is vaak niet meer dan optisch.'
Verlaat, die voor zijn vrije tijd een huis in Purmerend heeft gekocht, kijkt door acht buitenlandse jaren met scherpe ogen naar de Nederlander. 'Nederlanders denken toch altijd dat ze het beter weten. Al winnen de Duitsers nog tien Europa Cups op rij, de Nederlanders blijven op dezelfde manier naar het Duitse voetbal kijken.
'Ik manifesteer me niet als zo'n betweter. Ik vind dat er hier te vaak met te weinig respect over andere voetballers of voetballanden wordt gesproken. Ik zeg wat ik er van vind, maar ik ben niet zo iemand die het allemaal uitgevonden heeft.
'Ga nou eens de resultaten bekijken van Nederland. Buiten de goede periode van Ajax is er sinds 1988 niet veel meer gewonnen. Maar we zeggen rustig over anderen die wel ver komen: die gasten kunnen er niks van. Ik vind dat niet getuigen van respect. Die jongens doen het op hun manier, spelen naar hun kwaliteit.
'De Duitsers hebben niet altijd de beste voetballers van Europa, technisch gezien dan. Maar wie was er vorig jaar Europees kampioen? Als energie het tegen klasse opneemt, is het oppassen geblazen. Bij Stuttgart weten we dat we in de bekerfinale van vandaag moeten oppassen voor Cottbus. Wij respecteren zulke kleine ploegen.'

Foto
	Frank Verlaat FOTO GUUS DUBBELMAN - DE VOLKSKRANT

