	Burgemeester Nijmegen oogst kritiek in raad
	Van onze verslaggever
NIJMEGEN
Burgemeester E. d'Hondt van Nijmegen heeft niet goed geopereerd in de vuile-grondaffaire die in zijn stad heeft gespeeld. Bijna alle fracties in de Nijmeegse gemeenteraad hebben kritiek op de burgemeester. Die wees alle beschuldigingen steeds fel van de hand en verweet het Openbaar Ministerie ondeskundig en onzorgvuldig handelen in het strafrechtelijk onderzoek naar de zaak.

'Onwijze woorden', aldus D'Hondts partijgenoot G. van Rumund, fractievoorzitter van de PvdA. Daar zat Nijmegen niet op te wachten, vond ook CDA-fractievoorzitter W. Tettero. 'Een olifant in de porseleinkast zou nog voorzichtiger zijn geweest', zei GroenLinks-woordvoerder T. Hirdes.
Toch spraken collegepartijen CDA, PvdA en D66 in het afsluitende debat over de affaire, dat woensdagavond werd gehouden, hun vertrouwen uit in het college van B en W. 'Er zijn fouten gemaakt, er zijn wetten overtreden, alles had anders gemoeten, maar niemand hoeft af te treden', vatte D66-fractievoorzitter N. Vos de meningen samen.
De drie partijen gaven te kennen een punt te willen zetten achter het meest omvangrijke milieuschandaal dat ooit in Nijmegen heeft gespeeld. De raadsvergadering werd kort onderbroken door demonstranten. Zij eisten het aftreden van bestuurders die mede verantwoordelijk zijn voor het illegaal opslaan en vervoeren van vervuilde grond.
Volgens justitie heeft Nijmegen zich schuldig gemaakt aan milieu-misdrijven. De gemeente wordt echter niet voor de rechter gedaagd omdat volgens een uitspraak van het Hoge Raad (het zogeheten 'Pikmeerarrest') ambtenaren niet vervolgd kunnen worden voor misdrijven begaan in overheidsdienst.
De oppositiepartijen in de Nijmeegse gemeenteraad zijn nog niet zover dat zij de zaak willen afsluiten. Zij voelen zich gesteund door de provincie die zich zeer kritisch heeft uitgelaten over de handelwijze van de gemeente.
Minister Sorgdrager van Justitie heeft in een brief aan het Nijmeegse college de kritiek weersproken dat het OM zijn tijd heeft verspild aan het onderzoek, zoals burgemeester D'Hondt heeft beweerd. Volgens Sorgdrager was het onderzoek alleszins gerechtvaardigd gezien de beschuldigingen.
GroenLinks, de Groenen, de Socialistische Partij en de VVD eisen volledige inzage in de dossiers die het OM heeft opgesteld. B en W hebben dat tot nu toe geweigerd met een beroep op de privacy van de ambtenaren die in de stukken worden genoemd. Als het college geen inzage geeft, kondigden de oppositiepartijen juridische stappen aan. Ook dienden zij een reeks moties van wantrouwen in om hun afkeuring te uiten over het optreden van B en W.

Foto
	Actievoerders met dichtgeplakte monden volgen vanaf de publieke tribune de vergadering van de gemeenteraad in Nijmegen. FOTO MARCEL VAN DEN BERGH

