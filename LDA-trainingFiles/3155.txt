	W.A.C.K.O. kent waarde van schrappen niet
	Black Space door W.A.C.K.O., Nieuwe de la Mar Theater Amsterdam. Tournee.
De twee kale mannen van W.A.C.K.O. houden niet op te benadrukken dat het programma nergens over gaat. Een nummer over de fatale gevolgen van het nuttigen van een hete peper: gaat nergens over. Een verhaal over een lul, de Schepper en het hiernamaals: gaat nergens over. Het experiment om aan te tonen hoe snel de ene kale man zich kan opwinden: gaat nergens over. Daar gaat Black Space over.
Chiel van Berkel en Manou Kersting begonnen hun loopbaan met een programma waarin ze alles lieten zien wat ze op de (tamelijk traditionele) kleinkunstopleiding in Antwerpen niet mochten doen. Het was een energieke en geestige gooi- en smijtpartij. Daar zijn nu (snoeiharde) muziek en veel tekst bijgekomen, maar Van Berkel en Kersting zijn nog steeds lekker stout, zoals Annie Schmidt dat noemde.
Ze hebben een voorkeur voor uitwerpselen- en geslachtsdelenhumor waarvan een groot deel rechtstreeks in de vuilnisbak kan verdwijnen. Het nihilisme met smaak heeft soms plaatsgemaakt voor het nihilisme van de gemakzucht.
Op de kleinkunstschool wordt ook de waarde van het schrappen onderwezen, en die lessen hadden ze wel eens mogen bijwonen. Dan kan het programma worden teruggebracht tot de ideale lengte van anderhalf uur zonder pauze. Een puntiger programma zou uit louter hoogtepunten bestaan. Zoals de maffe uitreiking van de alternatieve theaterprijzen voor Catering en de Best Omhoog Gepijpte Actrut, en een bijscholingscursus stand up comedy door een verveelde New-Yorkse komiek.
W.A.C.K.O. zet zich af tegen het traditionele cabaret van het Kent u dat gevoel?-genre. Ze willen beuken en raggen. Om elk misverstand te voorkomen wilden ze ook niet meer in De Kleine Komedie staan, maar werd voor het Nieuwe de la Mar gekozen, waar breder geprogrammeerd wordt. Dat komt nogal geforceerd over. Maar dat is een probleem waar het hele programma soms mee te kampen heeft.
Het publiek moet tijdens de slappe momenten maar even aan iets anders denken. Als je de aandacht er weer bij hebt, ben je de rode draad niet kwijt. Want het gaat inderdaad nergens over.
Patrick van den Hanenberg

