	AZ & PC krijgt in eigen polobad van De Robben lesje in spelinzicht
	De Robben heeft de spanning aan de top van de hoofdklasse waterpolo aanzienlijk verkleind. Het op de tweede plaats prijkende AZ & PC kreeg zaterdagavond in zwembad De Lieberg een lesje in spelinzicht en ging met 7-5 ten onder. Het met zeven internationals tellende AZ & PC zag daardoor de achterstand op koploper AZC vergroot tot zes punten.
In Hilversum leek het de wedstrijd van Koos Issard te zullen worden. De ex-international was bij AZ & PC in ongenade gevallen, maar werd in de eerste periode tegen zijn oude club volkomen overschaduwd door verdediger Niels van der Kolk. Pas toen trainer Jan Bram van Luit van De Robben zijn speler uit het water haalde, veranderde het spelbeeld.
Hoewel De Robben na de eerste periode tegen een 0-2 achterstand aankeek, liet de opleving van de Hilversummers bij AZ & PC diepe sporen na. De Robben kwam tot 3-4 en nadat de ingevallen Koos Issard voor 5-5 zorgde, maakte AZ & PC niet de indruk de partij naar zich toe te willen trekken. In de vierde periode werd het ook nog 7-5.
'Op onze manier van spelen had AZ & PC eenvoudigweg geen antwoord', constateerde de trainer van De Robben na afloop. 'De pressing vanuit de verdediging was de Amersfoorters te veel. Zij kwamen ook weinig in balbezit, maar als zij schoten hadden we in Jacob Grooters een uitstekende sluitpost.'

Standen hoofdklassen, mannen: AZC 13-26, AZ & PC 13-20, Polar Bears 13-20, ZPB 13-19, De Robben 13-16, Nereus 13-10, De Ham 13-10, Brandenburg 13-10, Eavijn 13-8, Zian 13-8, LZ'86 13-7, De Zijl/LGB 13-2.
Vrouwen: Nereus 14-26, Donk 14-26, Ravijn 14-26, Polar Bears 14-26, Gouwestaete 14-18, ZPB 14-14, Brandenburg 14-12, PSV 14-12, GZC 14-8, OZ & PC 14-2, De Futen 14-2, De Ham 14-2.

