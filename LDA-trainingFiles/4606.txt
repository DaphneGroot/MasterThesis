	Beter dan Harris
	 Tot vervelens toe kwamen ze op de markt: thrillers over seriemoordenaars. Nadat Thomas Harris met zijn The Silence of the Lambs (1988) internationale successen had gevierd, werden hele bibliotheken volgeschreven met soortgelijke lectuur. Geen enkele schrijver kwam ook maar in de buurt van het origineel, dat ook nog een geslaagde filmbewerking kende.
Maar nu is er De Sirene (Luitingh-Sijthoff;  34,90) van Val McDermid. De voormalige journaliste uit Schotland is geen debutante. Ze schreef al een aantal prachtige thrillers over Kate Brannigan, priv-detective in Manchester, en allemaal in het Nederlands vertaald. McDermid heeft blijkbaar nog tijd over: The Mermaids Singing verscheen al in 1995 in Groot-Brittanni. Ze won er de Gold Dagger Award mee, de prijs voor het beste Engelstalige misdaadboek.
In Bradfield is een seriemoordenaar actief, die het niet op vrouwen, maar op mannen heeft gemunt. De slachtoffers zijn op gruwelijke wijze om het leven gebracht. Tot zover wijkt McDermid niet van de bekende lammeren-thematiek af, al is het feit dat ditmaal mannen het slachtoffer zijn, natuurlijk wl opmerkelijk.
In werkelijkheid werden een paar jaar geleden in Londen inderdaad mannen vermoord door een seriemoordenaar. 'Maar', schrijft McDermid in het dankwoord, 'toen was ik al aan de planning van dit boek begonnen. Ik hoop oprecht dat niets op deze bladzijden iemand verdriet zal bezorgen of kwetsen.'
De Sirene is een van de betere thrillers van dit jaar. Zeer goed geschreven, met afwisselend perspectief vanuit moordenaar en jagers. De politie alleen redt het niet; ze schakelt een psycholoog in om te helpen met het samenstellen van een daderprofiel. Dat leidt weer tot gehakketak bij de politie zelf. Het einde is misschien iets minder verrassend (dader komt erg dicht bij speurder), maar als geheel overtreft dit ijzingwekkende boek het origineel van Harris.
Rolf Bos
Op de valreep
 The return of the great British thriller, meent de Londense uitgever Heinemann. Alsof er geen sprake is van pakweg Rendell, Dibdin of Kerr. Een verkooppraatje dus om Insecurity van Matthew Lynn (import Nilsson & Lamm;  33,80) aan de man te brengen. Daar hoort ook de belofte bij dat Insecurity de 'most nail-biting chase since The Thirty-Nine Steps' (van John Buchan) bevat. Van die belofte komt weinig terecht.
Insecurity kent een redelijk spannende jacht, die zowat de helft van de thriller beslaat, maar 'nagelbijtend' wordt die geen moment. Misschien omdat Lynn, van huis uit financieel journalist bij de Sunday Times, vooral een serieuze thriller heeft willen schrijven. Eentje die niet zomaar over lijken en bloed gaat, maar waarin een wereldomvattend thema aan bod komt: het namaken van medicijnen.
Medicijnengigant Kizog wil uitgezocht hebben wie achter de fraude zit en werkt tegelijkertijd aan een middel tegen een nieuwe dodelijke ziekte, ator, die als de pest mondiaal om zich heen grijpt in Eerste, Tweede en Derde Wereld. Voor het eerste krijgt Jack Borrodin een speciale opdracht, voor het tweede wordt uit Amerika een groot (vrouwelijk) talent aangetrokken.
Het kost het tweetal in dit computertijdperk niet al te veel tijd om achter de ware bedoelingen en praktijken van Kizog te komen. Naast financieel gewin gaat het om de overname van een Zwitserse concurrent. De gigant opent de jacht op de twee speurneuzen, die een week hebben om van hun kant te bewijzen hoe fout Kizog is. Uiteraard - en voorspelbaar - slagen ze n minuut voor twaalf.
Frans van Schoonderwalt
Nederlands:
- Het Antwerpse politieduo Carpentier & Dewit van Piet Teigeler krijgt in Drie dode meesters te maken met de Georgische maffia, schilderijenvervalsingen en de Gruwelijke Frituurmoord. Niet meer zo verrassend als Teigelers eerste boeken (Houtekiet/Fontein;  24,90).
Vertaald:
- Michael Crichton schrijft altijd met Hollywood in het achterhoofd, constateerde deze rubriek eerder in verband met Airframe. Over de wereld van vliegtuigbouw en luchtvaart, onderhoudend en moeilijk weg te leggen (Luitingh-Sijthoff;  34,90)
- Het gerieflijke leven van Tate Collier is voorbij wanneer psychotherapeut Matthews zijn pad kruist. Hij houdt Collier verantwoordelijk voor de dood van zijn zoon en zint op wraak. Jeffery Deavers De zonden der vaderen heette oorspronkelijk Speaking in Tongues (Van Holkema & Warendorf;  29,90).
- De Venetiaanse commissaris Brunetti van Donna Leon vindt in De dood draagt rode schoenen (Dressed for Death, 1994) het lijk van een travestiet bij het abattoir. Hij blijkt een vooraanstaande bankdirecteur te zijn geweest (De Boekerij;  29,90).

