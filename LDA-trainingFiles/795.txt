	Boven Plein van de Hemelse Vrede fladderen kikkers door de lucht
	AP
PEKING
Niet ver van het huis van Deng Xiaoping, in een groezelig steegje vol hopen steenkool en te drogen hangende bossen rode peper, bedrijft een ziekenbroeder zijn toverkunst. Van flinterdunne bamboestrips, ragfijne zijde, touw en lijm vervaardigt hij vliegers van alle mogelijke kleuren, vormen en afmetingen, zoals dat in China al eeuwen wordt gedaan.
De Chinezen van tegenwoordig zijn gek op hamburgers, zaktelefoons en andere geneugten van de moderne samenleving, maar ze zijn ook nog altijd gek op vliegers. De Peking-opera is in verval geraakt en ook het respect voor de ouders gaat teloor in de drang om modern te doen. Maar de vlieger houdt stand.
In China wordt het maken en oplaten van vliegers als een vorm van kunst beschouwd, en vliegerbouwers als Leng Shixiang zijn ware kunstenaars. Als kleine jongen al leerde Leng vliegeren van een oude man, die hij had leren kennen op het Plein van de Hemelse Vrede. Inmiddels is hij 46 en zijn vliegers hebben prijzen gewonnen in China en ver daarbuiten, ze hebben in tijdschriften gestaan en zijn op de televisie geweest.
Lengs werkkamer in het lage huisje waarin hij met zijn hele gezin woont staat propvol kasten en planken met vliegers. De baboestrookjes waaruit hij de geraamtes bouwt heeft hij achter de dakbalken gestoken. Zijn werktafel ligt bezaaid met potjes verf, lijm, garen en andere benodigdheden.
'De meeste tijd en geld gaan hierin zitten', zegt hij. Met kennelijke trots vist hij een prachtstuk uit zijn verzameling: vlindervormige vliegertjes, nog kleiner dan een aspirientje, aan haast onzichtbare draadjes. 'Een vlieger brengt je terug bij de natuur', zegt hij. 'Bij het vliegeren vergeet je al je dagelijkse zorgen.'
Vrijwel elk weekeinde speelt zich boven het Plein van de Hemelse Vrede een waar vliegerballet af. Bontgekleurde vissen dartelen speels op de wind, alsof ze tegen een stroom op zwemmen.
Meer dan levensgrote adelaars, met vervaarlijke kartonnen snavels, hangen dreigend boven de toeschouwers, die opgewonden kreten slaken.
Maar het meest indrukwekkend van al zijn toch de draken, met hun soms wel zestig meter lange lijven van bamboe en zijde. Hun trotse koppen kijken neer op de wereld daar beneden, de open bek vol witte tanden van karton of piepschuim.
Daar tussenin fladderen tientallen vogels, vlinders, libellen en zelfs kikkers op de wind - zoveel dat hun vliegertouwen zich vaak verstrengelen. De meeste zijn van plastic en zijn voor een paar gulden op straat te koop.
De oudste in China bekende vlieger werd 2100 jaar geleden gemaakt van hout en had de vorm van een adelaar, vertelt Leng. Een geleerde heeft er drie jaar over gedaan om de vlieger na te bouwen en het ding heeft het na één dag al begeven.
Vroeger werden vliegers wel gebruikt om brieven te bezorgen of om de omgeving in kaart te brengen, vertelt Leng. Oorspronkelijk waren ze speelgoed voor de rijken, tot aan de keizers toe. Later werden ze populair onder de gewone Chinezen en bereikten ze, via Korea en Japan, ook het Westen.

