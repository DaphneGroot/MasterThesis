	CLT wil Vlaamse tv-belangen van VNU overnemen
	Van onze verslaggever
LUXEMBURG
Uitgever VNU onderhandelt met het Luxemburgse mediaconcern CLT over de verkoop van haar televisiebelang in België. VNU bezit 44,5 procent van de Vlaamse zender VTM maar wil sinds twee maanden van dit verliesgevende station af.

CLT is al grootaandeelhouder van de Holland Media Groep (HMG), RTL 4, RTL 5 en Veronica maar verwacht extra voordeel te kunnen behalen door Nederlands- en Vlaamstalige activiteiten te bundelen.
Na afloop van een persconferentie dinsdag op het CLT-hoofdkantoor in Luxemburg, bleek dat het bedrijf grote belangstelling heeft voor VTM, hoewel die zender vorig jaar een verlies leed van dertig mijoen gulden. 'Maar wij zullen geen volledige fusie met HMG doorvoeren', verzekerde CLT-president G. Thorn. 'Wij weten ook wel dat taal een gevoelig punt is in Vlaanderen.' Een woordvoerder van VNU reageert verbaasd en ontkent dat er onderhandelingen met CLT plaatsvinden.
Dinsdag bleek ook dat het Duitse mediabedrijf UFA afziet van een bod op de uitzendrechten van de KNVB. Het concern, de televisiedochter van de Duitse uitgever Bertelsmann zei twee weken geleden nog zeer geïnteresseerd te zijn in de Nederlandse voetbalrechten, maar verwijst nu naar het bod dat de Holland Media Groep deze week op een klein deel van de rechten zal doen. 'Het pakket is te groot voor ons alleen', zei CLT-topman R. Sautter.
Het Luxemburgse CLT en Duitse UFA kondigden in de zomer al een fusie aan, maar gisteren presenteerden de bestuurders hun nieuwe naam (een reclamekantoor in Londen kwam uiteindelijk met de naam CLT/UFA op de proppen) en zij ontvouwden hun ambities.
Het nieuwe bedrijf bezit grote belangen in 19 televisie- en 23 radiostations verspreid over 10 landen. In Duitsland, Nederland en Wallonië is het marktleider. In de andere landen van Europa bezit het bedrijf over het algemeen een of meer commerciële stations en in Engeland lanceert CLT/UFA in maart Channel 5. De omzet van het bedrijf wordt voor het eerste jaar geschat op vijf miljard gulden met een winstmarge van 5 procent.
Die marge deed de aandeelhouders van CLT/UFA gisteren even de wenkbrauwen fronsen. Zij zijn veel forsere winstcijfers gewend in de televisiemarkt, maar dalende reclamebestedingen en hoge investeringen in infrastructuur en sport- en filmrechten drukken de resultaten.
CLT is eigendom van het Belgische Audiofina, waar op hun beurt de financiële groep Group Bruxelles Lambert (GLB) en het Franse mediaconcern Havas aan de touwtjes trekken. UFA is eigendom van Bertelsmann, een van de grootste uitgevers ter wereld. CLT en UFA bezitten de aandelen van CLT/UFA.
'Onze hoogste prioriteit is het kopen van zo veel mogelijk film- en sportrechten en het uitbouwen van onze betaaltelevisiezender in Duitsland', aldus Sautter. CLT/UFA heeft dan ook heel wat in te halen. De mediamagnaat L. Kirch gaf het afgelopen jaar al bijna tien miljard gulden uit aan rechten. Ook de Amerikaanse Australiër R. Murdoch investeert zwaar in de rechten en probeert zich vanuit Engeland waar hij succesvol is met de betaalzender BskyB een positie te verwerven in Duitsland. Vanwege dezelfde rechten lijfde het Franse Canal Plus onlangs betaalzender Net Hold in.

