	Armada sleept grote opdracht van VW binnen
	
ANP
EINDHOVEN
Armada-Groep uit Eindhoven, onderdeel van TBI Holdings, heeft een order van 150 miljoen gulden binnengehaald voor de levering van materiaal voor een nieuwe huisstijl bij Volkswagen en Audi. De order moet eind 1998 afgewerkt zijn.
Armada werkt samen met de Duitse onderneming Dambach Werke. De totale opdracht om het gehele importeur- en dealernetwerk een nieuwe aankleding te geven, is 300 miljoen gulden groot. Armada is goed voor 50 procent.
De Volkswagen- en Audi-dealers in de wereld worden voorzien van nieuwe gevellogo's, naamborden en entreepartijen. Er werken ongeveer vijfhonderd mensen bij de in Eindhoven gevestigde groep die het werk verdeelt over strategische partners en dochters. Of de opdracht positieve gevolgen heeft voor de werkgelegenheid, was maandag niet bekend. Armada is een onderdeel van TBI Holdings, het gezonde onderdeel dat afkomstig was uit de Ogem-stal.


