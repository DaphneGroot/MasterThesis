	Extremadura houdt Real op 0-0
 Wedstrijden tussen de lijstaanvoerder en de hekkensluiter kennen vaak onverwachte uitslagen. Zo verslikte Real Madrid zich gisteravond tegen Extremadura. In Almendralejo, een klein plaatsje in het westen van Spanje, bleef het bij 0-0. Barcelona kan vanavond op gelijke hoogte komen met Real Madrid als het de thuiswedstrijd tegen Allicante, de nummer voorlaatst, in winst weet om te zetten.

Extremadura kreeg voor de eigen aanhang, groot twaalfduizend man, in de slotfase zelfs kansjes op een nog grotere verrassing, maar was ongelukkig in de afwerking. Daarvoor was Real Madrid heer en meester maar voorkwam de complete defensie van Extremadura met kunst- en vliegwerk doelputen. Bovendien verdween de scherpte uit de aanvallen van de koploper toen topscorer Suker het veld had verlaten.
De fans van Extremadura beloonden hun favorieten, die pas het negende punt in negentien wedstrijden veroverden, met een staande ovatie. Ook werden massaal Spaanse sportkranten in de brand gestoken omdat daarin laatdunkend was gedaan over de ploeg uit Almendralejo, een plaatsje waarvan de bevolking hooguit eenderde gedeelte van de thuishaven van Real Madrid, het Bernabeu-stadion, vult.
Atletico Madrid, de tegenstander van Ajax in de kwartfinales van de Champions League, behaalde een overtuigende overwinning (5-1) op Real Zaragoza. De debuterende Duitse doelman Konrad werd al in de eerste minuut gepasseerd door Caminero. De overige treffers van Atletico kwamen op naam van Paunovic, Narvaez (2) en Esnaider.
Betis Sevilla meldde zich af voor de wedstrijd tegen Gijon. De Spaanse bond honoreerde het verzoek tot uitstel omdat Sevilla door een griep-epidemie geen volwaarige ploeg op de been kon brengen.
Het bestuur van Logroñes accepteerde vrijdag het ontslag van de Uruguayaanse trainer Liber Arispe. Arispe, sinds 18 oktober in dienst, haakte eerder af na de nederlaag tegen Oviedo. Het bestuur weigerde hem toen al weg te sturen. Het verlies woensdag tegen Celta Vigo bracht daarin echter verandering.
In Italië verspeelde lijstaanvoerder Juventus in de laatste drie wedstrijden maar liefst zeven punten. Na de nederlaag van vorige week bij Parma (1-0), bleef de winnaar van de Champions League thuis tegen Atalante op 0-0 steken. Juventus zag drie dagen voor het eerste duel om de Europese Super Cup tegen Paris St. Germain bovendien spits Alen Boksic geblesseerd het veld verlaten. Tegen Atalante ontbrak ook spelmaker Zinedine Zidane.
Vicenza, de directe belager, maakte geen gebruik van de nieuwe misstap van Juventus. In Milaan verloor de ploeg met 1-0 van AC Milan. Drie wedstrijden op rij wist AC Milan niet meer te winnen. Milan klom door de zege naar de zesde plaats van de ranglijst.
In Milaan werd de Fransman Desailly uitgesloten. Ondanks de minderheid hield de landskampioen de voorsprong - in de negentiende minuut verkregen door Dugarry - vast. Vicenza zag twee doelpunten van Rossi en Murgita vanwege buitenspel worden afgekeurd.
Door het vertrek van Panucci naar Real Madrid lijkt Reiziger de vaste rechtsback onder de nieuwe trainer Sacchi te zijn. De international speelde de gehele wedstrijd. In tegenstelling tot Davids. De middenvelder deed als invaller slechts zes minuten mee.
Aan kop naderde stadgenoot Inter lijstaanvoerder Juventus tot drie punten. De Milanezen wonnen in Napels met 2-1 van Napoli. Aron Winter speelde vrijwel de gehele wedstrijd. In blessuretijd verving trainer Hodgson de middenvelder voor Berti. Toen was de eindstand al bereikt. Branca zette Inter vlak voor rust op voorsprong, waarna de Fransman Djorkaeff twee minuten voor tijd 2-0 maakte. Caccia scoorde in de slotminuut tegen. Napoli speelde het laatste half uur met een man minder nadat Beto uit het veld was gestuurd.
Perugia, met ex-Ajacied Kreek in de basis, leed een kansloze nederlaag (4-1) tegen AS Roma. Kreek, die de gele kaart kreeg, speelde zeventig minuten mee alvorens Gattuso hem verving. De stand was toen al 3-1 door doelpunten van Balbo, Moriero en Thern voor Roma en Rapaic voor Perugia. Vier minuten voor tijd maakte Balbo zijn tweede en Roma's vierde van de wedstrijd. In de slotminuut werd Cervone van de thuisploeg uit het veld gestuurd.
In Portugal zegevierde Porto in Lissabon met 2-1 over Benfica. De regerend landskampioen vergrootte daarmee de voorsprong op Benfica tot acht punten. Het op de derde plaats geklasseerde Sporting Lissabon heeft zelfs elf punten minder. Porto heeft dit seizoen nog geen competitie-wedstrijd verloren en bleef ook in de Champions League zonder nederlaag. De Braziliaanse spits Jardel en verdediger Costa passeerden in Lissabon de Belgische doelman Preud'Homme.
Benfica, met Glenn Helder (onder meer ex-Vitesse) in de aanval, had alleen in de de tweede helft even uitzicht op een beter resultaat, toen Pinto de stand in evenwicht had gebracht. De 75 duizend fans zagen vrijwel onmiddellijk daarna Porto opnieuw weglopen.
In Engeland was een van de opvallendste feiten de rode kaart voor Dennis Bergkamp van Arsenal. De Nederlandse international werd in de 29ste minuut van het veld gestuurd na een voor zijn doen ongewoon felle tackle op de benen van Sunderland-speler Bracewall. Arsenal verloor ook nog eens de wedstrijd door een eigen doelpunt van aanvoeder Tony Adams. De verdediger werkte een voorzet van Ord achter doelman Seaman.
David Beckham was opnieuw de grote man voor Manchester United. Door een treffer van zijn voet won Manchester de uitbeurt tegen Tottenham Hotspur met 2-1. Beckham zette de eerste voorzichtige schreden op het voetbalpad bij de Spurs. Vorige week vonniste hij Tottenham ook al in de strijd om de FA Cup.
Toch imponeerde Manchester United allerminst. Voor de treffer van de Noor Solskjaer haden Iversen en Sinton al de lat van het Manchester-doel geraakt. Een minuut voor rust maakte Allen de gelijkmaker voor de thuisploeg.
Newcastle sloot een bewogen week af met een gelijkspel tegen Aston Villa, 2-2. In de eerste wedstrijd zonder coach Keegan, die enkele dagen geleden ontslag nam, kwam de titelkandidaat door Shearer en Clark op een riant ogende voorsprong. In een enerverend duel trokken Yorke en Milosevic de stand in evenwicht. Yorke miste daarna van elf meter de kans de wedstrijd in Villa's voordeel te beslissen.
Pearce was zaterdag als speler/manager van Nottingham Forest succesvoller dan zijn evenknie Ruud Gullit bij Chelsea. Door onder meer een treffer van Pearce zegevierde Nottingham met 2-0 in het onderlinge duel.
Van de in Engeland actieve Nederlandse spelers scoorde Ron Willems voor Derby County (1-1 tegen Wimbledon) en werd Robert Molenaar (ex-Volendam) bij zijn debuut voor Lees United (3-0 tegen Leicester City) uitgeroepen tot 'man of the match'.
Glasgow Rangers en Celtic bleven in Schotland aan de winnende hand. De Rangers zetten Aberdeen met 4-0 opzij. Celtic kwam moeizamer aan de drie punten. Bij Hearts werd - door twee doelpunten van de Portugees Cadete - met 2-1 gewonnen. Cadete (14) nam op de topscorerslijst de eerste plaats over van de Nederlandse spits Pierre van Hooijdonk (12).

Foto
	Dennis Bergkamp krijgt rood in het duel van Arsenal met Sunderland. FOTO AP

