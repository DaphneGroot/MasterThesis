	Een gouden rijstebrijberg
	WANNEER HEM gevraagd wordt wat hij het liefste doet, komt voormalig directeur van het Rijksmuseum Henk van Os naar eigen zeggen 'altijd een voorstelling in de geest uit het begin van de negentiende eeuw'. Hij zinspeelt op een tekening door Benjamin Zix van de directeur van het toenmalige Muse Napolon, Vivant Denon.
In een van de zalen van het Louvre, het museum van de keizer, zit Denon de kunst te registreren die Napoleon uit alle windstreken heeft laten aanvoeren: antieke beelden, schilderijen, obelisken, kostbaarheden, pronkerig groot of klein. Links op de tekening staat een buste van Napoleon. Hij ziet toe op het werk van zijn museumdirecteur.
Denon is dag en nacht aan het werk. Hij ordent de buit. Het museum is een schatkamer. 'Wie zal het hem kwalijk nemen', schrijft Van Os in zijn nieuwste bundel Een kathedraal voor de kunst, 'wanneer hij zich de eigenlijke, rechtmatige bezitter zou gaan voelen van de schatten die niet van hem zijn?' Welke museumdirecteur zou niet Denon willen zijn?
Van Os, die eind vorig jaar afscheid nam van het Rijksmuseum, en uitgever Wim Hazeu verzamelden in Een kathedraal voor de kunst toespraken die Van Os tijdens zijn directeurschap hield over beleidsmatige aspecten van het Rijksmuseum. Het is een hommage. Achterin staat niet alleen zijn afscheidstoespraak, maar ook een vraaggesprek met hem door Joop van Tijn, hoofdredacteur van Vrij Nederland.
Word je chauvinistisch van het beheer van zo'n museum als het Rijksmuseum, vraagt Van Tijn. 'Heel erg', zegt Van Os.
Misschien komt juist op zo'n moment, wanneer hij die vraag moet beantwoorden, bij hem die prent weer in de geest, het allegorisch portret van Denon. Naast de wensdroom van elke museumdirecteur, het verzamelen van kunstschatten, toont het portret echter ook diens beperkingen.
De tekening is tegelijk een voorstelling van een droom en het commentaar op die droom. Zix' allegorie vertelt ons over 'het museum als instrument' dat, zegt Van Os, 'dient als cultureel geheugen van de samenleving'. Het is voor velen de enige plek waar ze nog de kans hebben de verhalen van het christendom en de verhalen van de klassieke oudheid te leren kennen.
De museumdirecteur beheert de Nationale Schatkamer, maar dient tegelijk ook de Staat. 'De werkzaamheid van de museumman vindt plaats binnen het kader dat wordt bepaald door de politieke macht', schrijft hij.
Koningin Beatrix, vertelt Van Os in het interview met Van Tijn, ziet alle tentoonstellingen die belangrijk zijn, 'maar in priv-bezoeken met mij'. Bedoel je dat ze eigenlijk haar volk zou moeten duidelijk maken: This is my gallery?, vraagt Van Tijn. Waarop Van Os: 'Ja, this is my gallery. Dat zou passend zijn.'
Hij vertelt smakelijk, bijna zo 'smeug' als de meesterverteller Belcampo. Hij ontrukt in Een kathedraal voor de kunst een verhaal over de schrijver aan de vergetelheid.
Op een dag zat hij met hem in een caf in Groningen. Hij vertelde Herman Schnfeld Wichers - want dat was de echte naam van Belcampo - dat hij die dag in Amsterdam in het Rijksmuseum was geweest om er de negentiende-eeuwse schilderijen te bekijken.
'Dan was je zeker de hele dag de enige bezoeker?', vroeg Belcampo. Dat wilde hij hem nu juist zeggen.
De grote verteller heeft een van de mooiste verhalen over het Rijksmuseum geschreven. Belcampo bracht een hele dag door in het 'machtige bouwwerk van Cuypers' aan de Stadhouderskade. Iedere zaalwachter, schreef hij, had zijn eigen verhaal.
'De een ziet op elk schilderij de R van Rembrandt, de ander vertelt hem waarom Van Beyeren gedoemd was zijn hele leven vissen te schilderen en verkoopt hem en passant een lokaasbeperkingskop.'
In elk verhaal of in elke toespraak lees of hoor je zulke anekdotes; ook wanneer hij het over die 'kathedraal' heeft. Het is een gebouw dat ontzag inboezemt. Simon Vestdijk en Henritte van Eyck schreven Avontuur met Titia, herinnert ons Van Os in zijn toespraak die hij hield bij de viering van het honderdjarige Rijksmuseum in 1985.
De roman gaat over twee briefschrijvers die onweerstaanbaar worden aangetrokken door de gedachte 's nachts om beurten in het Rijksmuseum te bivakkeren. Dat lukt met hulp van niemand anders dan de hoofddirecteur. In de brieven gaat het om de beleving van het gebouw en om de glans die het Rijksmuseum geeft aan de voorwerpen die het herbergt. Het museum geeft ze iets extra's.
Toen Van Os bij het Rijksmuseum begon, stapte hij vaak uit Lijn 6, voor de indrukwekkende faade van het museum. Op de brug bleef hij soms even staan voor dat ontzagwekkende gebouw. Er stond een keer een man naast hem, die zei:
'Ik weet wat u nu denkt.'
'Wat dan?', vroeg Van Os.
'U denkt, wat is het toch ongelofelijk om in zo'n gebouw te mogen werken.'
De man was al vijftien jaar zaalwachter. Hij verwoordde wat Van Os later heeft ervaren als 'het Rijksmuseumgevoel'.
Marcel Proust heeft in zijn A la recherche du temps perdu het museum met een spoorwegstation vergeleken, met 'een van die grote glazen werkplaatsen zoals het station Saint-Lazare waar ik de trein naar Baalbek nam'. Boven de stationskap hingen van dramatische dreigingen zwangere luchten, schrijft Proust, vergelijkbaar met wolkenluchten van Mantegna en Veronese. Ze zijn de hemel waaronder zich alleen een verschrikkelijke en plechtige daad kan voltrekken, 'zoals het vertrek per trein of de oprichting van het kruis'. Het Rijksmuseum is zo'n plek, een Nationale Schatkamer, een kathedraal. Een gouden rijstebrijberg, duizenden kunstwerken op zaal en in het depot, waar veel heerlijke krenten in zitten.
Paul Depondt
Henk van Os: Een kathedraal voor de kunst.
De Prom; 143 pagina's;  29,50.
ISBN 90 6801 500 1.

Foto
	Museumplein met de baan van De Amsterdamsche IJsclub, ongeveer 1930. Op de achtergrond het Rijksmuseum. SPAARNESTAD FOTOARCHIEF

