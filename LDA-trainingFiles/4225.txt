	In slaap binnen tien minuten met vogels en een beekje
	Het moet allemaal zo ongeveer begonnen zijn met Andreas Vollenweider, een nu enigszins in de vergetelheid geraakte muzikant die halverwege de jaren tachtig plotseling in de armen werd gesloten door liefhebbers van labbekakkige popmuziek. Zij hadden hem herkend als een van hen, omdat hij de elektrische harp bespeelde.
Wie Vollenweiders meest succesvolle werk nog eens beluistert, kan zich moeilijk aan de indruk onttrekken dat het hier gaat om een spatader in de mooie kuiten van de muziekgeschiedenis. Maar de profetische waarde van zijn eindeloos voortkabbelende composities is er niet minder om. Dat hij te pas en (vooral) te onpas rustgevende natuurgeluiden door zijn getokkel mengde, leidde ertoe dat new age-aanhangers hem veel later nog aan hun boezem zouden drukken.
Evengoed hadden ze hun heil kunnen zoeken in het intussen groot geworden ambient-genre, waar ook nog wel eens geitengemekker te horen viel, of een kakelende haan. Ze hadden ook te rade kunnen gaan bij een groep als The KLF, die voor haar maffe album Chill out een microfoon in het weiland zette en aan de aldus tot stand gekomen soundscape - want zo heette dat ineens - nauwelijks meer hoefde sleutelen.
Maar nu is er de reeks Sounds of the earth, waarin de luisteraar niet langer wordt lastiggevallen met instrumenten en met uitvoerende artiesten. Twee nieuwe delen, Mountain stream en Morning birds, zijn onlangs toegevoegd aan het al langer verkrijgbare vijftal The sea, Dolphins, Rainforest, Thunderstorm en Whales. En er staan er nog vijftien op stapel, met wolven en watervallen en nog veel meer, voor nog net geen dertig gulden per stuk.
'Puur natuur, geen stemmen of muziek toegevoegd', schreeuwt de verpakking over de bron van de klanken. Die zijn eigenlijk ook een beetje afkomstig van Oreade Music, 'the other music company'. Het bedrijf uit Heemstede, dat de cd's sinds vorig jaar op de markt brengt, zegt gespecialiseerd te zijn in 'muziek die daadwerkelijk ontspannend, inspirerend en vol genot is'. Het is muziek die, met wat geluk, stemt tot nadenken over 'wat het is waarmee we allemaal toch zo ontzettend druk zijn'.
Elke cd gaat vergezeld van een fijn gedicht. Ook is er een gebruiksaanwijzing, waaruit de lezer kan opmaken dat alles ineens veel beter gaat als ie naar Sounds of the earth luistert: studeren, concentreren, kinderen opvoeden, enzovoort. Hinderlijke herrie kan ermee naar de achtergrond worden verwezen. En: 'Vredige natuurgeluiden maken vaak gelukkige jeugdherinneringen los.'
Dat is niet niks, zou je zeggen, maar tijdens een korte luistersessie blijkt het flippergekwaak van de Dolphins-cd uitsluitend het onbedaarlijk gehuil van een echte baby los te maken. Pas tijdens een tweede proef komt het rustgevende karakter van de dartelende dolfijnen naar voren: iedereen in slaap, binnen tien minuten.
Minder sereen gaat het er aan toe op Whales. De walvissen klinken er als koeien die een avondje aan het stappen zijn. Zelfs als ze het wat kalmer aan doen, hebben ze toch nog het meest weg van een schoothondje dat flink op zijn staart is getrapt. De regen en donder van Thunderstorm hebben ook al zo'n onrustbarend effect: alsof je aan het kamperen bent en de tent boven je hoofd elk moment in mekaar kan mieteren.
Meer water is er op Mountain stream. Het begint met een murmelend beekje, later wordt menige woeste waterval gepasseerd. Nog meer water is er op The Sea. De eerste helft is gewijd aan kalme golven, de tweede aan woelige baren. Kil lawaai. Je moet ervan houden, van water.
Vrolijk gekwinkeleer van gevederde vrienden maakt de dienst uit op Morning birds. Op Rainforest zijn het eveneens de fluitende vogels die de sfeer bepalen, tussendoor nog even aantonend dat ze wel tegen een tropisch regenbuitje bestand zijn.
Niet alle schepselen Gods lijken zich te lenen voor het oersimpele idee van Oreade Music, maar de cd's met de vogels zijn een voltreffer. Nee, ze zetten niet aan tot nadenken, en het is ook niet meteen zo dat er onder het luisteren herinneringen aan een gelukkige jeugd opborrelen. Maar 's ochtends, bij het opstaan, is weinig aangenamer dan het gezelschap van de koerende houtduif, het roodborstje, de specht in de verte, alsmede de roep van de bosuil.
Henrico Prins

