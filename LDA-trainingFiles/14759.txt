Anne de Vries (schrijver).
Anne de Vries (Assen, 22 mei 1904 â€“ Zeist, 29 november 1964) was een Nederlandse onderwijzer en schrijver.
Hij werd vooral bekend door een tweetal streekromans over de Drentse jongen Bartje en door het oorlogsboek voor de jeugd Reis door de Nacht.
Levensloop.
Standbeeld van Bartje, de hoofdfiguur in de romans
Zijn jeugd bracht hij door op een oude boerderij die eenzaam was gelegen in het veld bij Assen. Als scholier schreef hij berichtjes voor de Asser Courant die hem twee kwartjes per stuk opleverden. Ook schreef hij eens een kerstverhaal dat een rijksdaalder waard was.
Uit heimwee naar zijn Drentse geboortegrond schreef hij zijn eerste boekjes in zijn latere woonplaats Zeist. Daar schreef hij in 1935 het boek "Bartje". Naar eigen zeggen mag dit boek niet gezien worden als een autobiografie.
Na het succes van "Bartje" kwam het vervolg: "Bartje zoekt het geluk", dat net zo'n groot succes werd als het eerste deel. In dit tweede deel kreeg Bartje een aanstelling als boerenknecht en zou hij door schade en schande leren wat in het leven nou werkelijk het belangrijkste is. Bartje werd onder meer vertaald in het Duits, Deens, Zweeds, Noors, Tsjechisch en Hongaars.
Nationale bekendheid kreeg Anne de Vries nadat "Bartje" in 1972 werd verfilmd tot een televisieserie door Willy van Hemert. Mede door deze verfilming werd "Bartje" het symbool voor de provincie Drenthe.
Naast jeugdliteratuur schreef hij kinderbijbels en schoolboekjes, onder andere over de Zuid-Amerikaanse indianenjongen Panokko.
De laatste jaren van zijn leven was hij voorzitter van de vakgroep letteren van de Bond van Christelijke Kunstenaars.
Persoonlijk leven.
De Vries trouwde in 1930 met Alida Gerdina van Wermeskerken. Uit dit huwelijk werden vijf kinderen geboren. Een van hun zonen bracht in 2010 een biografie over zijn vader uit, getiteld "Een zondagskind. Biografie van mijn vader, Anne de Vries jr".
