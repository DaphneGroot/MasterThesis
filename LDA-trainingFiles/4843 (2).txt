Gaston Roelants.
Gaston Roelants (Opvelp, 5 februari 1937) is een voormalige atleet uit België, die wereldrecordhouder was op de 3000 m steeplechase in het begin van de jaren zestig, en die een Europese (1962) en olympische (1964) titel won. Hij behaalde vier internationale crosscountry titels (1962, 1967, 1969 en 1972) en daarnaast op dit onderdeel ook nog eens drie tweede plaatsen. Hij stond in de periode tussen 1960 en 1975 in totaal negen keer bij de tien beste atleten van de wereld.
Roelants won ook viermaal de "San Silvester loop" in São Paulo (1964, 1965, 1967 en 1968).
In tien jaar naar de top.
De atletiekloopbaan van Gaston Roelants nam een aanvang in 1954, toen hij als zeventienjarige serieus begon te crossen. Gedurende zijn juniortijd bleef dat zijn voornaamste atletiekbezigheid, totdat hij in 1957 bij de senioren zijn debuut maakte op de 3000 m steeplechase en bij de Belgische kampioenschappen een vijfde plaats behaalde in 9.57,0. Sindsdien verbeterde hij zich jaarlijks met sprongen en in 1959 realiseerde hij voor de eerste maal een tijd onder de 9 minuten: tijdens een interland tegen Denemarken won hij het steeplenummer in 8.56,6. In 1960 begon zijn doorbraak naar de wereldklasse, geïllustreerd door de vierde plaats die hij op de 3000 m steeplechase behaalde tijdens de Olympische Spelen van 1960 in Rome. Vier jaar later beleefde Roelants op de 3000 m steeplechase het hoogtepunt van zijn carrière met zijn gouden medaille op de Olympische Spelen van 1964 in Tokio. Roelants was in die periode de te kloppen atleet op de steeplechase. Hij brak tweemaal het wereldrecord: op 7 september 1963 bracht hij het record op 8.29,6 en op 7 augustus 1965 scherpte hij het verder aan tot 8.26,4.
Overstap naar marathon.
In 1967 waagde Roelants zich ook aan de marathon. Zijn eerste volbracht hij op de zogenaamde "Voorolympische Spelen" in Mexico-Stad, die hij won in 2:19.37. Op de Olympische Spelen van 1968 eindigde hij in deze discipline als elfde, na in de maanden ervoor veel last van een knieblessure te hebben ondervonden. Een jaar later behaalde hij bij de Europese kampioenschappen marathon in Athene achter Ron Hill de zilveren medaille in 2:17.22,2, op dat moment zijn beste tijd. In 1970 liep Roelants geen marathons, maar in 1971 was hij er op de Europese kampioenschappen in Helsinki weer bij en eindigde hij op een vijfde plaats in 2:17.48,8. Zijn landgenoot Karel Lismont ging in Helsinki in 2:13.09,0 met de hoogste eer strijken. En in 1974 in Rome, twintig jaar na zijn debuut in de atletiek, wist hij op de Europese kampioenschappen andermaal een medaille op de marathon in de wacht te slepen, een bronzen ditmaal.
Roelants ging zelfs door met atletiek toen hij de veertig al gepasseerd was. Zo veroverde hij in zijn eerste jaar bij de veteranen niet minder dan vijf wereldtitels.
In de adelstand verheven.
Wegens grote verdienste verkreeg Roelants in 2002 de adellijke titel "Baron" van Koning Albert II. Zijn naam kan dan geschreven worden als Gaston baron Roelants.
Hij eindigde in 2005 op nr. 87 in de Vlaamse versie van De Grootste Belg.
Roelants was één van de "gouden atleten" die trainden onder de leiding van de legendarische Mon Vanden Eynde bij Daring Club Leuven; de andere bekende atleten waren Miel Puttemans, Willy Polleunis, André Dehertoghe, Ivo Van Damme.
Golf.
Tegenwoordig houdt Gaston Roelants zich bezig met golf en is hij vaak te gast bij prijsuitreikingen.
