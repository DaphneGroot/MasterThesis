	Willem-Alexander wil Willem IV worden; 'Ik heb het in me, op een andere manier'
	Hieronder volgt een aantal fragmenten uit het vraaggesprek tussen Paul Witteman en kroonprins Willem-Alexander, dat de NPS-televisie gisteravond uitzond.

Paul Witteman: 'Koninklijke hoogheid, ik wou u wat vragen over het huwelijk, namelijk over het uwe. Wanneer gaat u trouwen?
Willem-Alexander: 'Nog lang niet.'
- U bent wel dertig.
'Vindt u dat oud? Als ik in mijn omgeving kijk, als ik naar mijn vrienden kijk, dan zijn verreweg de meesten nog niet getrouwd, hebben ook nog geen plannen. Wat betreft het huwelijk wil ik mij graag vergelijken met mijn vader, hij was 39 toen hij trouwde, dus ik heb nog veel tijd te gaan.'
- Maar u wordt koning en dat zou bij wijze van spreken morgen al kunnen gebeuren, heeft u gezegd. Dan bent u dus een ongetrouwd koning.
'Het huwelijk is zo belangrijk in een leven van de mens dat je daar heel goed, en ook in overleg met die ander, uit moet komen voordat je zo'n zet doet. Daar moet je je niet onder druk van een externe omstandigheid toe laten dwingen. 'Van een eventuele vrouw van mij verwacht ik een enorme inzet in een functie, die voor haar nieuw is. Ze geeft ook een gigantisch gedeelte van haar privleven op. Dat is een enorme opgave, een hele grote beslissing.'
- Niet iedereen wil dat, bedoelt u.
'Niet iedereen wil dat, niet iedereen kan dat.'
- Is het handig als de toekomstige koningin zelf ook uit de monarchie, de adel komt?
'Ik denk dat het aan de persoon ligt en niet aan achtergrond.'
- Dus u zou wat dat punt betreft net zo goed met een burgermeisje kunnen trouwen?
'Ik denk dat als de persoon er geschikt voor is, het een prima koningin kan zijn.'
- Speelt de religie bij de keuze een rol, de religie van uw aanstaande?
'Staatsrechtelijk gezien niet. In de Grondwet staat niet welke religie de koning of koningin moet hebben. Maar voor mijn persoonlijke keus denk ik dat dat best wel een rol speelt. Ik ben zelf gelovig en ik geloof dat mijn echtgenote daar goed in mee moet kunnen gaan. Ja, dat moet, als stel moeten we daar samen mee door kunnen gaan.'
- Als het parlement een beoogd huwelijk van u afwijst, hoe zou u daar op reageren?
'Dat wordt heel moeilijk. Als je voor een bepaalde persoon gekozen hebt, is die keuze definitief. Ik denk dat ik dan ook door zal zetten met mijn huwelijk.'
- Ook als dat zou betekenen dat u dan geen koning kan worden?
'Dat zou dan de consequentie zijn.'
- Ik vraag het daarom omdat uw tante, prinses Margriet, het omgekeerde heeft gezegd in een interview. Zij heeft gezegd: als het parlement tegen mijn huwelijk met Pieter van Vollenhoven zou zijn geweest, dan zou ik niet zijn getrouwd.
'Waar de heer Van Vollenhoven zelf erg van opkeek, op dat moment. Er zit wel een hele generatie tussen.'
- U heeft betrekkelijk onlangs geloofsbelijdenis gedaan. Vrij laat eigenlijk, op uw dertigste jaar. Was daar reden voor?
'Het is een heel lang traject geweest. Ik heb jarenlang in een zeer interessant bijbelclubje over alle facetten van het geloof gesproken, de bijbel bestudeerd, maar ook over alle andere wereldgodsdiensten gesproken.
Naar aanleiding daarvan heb ik op een gegeven moment de beslissing genomen dat ik belijdenis wilde doen. Voor mij is het geloof toch iets wat je leidt in het leven.'
- Dus u bent overtuigd gelovig.
'Ik ben gelovig, ik ben niet zo kerkelijk, maar ik ben wel overtuigd gelovig.'
- Die geloofsbelijdenis, is dat berhaupt niet een beetje uit de tijd?
'Dat geloof ik niet. Ik heb een brief gekregen van iemand die bezorgd was, die vroeg zich af of het inderdaad nog van deze tijd was, een toekomstig monarch van een multiculturele samenleving die Nederland toch is, moet die nog wel geloof belijden in n geloof? Ik geloof dat om goed te kunnen functioneren in een multiculturele samenleving je juist je eigen wortels moet koesteren.'
- Koninklijke hoogheid, ik wilde u iets vragen over de jacht. Want u jaagt.
'Ja, ik jaag. Ik sta er ook volledig achter. Het is een zeer complexe discussie tussen rationele en emotionele argumenten die vaak lijnrecht tegenover elkaar staan. Die wil ik hier dus niet voeren. Maar nogmaals, ik jaag, ik sta er achter, ik sta achter de wijze waarop ik jaag en de wijze waarop op de Kroondomeinen gejaagd wordt.'
- En u blijft het doen.
'Ja.'
- Is niet een geslaagd koningschap erbij gebaat dat het zo min mogelijk omstreden is?
'Onomstredenheid is een abstract begrip. Er zijn geen gedefinieerde grenzen. Het is heel moeilijk om almaar binnen dat vak te vallen. Het is natuurlijk ook een beetje de waan van de dag, het politiek correct zijn. Ik ben niet van plan om met alle winden altijd mee te waaien. Ik zal altijd luisteren naar argumenten en dan een afweging maken. Anders ben ik maar omstreden, dat kan soms niet anders.'
- Is uw moeder uw belangrijkste adviseur?
'Ja. Omdat zij in de positie zit die ik uiteindelijk zal overnemen is zij de belangrijkste adviseur en zal zij dat ook blijven. Een goed contact met mijn moeder is essentieel voor mij.'
- Welke eigenschappen zou u van haar willen overnemen?
'Ik ben mijzelf. Ik zou geen enkele eigenschap van haar willen overnemen. Je kan eigenschappen ook niet overnemen.'
- Haar perfectionisme.
'Ik vind mezelf ook redelijk perfectionistisch.'
- Haar harde werken.
'Maar ik ben Alexander. Ik heb ook al die eigenschappen in mij.'
- Haar enorme belangstelling voor staatszaken.
'Hebt u ooit bij mij gezien dat ik die niet heb? Ik heb het in me, maar op een andere manier. Ik bedoel, wat is het tegenovergestelde van perfectionisme? Slordigheid. En desinteresse.'
- Ja, maar zij heeft die eigenschappen. . .
'In het extreme. Misschien. Misschien heb ik het wat minder extreem en heb ik andere eigenschappen die naar voren komen. Ik ben uiteindelijk iemand die in een andere tijd een bepaalde functie gaat bekleden.'
- Welke invloed heeft uw vader op u gehad? Veel mensen zeggen dat van allen rondom u uw vader de meeste invloed heeft. Is dat zo?
'Hij heeft zeker veel invloed op mij gehad. Op Drakensteyn was hij er altijd voor ons, zo veel mogelijk in ieder geval. Als een normale vader, die veel met ons buiten speelde. Of hij was met zijn houtwerk bezig om weer een auto of een skelter voor ons in elkaar te draaien. Hij stak heel veel tijd in ons. In een later stadium is het een heel belangrijke man geweest voor vorming. Een man die met zijn ongelooflijke kennis en relativeringsvermogen heel veel jeugdelijk enthousiasme heeft teruggedrongen, in ieder geval recht heeft gezet.'
- Wat voor koning krijgen wij? Wordt het koning Willem de Vierde?
'Terugkijkend in de geschiedenis was er al een Willem-Alexander die als koning ook Willem is geworden, dus het zou in de lijn van de verwachting liggen.'
- U zou Willem IV genoemd willen worden?
'Ja.'
- We hebben er al drie gehad. Met welke Willem voelt u de meeste affiniteit?
'De manier van regeren, het democratisch inzicht van mijn voorvaderen, daarmee zou ik me niet willen vergelijken. Maar de koopmansgeest van Willem I, zijn inzet voor de voortvarendheid van Nederland, daar zou ik affiniteit mee hebben.'
- En de vorstinnen? Wilhelmina, de strenge staatsvrouw, Juliana, de sociale moeder en Beatrix, de perfecte manager. Wat spreekt u het meeste aan?
'U vergeet Emma, de regentes. Was geen koningin, maar heeft wel in de familie een heel belangrijke rol gespeeld.
'Ja, ik word natuurlijk door de contacten met mijn moeder erg door haar benvloed. Maar affiniteit? Ik denk toch meer met mijn grootmoeder. Hoewel het heel erg gevaarlijk is om vorstinnen te vergelijken.'
- Bent u een beetje gelukkig?
'Ik ben gezond, ik zit goed in mijn vel, ik heb veel vrienden en familieleden die mij steunen in mijn moeilijke taken, dus ik ben gelukkig.'
- Bent u van nature ook een beetje gelukkig?
'Ik ben van nature ook gelukkig. Maar die andere factoren helpen wel.'

Foto
	Kroonprins Willem-Alexander FOTO GUUS DUBBELMAN - DE VOLKSKRANT

