Mickey Harte.
Mickey Harte werd in 1973 in het Ierse Lifford geboren. Als kind leerde zijn broer hem in de garage gitaar spelen. Sinds zijn vijftiende treedt Harte op in pubs. In die tijd heeft hij een repertoire uitgebouwd met een honderdtal eigen nummers.
Zijn populariteit steeg door het televisieprogramma "You're a star", een talentenjacht vergelijkbaar met het Nederlandse Idols. Hij mocht Ierland in 2003 vertegenwoordigen op het Eurovisiesongfestival. Zijn nummer "We've got the world" viel bij de Ieren vooral in de smaak omdat de ballades van de voorbije twee Ierse deelnames voor een slecht resultaat gezorgd hadden.
Wekenlang stond Mickey Harte met zijn nummer voor het songfestival van 2003, op nummer 1 in de Ierse hitparade. Op het songfestival zelf werd hij elfde, met 53 punten.
