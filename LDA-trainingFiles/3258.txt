	Scheidslijn door het paradijs
	'Het paradijs ligt tussen de stad en het ene en het andere dorp, maar iets dichter bij het ene dan bij het andere. Het bestaat uit een rivier, uit weiland dat geen weiland meer is, uit het Zigeunerwoud, en uit Jirsji en mij.' Terwijl de wereld op zijn kop lijkt te staan, bloeit in de zomer van 1939 in Bohemen een vriendschap op tussen een Duitse en een Tsjechische jongen. Tegen de stroom in proberen Josef en Jirsji hun vriendschap in stand te houden, totdat de troepen van Hitler een grens trekken tussen wat Duits en wat Tsjechisch is. Die loopt dwars door hun paradijs.
De rode Nepomuk van de Tsjech Josef Holub is een warm en ontroerend verhaal. Josef is de verteller. Nuchter registreert hij de maatschappelijke veranderingen in zijn stad. Steeds meer mensen lopen over naar de Henleins, aanhangers van de partij van Sudetenduitsers. Ook socialisten, onder wie zijn vader, worden min of meer gedwongen zich aan te sluiten. De Henleins onderhouden nauwe banden met de Duitse NSDAP.
De Duitsers in Bohemen verwachten dat alles beter wordt met de komst van Hitler. Josef houdt zich meestal afzijdig van politiek, dat is meer iets voor zijn vader. Bijna lyrisch zijn zijn beschrijvingen van de natuur en van zijn vriend Jirsji. 'En wat heeft God Jirsji toch mooi gemaakt. Dat moet een heel bijzondere dag zijn geweest. Hij is centimeter voor centimeter precies goed gelukt, van lengte, van breedte, eigenlijk helemaal. Het is vast geen godslastering als ik Jirsji mooier vind dan die jonge Jezus in de kerk in Divysovic.'
Zijdelings raken de jongens betrokken bij de intriges van de Henleins wanneer ze de gestolen mitrailleur en een verdwenen beeld van Nepomuk, de bruggenheilige, vinden.
De rode Nepomuk is een schitterende, maar ook beklemmende roman. Josefs verslag over hoe Hitlers troepen bij hun entree in de stad massaal worden toegejuicht, is huiveringwekkend. De uitgever had het verhaal wel iets toegankelijker mogen maken door bijvoorbeeld in een inleiding uitleg te geven over de toenmalige politieke situatie.
De Isralische Gila Almagor legt in haar voorwoord van Kinderen van Udim wel uit wat kinderdorpen zijn en wat de achtergrond was van de kinderen die er verbleven. Haar verhaal speelt zich in Isral af, acht jaar na de oorlog. Een groot deel van de bewoners van het jeugddorp Udim heeft in Europa de verschrikkingen van de Tweede Wereldoorlog overleefd. De meesten weten niet of hun familie nog in leven is.
Aviya, de hoofdpersoon van het verhaal, is een van de weinigen die in Isral geboren zijn. Haar moeder kan niet voor haar zorgen. Van haar vader weet ze alleen dat hij voor haar geboorte is overleden.
Het hoofdthema is Aviya's worsteling met haar identiteit. Zij wil meer weten over haar vader. Door de vragen van Aviya raakt haar moeder van slag. Alleen een foto van haar vader met een voor haar onbegrijpelijke tekst, geeft Aviya houvast bij haar speurtocht. Het lukt haar een tipje van de sluier op te lichten, maar erg veel wijzer wordt ze niet.
Almagor kan de lezer niet echt goed duidelijk maken waarom het voor Aviya zo belangrijk is om meer over haar vader te weten te komen. Het blijft bij algemene opmerkingen als: 'Ik moet weten wie ik ben, wie mijn vader was, waar hij begraven ligt.' Daardoor ontstaat een grote afstand tussen de lezer en haar. De psychologische toestand van haar moeder is eigenlijk intrigerender dan Aviya's speurtocht, hoewel je het ook daarbij moet doen met vage algemeenheden. 'Ze had veel ellende gekend in haar leven en had daar grote problemen aan overgehouden.'
In De kinderen van Udim zitten wel ontroerende scnes. Zo krijgt een van de meisjes tijdens een rechtszaak, waarbij een ouder echtpaar haar als dochter opeist, plotseling herinneringen terug aan haar familie en haar jeugd. Algamors beschrijving is mooi, al laat zij ook hier - net als elders in het verhaal - rijkelijk veel tranen vloeien.
De schrijfster beschikt niet over het vermogen grote emoties op een indringende manier te beschrijven. Misschien heeft ze daarom Aviya uitgekozen als centrale figuur en niet een van de anderen met een interessanter, maar ook schrijnender verleden. Met dat van Aviya wil ze het verhaal vertellen van alle kinderen die na hun oorlogservaringen een nieuwe toekomst moesten opbouwen. Overtuigend doet ze dat niet.
Selma Niewold
Josef Holub: De rode Nepomuk.
Vertaald uit het Duits door Ingeborg Lesener.
Vanaf 13 jaar.
Jenny de Jonge/Gottmer; 184 pagina's;  24,90.
ISBN 90 257 2901 0.
Gila Almagor: Kinderen van Udim.
Vertaald uit het Engels door Piet de Bakker.
Vanaf 13 jaar.
Lemniscaat; 150 pagina's;  27,50.
ISBN 90 5637 057 X.

