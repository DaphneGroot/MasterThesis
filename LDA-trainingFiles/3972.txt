	De zandkorrel van Blake REPRESENTATIEVE KEUZE UIT DE GEDICHTEN VAN WISLAWA SZYMBORSKA
	IN EEN TAMELIJK vroege bundel van de Poolse dichteres Wislawa Szymborska - de bundel Zout, uit 1962 - staat een gedicht over een clochard, of liever gezegd: over een troepje clochards. Szymborska heeft ze gezien in Parijs, kennelijk in de luwte van de Notre Dame, waar ze, zoals het clochards betaamt, een beetje aan het lanterfanten waren. Ze slapen 'in de tuin bij de stenen kathedraal/ (die niet is gebouwd,/ maar op een luit gespeeld)' - wat trouwens en passant nog een geweldige uitdrukking is om die kerk, met al haar beelden, uitstulpingen en tierlantijnen, op te roepen.
In het gedicht worden die clochards opgevoerd als exemplarische manifestaties van wat onvergankelijk is: ook zij zijn niet gemaakt of verwekt. Ze waren er altijd al en zullen er altijd zijn, net als die kathedraal, waar ze even onafscheidelijk mee verbonden zijn als de beelden op en aan de torens en de daklijsten, de 'fladders, klerrirs, vleerapen, fneten,/ grikkers,/ plotsen en pootkoppigen,/ heel dat allegaartje, dat gotisch allegro vivace'.
Want kun je clochard worden als je het niet al bent, kun je op een dag besluiten er de brui aan te geven teneinde je als clochard te vestigen, desnoods in de tuin en de luwte van de Notre Dame?
Nou dan.
Ze mogen dan 'verstandige Pierre,/ ijverige Michel,/ flinke Eva,/ Barbara, Claire' heten, en daardoor even de indruk kunnen wekken individuen te zijn, met een begin en een eind, een geboortebewijs en aanstonds een overlijdensakte, in werkelijkheid is de clochard onpersoonlijk en eeuwig, ongeboren en onsterfelijk. 'Voor de Gallische oorlog heeft hij nog soldij te goed - (. . .) In de vijftiende eeuw kreeg hij geen geld/ voor het poseren als de misdadiger aan Zijn linker -.' Hij is van zichzelf al bijna een beeld, een potisch beeld en daarin al weer bijna een topos - hoe lullig het ook is dat op te merken zolang er mensen zijn die in de regen en de drup moeten leven.
Het is in velerlei opzicht een gedicht dat kenmerkend is voor Szymborska die, sedert haar de Nobelprijs voor de literatuur werd toegekend, van een slechts bij liefhebbers bekende obscure dichteres uit een doorgaans veronachtzaamd taalgebied een 'stem' geworden is voor velen, een stem net zo onvergankelijk als haar thema's. De keuze uit haar gedichten die Gerard Rasch maakte, en die hij in vertaling bijeenbracht in de verheugend ruim uitgevallen bloemlezing die Uitzicht met zandkorrel heet, zal daar voor het Nederlandse taalgebied stellig aan bijdragen. Want die brengt een selectie uit zes van haar acht bundels, een selectie die ook in de tijd het grootste deel van haar dichterschap weerspiegelt: van 1957 tot 1993. Voor een bespottelijk laag bedrag krijg je de kans in doorgaans goed lopende vertalingen met haar werk kennis te maken.
Maar die clochards. Ze kregen in Szymborska's pozie een monumentje toebedeeld, net als 'De acrobaat', 'Een ui', 'Het getal pi' en de zandkorrel uit het gedicht waaraan deze bundel zijn titel ontleent. Allemaal onooglijke stukjes eeuwigheid, klein van postuur, maar onverzettelijk in hun verblijf aan de randen van ons blikveld. 'In Parijs, op een dag die tot de schemer ochtend bleef', begint het clochard-gedicht, om direct al te blijven steken in twee onvoltooide regels: 'in Parijs als/ in Parijs dat/ (o heilige naviteit van de beschrijving, sta me bij!)'.
Mooi is dat, dat stokken: wat kun je als dichter in 's hemelsnaam nog over Parijs zeggen, over wat zo groot, zo monumentaal, zo slecht over het hoofd te zien is? Maar fraaier nog is die bede, die roep om de onbevangenheid, terwijl ook Szymborska wel weet dat er van onbevangenheid geen sprake meer kan zijn in de pozie van de twintigste eeuw - en tegelijkertijd beseft dat er zonder een bepaalde mate van onbevangenheid geen regel meer op papier zal komen.
Szymborska is vooral een ideendichter, een dichter die eerst denkt en dan dicht; zo 'talig' en klinkend kan dat gedicht over die ui niet zijn - 'Een ui is wat anders./ Hij heeft geen ingewand./ Is ui uit-en-ter-na,/ de uiterste uiachtigheid' -, of het wordt wel weer een betoog over het wezen van die ui, over het hart dat hij niet bezit. 'Een consistent zijnde, de ui,/ geslaagde schepping, door en door./ In de ene zit gewoon een andere,/ in de grotere een kleinere (. . .) Een fuga, inwaarts wervelend,/ een echo gebundeld tot een koor.' Hij mag dan harteloos zijn, je kan niet liefdeloos naar hem kijken - en reken maar dat hij tot in zijn diepste, ontbrekende wezen, een ui is. Hij is tegelijkertijd een ui die op tafel ligt, en een klont van ideen in het hoofd van wie hem bekijkt.
'Het getal pi is bewonderenswaardig', schrijft Szymborska in een gedicht waarin de beschrijving van dat getal, afwisselend analyse en evocatie, telkens wordt onderbroken door de gecursiveerd uitgeschreven reeks cijfers waarmee we die mysterieuze grootheid onbeholpen trachten uit te drukken. 'Het laat zich zes vijf drie vijf niet vangen in n blik,/ noch acht negen door enige berekening'.
Om die blik gaat het, zowel in 'Clochard', als in 'Een ui', alsook in 'Het getal pi' - en in vrijwel alle andere gedichten van Szymborska. Het gaat om een manier van kijken, of liever gezegd, om het gebruikte perspectief, het oculair dat de dichteres aanwendt. Zij is zich daar niet alleen telkens bewust van, ze voert het doorgaans ook op in haar gedicht. Haar dichten wordt daardoor een manier van kijken, het lezen van haar gedichten een cursus kijken. 'Alles van mij, maar niets voorgoed', staat er in haar 'Reiselegie'. 'Niets bezit van het geheugen,/ alleen van mij zolang ik kijk.' Soms doet Szymborska's pozie, door die combinatie van afstandelijkheid en methodische verbazing, onweerstaanbaar aan die van Judith Herzberg denken - alleen springt ze er minder koket mee om, maakt de verbazing een minder systematische, een minder opgelegde indruk.
Szymborska staat daarmee in de traditie van de grote Europese pozie die je in de twintigste eeuw altijd in verband moet brengen met het werk van W.H. Auden. De dichter werkt zichzelf naar zijn eigen verwondering toe, al schrijvend en denkend, de lyricus laat zich nooit op sleeptouw nemen door de taal alleen. Zoals Auden in 1938 naar Bruegels De val van Icarus keek, in zijn gedicht 'Muse des Beaux Arts' en zich de geschiedenis liet voorspiegelen in het kleine drama dat daarop staat afgebeeld, zo kijkt Szymborska naar de twee apen van diezelfde Bruegel en constateert geschokt: 'ik leg examen af in de geschiedenis'. (Iemand zou dat overigens eens moeten uitzoeken, de kolossale invloed die Auden blijkbaar ook op dichters achter het IJzeren Gordijn uitoefende: waren er edities, vertalingen, en, zo ja, hoe waren ze er op het idee gekomen en mocht dat zomaar? Er is geen Oost-Europese dichter van formaat uit de afgelopen halve eeuw of hij heeft onmiskenbaar Audens uitwerking ondergaan.)
Waar het daarbij telkens om gaat is dat gebrek aan onbevangenheid versus de noodzaak ervan, over de directe ervaring die zich nochtans aan de kennis dient te onderwerpen, over de gewaarwording die zich bedwongen ziet door het begrip. Het maakt dat ook bij Szymborska vrijwel elk gedicht te lezen is als het gedicht dat het zegt te zijn - over een 'Spookdiertje', 'De komst van vogels', of 'Grote pret' -, maar zich tegelijkertijd opwerpt als een gedicht over het dichten, over het dichterschap. Het oculair waardoor gekeken wordt, wordt open en bloot in het gedicht neergelegd.
Dat kan niet anders: een dichter die ontkent zich bewust te zijn van het eigenaardige van zijn onderneming, maakt zichzelf belachelijk. Hij kent te goed de verraderlijkheden van zijn taal om ons veinzend om de tuin te kunnen leiden: alleen de woorden 'taal' en 'tuin' al, met hun ongelooflijke hoeveelheid labyrintisch in elkaar verstrikte connotaties, roepen ogenblikkelijk zijn dilemma's op. Het komt eropaan of de dichter erin slaagt zijn instrumentarium dienstbaar te maken aan zijn blikken, en niet andersom - of hij ontvankelijk blijft voor 'de naviteit van de beschrijving', ook al weet hij dat hij daarmee alleen niet meer weg komt.
'Er bestaat geen zedeloosheid erger dan het denken', schrijft Szymborska in de openingsregel van haar gedicht 'Een mening inzake pornografie'. Dat is haar dichterschap ten voeten uit: ook de dichter moet denken - maar het is wel schaamteloos als hij daar keer op keer al te openhartig blijk van geeft. In die spanning voltrekt zich haar dichterschap, kijkend naar de requisieten in een panorama, met in haar ooghoek de zandkorrel - die van Blake is, en waarin zich dat hele panorama weerspiegelt. Het clich, de zelfgenoegzaamheid, de gespeelde naviteit, ze tarten haar blik - ze zijn er, maar ze leggen het af.
Michal Zeeman
Wislawa Szymborska: Uitzicht met zandkorrel - Een keuze uit de gedichten.
Vertaald uit het Pools en van een nawoord voorzien door Gerard Rasch.
Meulenhoff; 174 pagina's;  25,-.
ISBN 90 290 5453 0.

Foto
	Wislawa Szymborska FOTO JUREL HOLZER / PICA / SUNSHINE

