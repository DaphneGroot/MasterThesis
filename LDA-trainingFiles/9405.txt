Radboud Universiteit Nijmegen.
De Radboud Universiteit Nijmegen is een brede, internationaal georiënteerde universiteit. Op 17 oktober 1923 ging ze van start als Katholieke Universiteit Nijmegen. De Radboud Universiteit telt zeven faculteiten en ruim honderd opleidingen (bachelor en master). Op 1 oktober 2015 stonden 19.904 studenten ingeschreven, waaronder 1535 internationale studenten. In 2014 had de universiteit 5049 voltijdsequivalenten personeel in dienst, waarvan 2915 wetenschappelijk personeel. De Radboud Universiteit en het Radboudumc (voorheen Universitair Medisch Centrum St Radboud) zijn gevestigd op het Nijmeegse landgoed Heyendael.
Wapen.
Wapen van de Radboud Universiteit Nijmegen.
Het wapen van de universiteit is van keel een kruis van zilver, met een schildhoofd van lazuur beladen met een gehalode duif met uitgestrekte vleugels met zeven stralen, alles van zilver. Het schild is gedekt door de kroon van Karel de Grote. De wapenspreuk luidt: "In Dei Nomine Feliciter" ("Gelukkig in Gods Naam"). De wapenspreuk is ontleend aan geschriften uit de Karolingische periode. Ook wordt de spreuk in verband gebracht met Willibrord.
Het wapen werd bij de stichting van de universiteit ontworpen door edelsmidse Brom in Utrecht. De onderste helft van het wapen is het wapen van de Nederlandse kerkprovincie. De duif in het schildhoofd is het symbool van de Heilige Geest.
Campus.
Het Huygensgebouw met op de achtergrond het Erasmusgebouw
De Radboud Universiteit Nijmegen heeft haar campus, dat bijna het gehele Landgoed Heyendaal, de tegenwoordige Nijmeegse wijk Heijendaal, bestrijkt, onderverdeeld in drie gebieden: Heyendaal Zuid, Heyendaal Oost en de medische faculteit waar het Radboudumc gevestigd is. Op het terrein van het Radboudumc staan dienstwoningen, twee hotels voor personeel en gasten en de studentenkerk.
Heyendaal Zuid huisvest voornamelijk studierichtingen in de geesteswetenschappen en maatschappijwetenschappen. Het hoogste gebouw van Nijmegen, het 88 meter hoge Erasmusgebouw, staat op dit gedeelte van de campus. Ook vindt men hier het universitair sportcentrum, horeca en detailzaken.
Op Heyendaal Oost worden over het algemeen de natuurwetenschappelijke studies aangeboden en staan de onderzoeksgebouwen (Huygensgebouw). Ook bevindt zich hier het studentencomplex Sterrenbosch waar de Stichting Studenten Huisvesting Nijmegen de kamers van verhuurt.
Voor de aula van de Radboud Universiteit (Comeniuslaan) bevindt zich een standbeeld van Thomas van Aquino (1926), vervaardigd door de beeldhouwer August Falise.
Bestuur.
Zowel de Radboud Universiteit Nijmegen als het Radboudumc gaat uit van de Stichting Katholieke Universiteit (SKU) die anno 2008 onder leiding staat van voorzitter drs. L.M.L.H.A. Hermans. Het Radboudumc is samen met de Radboud Universiteit Nijmegen een 'dochter' van de SKU.
Het college van bestuur is statutair verantwoordelijk voor de universiteit en is het bestuurlijke orgaan dat het algemene beleid voor de zeven faculteiten vaststelt. De rector magnificus is sinds mei 2016 prof. dr. Han van Krieken, hoogleraar Pathologie. Vicevoorzitter is sinds 1 december 2013 Wilma de Koning, collegevoorzitter is prof. dr. Gerard Meijer, die per 1 september 2012 de opvolger is van Ir. R.J. de Wijkerslooth de Weerdesteyn.
Het stichtingsbestuur houdt toezicht op en adviseert dit college van bestuur over het door het college te voeren beleid. Elk faculteitsbestuur leidt en beheert de faculteit en bepaalt de koers die de faculteit als geheel vaart. De toezichthoudende functie voor de Raad van Bestuur van het Radboudumc wordt ook vervuld door het bestuur van de Stichting Katholieke Universiteit.
De Radboud Universiteit kent tevens een aantal overlegorganen waarin de medezeggenschap en inspraak van studenten en medewerkers is geregeld: de Gezamenlijke Vergadering (GV), de Ondernemingsraad (OR) & Onderdeelcommissies (OC), de Universitaire Studentenraad (USR) en Facultaire Studentenraden (FSR) en de Opleidingscommissies (OLC).
Opleidingen en faculteiten.
Aan de Radboud Universiteit Nijmegen vindt onderwijs vooral plaats in kleine groepen, waarin studenten en docenten intensief contact met elkaar hebben. Eerstejaarsstudenten kunnen bij alle opleidingen rekenen op minimaal vijftien tot twintig contacturen in de vorm van hoorcolleges, werkcolleges of begeleiding.
De Radboud Universiteit heeft een eigen theologische opleiding, waarvan aartsbisschop Willem Jacobus Eijk de grootkanselier is. De universiteit heeft in 2005 besloten niet te participeren in één gezamenlijke theologische faculteit, die mede toegang geeft tot het priesterambt. In haar theologische opleiding zet ze de traditie voort van de Nijmeegse theologie, die mede dankzij theologen als prof. dr. Edward Schillebeeckx wereldwijd gekend is. In december 2006 raakte bekend dat de theologische faculteit niet langer bevoegd is canonieke graden te verlenen, omdat de faculteit geen statuten heeft opgesteld die voldoen aan de apostolische constitutie "Sapientia christiana". In 2011 fuseerde de theologische faculteit met filosofie en religiewetenschappen.
In september 2009 werd gestart met de Radboud Honours Academy (RHA). Dat is een tweejarig academisch onderwijsprogramma voor de meest getalenteerde en gemotiveerde studenten. De RHA schenkt veel aandacht aan coaching en persoonlijke ontwikkeling. Een student volgt dit programma naast zijn of haar reguliere opleiding. Hiermee biedt de universiteit individuele op de ambities toegesneden studietrajecten.
Ondersteunende diensten.
Ter ondersteuning van onderwijs, onderzoek en bedrijfsvoering heeft de Radboud Universiteit verscheidene diensten met tientallen medewerkers, die ondergebracht zijn in Radboud Services.
Studenten- en studieverenigingen.
Zoals bij elke universiteit gebruikelijk is organiseren de studenten zich in verschillende aan de universiteit (en Hogeschool) verbonden verenigingen. In de jaren 60 en 70 zijn de gezelligheidsverenigingen in onmin geraakt door de toenmalige heersende linkse niet-traditionele geest. De studieverenigingen hebben hun plaats in het studentenleven goeddeels overgenomen, wat uniek is voor Nijmegen. Evenwel groeien de gezelligheidsverenigingen langzaam weer tot enige omvang, met als grootste twee Carolus Magnus en Ovum Novum met beiden enkele honderden leden. Daarnaast zijn er studentensportverenigingen (Phocas, De Loefbijter, Apeliotes, N.S.L.T.C. Slow enz.), de disputenfederatie Argus en onafhankelijke disputen, studentenvakbond AKKU, studentenraadspartij De Vrije Student, het alternatieve Karpe Noktem, internationale en levensbeschouwelijke studentenverenigingen.
Onderzoek.
De Heyendaalshuttle biedt een OV-verbinding aan richting station Nijmegen.
Onderzoeksfaciliteiten.
Het High Field Magnet Laboratory (HFML) en de LifeScience Trace Gas Facility.
De combinatie van het opwekken van zeer hoge magneetvelden (60 Tesla) voor korte tijd en continue velden (33 Tesla) over langere tijd, maakt het HFML een bijzonder lab voor materialenonderzoek in magnetische omstandigheden. Er zijn op de wereld slechts een paar vergelijkbare laboratoria. De hoofdgebruikers, onderzoekers van het Institute for Molecules and Materials, richten zich op het meten van kwantumeffecten; magnetische manipulatie van moleculen; en optische en ver-infrarood spectroscopie. De toestand van gewichtloosheid die in het magneetveld optreedt, is vergelijkbaar met die in de ruimte en biedt excellente groeicondities voor zuivere (eiwit)kristallen.
Met de Life Science Trace Gas Facility kunnen zeer kleine concentraties gas worden gemeten in plant, dier en mens. Dat gebeurt in real-time- en in-vivo-experimenten. De sporengasdetectoren van de Science Trace Gas Facility staan ter beschikking van levenswetenschappers uit heel Europa. De techniek is toepasbaar in de plantenfysiologie, microbiologie, bodemwetenschappen en geneeskunde, maar geeft bijvoorbeeld ook informatie over de beste bewaarcondities voor oogstproducten.
Het Donders Institute for Brain, Cognition and Behaviour is een instituut voor hersenonderzoek. Met de meest geavanceerde technieken onderzoekt men hier de informatieverwerking in het brein.
Andere bijzondere onderzoekslabs zijn bijvoorbeeld het RIVERlab, waar in een virtualreality-omgeving onderzoek gedaan kan worden naar hoe mensen reageren op hun omgeving, of het Baby Research Centre, waar de taalontwikkeling en de sociale en cognitieve ontwikkeling van kinderen in de eerste drie jaar van hun leven wordt onderzocht. De bètafaculteit speelt een voortrekkersrol op het gebied van Scanning Probe Microscopy, een sleuteltechniek voor de nanotechnologie.
Spinozawinnaars.
De NWO Spinozapremie worden jaarlijks uitgereikt en is de belangrijkste wetenschappelijke prijs in Nederland. De onderstaande hoogleraren van de Radboud Universiteit hebben een Spinozapremie verworven.
Prof. dr. ir. Mike Jetten (2012)
Hoogleraar Ecologische microbiologie en directeur van het Institute Water & Wetland Research.
Hoogleraar Spectroscopie van vaste stoffen en grensvlakken van het Institute for Molecules and Materials. Rasing is een toonaangevend pionier in het ontwikkelen van nieuwe technieken om met licht materialen op nanometerschaal te bestuderen en te manipuleren. Zijn meest recente en succesvolste onderzoek is dat naar manipulatie van magnetisme met licht.
Hoogleraar Experimentele Immunologie Radboud Universiteit Nijmegen en hoogleraar Celbiofysica Universiteit Twente, directeur van het Nijmegen Centre for Molecular Life Sciences. Ontving de NWO-Spinozapremie voor zijn baanbrekende onderzoek naar het gebruik van afweercellen tegen kanker en voor de manier waarop hij fundamenteel onderzoek weet te vertalen naar het bed van de patiënt.
Hoogleraar Cognitieve Neurowetenschap en directeur van het F.C. Donders Centre for Cognitive Neuroimaging, ontving de prijs vanwege zijn onderzoek naar het menselijk taalvermogen én de manier waarop hij het FC Donders Centre in vijf jaar naar wereldfaam heeft geleid.
Hoogleraar in de Grondslagen van de Wiskunde en de Informatica, ontving de prijs vanwege zijn buitengewone prestaties op het terrein van de wiskunde, logica en informatica. Internationale reputatie verwierf hij door baanbrekend werk op het gebied van de zogeheten lambdacalculus. Dit is een taal waarin wiskundigen algoritmes opschrijven en bestuderen.
Hoogleraar Organische chemie aan de TU Eindhoven en Nijmegen. Hij is de grondlegger van de macro-organische chemie, het gebied tussen de 'gewone' organische chemie van kleine moleculen en de macromoleculaire chemie (polymeerchemie).
Hoogleraar Vergelijkende taalpsychologie en directeur van het Nijmeegse Max Planck Institut für Psycholinguïstik. Ze ontving de Spinozapremie voor haar taalvergelijkend onderzoek en haar onderzoek naar de taalontwikkeling van baby’s. Ze richtte in Nijmegen het Baby Research Center op, met faciliteiten voor gedragsobservatie en voor EEG-onderzoek.
Hoogleraar Taalwetenschap, verbonden aan het Centre for Language Studies. Bij ontvangst van zijn prijs was Muysken nog verbonden aan de Rijksuniversiteit Leiden. Hij besloot tot een overstap naar Nijmegen vanwege de prima onderzoeksfaciliteiten. Hij wordt internationaal erkend als leider in de creolistiek en de verwante terreinen van tweetaligheid, taalverwerving en sociolinguïstiek.
Eerdere universiteit.
Beelden van de in 1951 opgerichte medische faculteit en de eerste promotieplechtigheid binnen deze faculteit in 1955
De huidige universiteit is eigenlijk de tweede in Nijmegen: in 1655 werd de eerste Nijmeegse universiteit opgericht, de Kwartierlijke Academie van Nijmegen. Deze leefde echter niet lang: in 1665 trof een pestepidemie stad en universiteit en na het rampjaar 1672, toen de Fransen Nijmegen binnenvielen, was het snel afgelopen. In 1679 verliet de laatste hoogleraar, Gerard Noodt, de universiteit. Het geld was op.
1923-1940.
Op 15 mei 1923 werd de Katholieke Universiteit Nijmegen opgericht. Het initiatief is genomen door de in 1905 in het leven geroepen "Sint-Radboudstichting". Het Nijmeegsch Studenten Corps Carolus Magnus werd in 1923 opgericht, waarvan iedere nieuwe student automatisch verplicht lid werd. In 1928 volgden de S.S.N. 'Roland' en de S.V.N. 'de Meisjesclub' waarbinnen de universitaire studenten zich verenigden.
1940-1945.
De Tweede Wereldoorlog trof de universiteit zwaar: ze verloor bekende hoogleraren zoals Robert Regout, hoogleraar Volkenrecht, en Titus Brandsma, hoogleraar Geschiedenis der wijsbegeerte en mystiek en verdediger van de vrije pers. Zij werden vanwege verzetsactiviteiten gearresteerd en overleden in het concentratiekamp te Dachau. In 1943 weigerde rector magnificus Hermesdorf de loyaliteitsverklaringen die de Duitse bezetter eiste aan de studenten voor te leggen; de universiteit sloot op bevel van aartsbisschop De Jong haar deuren. Tijdens het bombardement op Nijmegen op 22 februari 1944 verloor de universiteit veel van haar gebouwen. Sommige studenten gingen tijdens de oorlog in het verzet.
1945-2004.
In maart 1945 werden de colleges hervat en begon de bloei van de universiteit. Hoogleraren als L.J. Rogier, Jac. van Ginneken S.J., Bernard Alfrink, Reinier Post, Frans Haarsma, Anton van Duinkerken, Willem Grossouw, Frits van der Meer, Gerard Brom, Jan van der Ploeg O.P., Piet Schoonenberg S.J., Han Fortmann en later Edward Schillebeeckx O.P. en Jos van Kemenade werden bekende boegbeelden. Het aantal studenten groeide snel, van 3000 in 1960 tot 15.000 in 1980. Nijmegen kreeg een brede universiteit met acht faculteiten.
Nadat de medische faculteit in 1951 als eerste op Landgoed Heyendael was gevestigd, volgden de andere faculteiten in de loop der tijd: Wis- en Natuurkunde (opgericht in 1957; nu "Natuurwetenschappen, Wiskunde & Informatica"), Sociale Wetenschappen (opgericht in 1963), Wijsbegeerte, Letteren en Godgeleerdheid (in 1974 verplaatst naar het nieuwe Erasmusgebouw), Rechtsgeleerdheid (begin jaren 80 verhuisd naar de Thomas van Aquinostraat), en ten slotte Beleidswetenschappen (opgericht in 1988; nu "Managementwetenschappen").
De democratiseringsbeweging van de jaren zestig en zeventig verliep ook in Nijmegen stormachtig. Het ging om medezeggenschap van studenten en wetenschappelijk personeel, maar ook om de inhoud en oriëntatie van de studie. Het was de tijd van bezettingen, waarin de bestuursverhoudingen veranderden en veel werd vergaderd over vernieuwing en de relatie tussen universiteit en samenleving.
Vanaf de jaren tachtig kwam de universiteit in rustiger vaarwater en concentreerde ze zich op vernieuwing in onderwijs en onderzoek. Vanaf eind jaren negentig was er sprake van een bouwgolf: één van de vier sterkste magneten ter wereld werd in Nijmegen geïnstalleerd, en de universiteit werd uitgebreid met laboratoria waar moleculaire levenswetenschappers naar bronnen van ziektes speuren, een nieuwe bètafaculteit, een modern sportcentrum, en een nanolaboratorium waar natuur- en scheikundigen van het Institute for Molecules and Materials onderzoek doen.
Naamswijziging.
Sinds 1 september 2004 draagt de universiteit de naam "Radboud Universiteit Nijmegen", maar statutair bleef het de Katholieke Universiteit Nijmegen. Als afkorting wordt RU Nijmegen gehanteerd. Volgens de voorzitter van het college van bestuur, ir. Roelof de Wijkerslooth, verduidelijkt de nieuwe naam de samenwerking tussen de universiteit en het Radboud universitair medisch centrum (voorheen "Universitair Medisch Centrum St Radboud"). Critici van deze naamswijziging beweren dat ze is ingegeven uit een vorm van schaamte voor de katholiciteit van de onderzoeksinstelling. Eerder had ook al de Katholieke Universiteit Brabant haar naam in 2002 veranderd in Universiteit van Tilburg.
De naam Radboud Universiteit Nijmegen verwijst naar de Sint-Radboudstichting, die zelf vernoemd is naar de bisschop, geleerde, dichter en heilige Radboud die rond 900 leefde. Hij was geboren in een adellijke Frankische christelijke familie en vernoemd naar zijn voorvader, de Friese koning Radboud. De naam Radboud betekent ‘boodschapper van raad’.
Vanaf september 2014 zal de universiteit het gebruik van de plaatsnaam 'Nijmegen' in de naam gaan afbouwen. De kortere naam moet de uitstraling van de universiteit binnen de internationale wetenschappelijke wereld verbeteren.
2004-heden.
Bij de viering van het 2000-jarig bestaan van Nijmegen in 2005 nam de Universiteit actief deel aan de festiviteiten. Een tijdelijke herbouw van de Donjon van de Valkhofburcht werd bewonderd en zwengelde de discussie aan of er weer een permanente Donjon van steen moest worden gebouwd. De discussie werd en wordt gevoerd tot in de hoogste academische kringen, met name binnen de opleiding Geschiedenis.
Op 1 september 2006 kreeg de universiteit een negende faculteit, Religiewetenschappen, als afsplitsing van de Faculteit der Theologie. Deze was bedoeld om met meer wetenschappelijke vrijheid alle wereldgodsdiensten te onderzoeken in plaats van de bij theologie gebruikelijke studie van de zelfperceptie van het christendom. Door deze verschillende uitgangspunten meende men Religiewetenschappen een eigen faculteit te moeten verschaffen. Religiewetenschappen bleef wel met Theologie en Filosofie de Facultaire Unie vormen. Een uitbreiding van Religiewetenschappen met opleidingen van Sociale Wetenschappen is maar half verwezenlijkt (Islam en Arabisch wel, Culturele Antropologie niet). Er werd lang gediscussieerd of deze constructie wel de juiste was; een volledige fusie zagen de drie faculteitsbesturen aanvankelijk niet zitten, ook niet een integratie in de Faculteit der Letteren. Op 1 januari 2011 werd de Facultaire Unie dan toch volledig gefuseerd tot de Faculteit der Filosofie, Theologie en Religiewetenschappen.
In de jaren 2009 en 2010 is de infrastructuur van de campus verbeterd na grootschalige verbouwingen; zo is de kruising van de Erasmuslaan en de Heyendaalseweg nu een rotonde en is er een aparte fietsstrook gekomen aan de Erasmuslaan, waarmee de verkeersveiligheid is toegenomen.
In 2010 ontving de bijzonder hoogleraar natuurkunde Andre Geim samen met zijn promovendus Konstantin Novoselov de Nobelprijs voor de Natuurkunde vanwege hun onderzoek naar de eigenschappen van grafeen.
In het laatste kwartaal van 2013 werd het Universitair Medisch Centrum St Radboud omgedoopt tot "Radboudumc". De naam zou beter passen bij de sinds 2004 gevoerde naam Radboud Universiteit.
Interactie tussen student en ondernemer.
Sinds 1980 zijn er 350 bedrijven ontstaan uit de Radboud Universiteit. Samen zorgen die bedrijven voor innovatieve producten en voor de directe werkgelegenheid van 4000 personen in de regionale kenniseconomie. De universiteit stimuleert startende ondernemers en laat opbrengsten van succesvolle spin-offs ten goede komen aan haar onderwijs en onderzoek. Binnen de regeling kennisbescherming en -exploitatie is het intellectuele eigendom van resultaten van wetenschappelijk onderzoek geregeld en worden de belangen van onderzoekers en instelling beschermd.
Tijdschriften.
Vier keer per jaar verschijnt het Radboud Magazine, een blad voor de alumni van de universiteit. Het tijdschrift behandelt onder andere diensten van de universiteit en maatschappelijke ontwikkelingen. Het magazine is gratis voor Radboud-alumni, anderen betalen €12,50 per jaar. Het onafhankelijke universiteitsmedium Vox, bedoeld voor studenten en medewerkers, verschijnt dagelijks op internet en maandelijks op papier. Het papieren blad wordt gratis verspreid op de campus. Op de RU maken de studenten ook een onafhankelijk studentenblad, dat zevenmaal per jaar verschijnt: het Algemeen Nijmeegs Studentenblad (ANS). De Faculteit der Managementwetenschappen brengt viermaal per jaar het blad FM Quarterly uit. Daarnaast publiceert de Faculteit der Filosofie driemaal per jaar het wijsgerige tijdschrift "Splijtstof".
