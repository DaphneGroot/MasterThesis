Zak Starkey.
Zak Starkey (Londen, 13 september 1965) is sinds 1996 de drummer van de Britse rockband The Who. Verder heeft hij gewerkt met acts als Oasis, Johnny Marr, Icicle Works, the Waterboys, ASAP, en the Lightning Seeds.
Hij is de eerste zoon van Ringo Starr (echte naam: Richard Starkey) en diens eerste vrouw, Maureen Cox.
Jeugd en vroege muziekcarrière.
Starkey kreeg van zijn vader zijn eerste startersdrumstel, hoewel vaak wordt gezegd dat dit aan hem gegeven werd door zijn idool, Keith Moon van The Who. Moon gaf hem daarentegen wél zijn eerste "professionele" drumstel, eentje dat Moon zelf ook gebruikt had met The Who, en een paar drumlessen.
Toen hij een jaar of acht was, raakte Starkey geïnteresseerd in muziek. Op zijn tiende begon hij zichzelf te leren drummen, nadat hij slechts één les had gekregen van zijn bekende vader, die nadrukkelijk niét wilde dat zijn zoon in zijn voetsporen zou treden. Hoewel Ringo de onontkoombare vaardigheden en dito talenten van zijn zoon prijst, zei hij dat hij Zak altijd had gezien als een advocaat of dokter en niet als een drummer zoals hijzelf.
Op twaalfjarige leeftijd trad Starkey al op in pubs met een band. In zijn tienerjaren was Starkey een lid van de garageband "The Next". Later werkte hij ook met de opnieuw bijeengekomen Spencer Davis Group. In 1985, kort nadat hij trouwde, gaf Starkey een muzikale versie van "The Wind in the Willows" (met Eddie Hardin) uit.
Op 7 september 1985, een week voor zijn twintigste verjaardag, werd zijn dochter geboren. Door dit feit werd zijn vader, Ringo Starr, als eerste van de vier Beatles, grootvader. Starkey verloor in 1994 zijn moeder aan de gevolgen van leukemie, ondanks beenmergtransplantaties met hemzelf als donor.
The Who (1996-heden).
In 1996 verliet Starkey zijn band Face om een jeugddroom in vervulling te laten gaan: hij werd drummer bij The Who. Critici prezen hem als een ijzersterke drummer, die niet expliciet Keith Moon nadeed. Starkey is fulltime drummer voor The Who sinds hun "Quadrophenia"-tour van 1996. Zowel Townshend als Daltrey noemden hem de beste drummer van The Who sinds de dood van hun originele drummer (Keith Moon). Hij voorzag de band van drumtracks op één nummer van The Who's album "Endless Wire" (2006) en de twee nieuwe nummers op "". Hij kon echter niet met The Who de single "Wire & Glass" opnemen, omdat hij op tournee was met Oasis. Wel ging hij daarna (in 2006-2007) op tournee met The Who.
Op 30 maart 2010 speelde Starkey met The Who gedurende een live-uitvoering van hun rockopera Quadrophenia in de Royal Albert Hall. Later dat jaar, op 7 juli 2010, speelde Zak ter gelegenheid van de zeventigste verjaardag van zijn vader onder meer de nummers "With a little help from my friends" en "Give peace a chance", met zijn vader en talloze andere gastmuzikanten, waaronder Yoko Ono, Nils Lofgren en Jeff Lynne, op Starrs verjaardagsfeest in de Radio City Music Hall in New York.
Oasis (2004 - 2008).
In 2004 sloot Starkey zich aan bij de Britpopgroep Oasis. Hier moest hij drummer Alan White's vertrek na bijna tien jaar opvangen. In mei 2005 gaf Noel Gallagher te kennen aan de BBC dat Starkey in maart-december 2004 mee heeft gedrumd tijdens de opnames voor hun nieuwe album "Don't Believe The Truth". In een officiële promotievideo voor het album gaf hij commentaar over de band en de jamsessies: "Het was geweldig. Ze zijn allemaal zangers, ze zijn allemaal gitaristen, ze zijn allemaal songwriters, ze zijn allemaal producers... en ze zijn allemaal verdomme drummers!"
Starkey nam deel in elke show van Oasis' wereldtournee van 2005/2006 en verscheen eveneens in de promotievideo's voor de singles. Desalniettemin, omdat hij nog geen officieel lid van de band is, verschijnt Starkey zelden met de rest van de band bij promotionele activiteiten als interviews en fotoshoots.
Na het eind van de tournee in april 2006 bevestigde Noel Gallagher dat Zak Starkey uitgenodigd was om Oasis' officiële drummer te worden, maar dat dat voorlopig nog niet kon omdat hij nog verplichtingen aan The Who had tot midden-2007 (wereldtournee). Gallagher zei ook dat hij aanvoelde dat Starkey een sterke emotionele band had met The Who en dat hij deze band dan ook niet geheel zou verlaten. Daarbij voegde hij ook nog eens dat hij tevreden was over de manier waarop Starkey omgaat met het spelen in twee verschillende bands.
In 2008 verliet Starkey de band wegens persoonlijke omstandigheden. Hij werd opgevolgd door Chris Sharrock.
Andere bands.
Naast The Who en Oasis is Zak Starkey altijd doorgegaan met het werken met andere acts, waaronder een tournee met The Lightning Seeds. In 2000 was Starkey één van de oorspronkelijke leden van Johnny Marr & The Healers, die drie jaar later debuteerden met "Boomslang".
