	Van oude mensen aan wie ondernemers voorbijgaan
	De cabaretiers Justus van Oel en Erik van Muiswinkel schreven tien jaar geleden een vrolijk liedje, De bejaardenberg:
Bejaarden eisen aandacht,
Veel liefde en geduld,
Maar kijk ze eens genieten,
Als u hun bakje vult.
Wie hen met zorg behandelt,
Wordt al snel door hen bekoord,
Ze maken niet veel leven,
En planten zich niet voort.

Deze tekst geeft aardig weer hoe Nederlandse ondernemers over ouderen denken. De consument houdt op te bestaan zodra hij 65 wordt. Bewoners van bejaardentehuizen kopen niet meer, aldus een populaire gedachte. Bedrijven moeten zich richten op jongeren.
Dat beeld is achterhaald, stelt de Franse reclame-adviseur Jean-Paul Trguer in een recent verschenen boek. Ouderen worden steeds actiever. Ze hijsen zich in trendy vrijetijdsoutfits en trekken erop uit, blijkt uit onderzoek van het Sociaal Cultureel Planbureau.
Senioren geven hun geld uit in plaats van te sparen voor de erfenis van hun kroost. En ze hebben veel te besteden. In 1993 beheerden alle Nederlanders vanaf 55 jaar een fortuin van bijna vierhonderd miljard gulden (overigens bestond dat voor meer dan de helft uit de waarde van de eigen woning).
Een oudere is over het algemeen kritischer dan een jongeling, maar als hij eenmaal over de streep is, heeft de ondernemer er een trouwe klant bij. Jonge mensen gaan van merk naar merk en kopen wat op dat moment 'in' is. Maar op senioren kun je bouwen, betoogt Trguer.
De belangrijkste reden echter waarom bedrijven moeten omschakelen, is dat Nederland snel vergrijst. Vijftig-plussers vormen al bijna eenderde van de bevolking, tegen 2010 is dat 35 procent. Het percentage mensen jonger dan twintig is gedaald, van 38 procent in 1965 tot 24 procent in 1996. De eeuw van de jeugd nadert zijn einde, de volgende wordt die van de senioren. De 'zilveren vloedgolf' nadert het vasteland.
De meeste Europese ondernemers hebben deze, toch voorspelbare (demografische) ontwikkelingen genegeerd. Ze houden vast aan hun oude werkwijze: jongeren-marketing.
Ze piekeren er niet over een product te promoten als 'zeer geschikt voor ouderen'. Dat kan verkeerd aflopen, heeft de ervaring geleerd. DAF bijvoorbeeld probeerde ooit zijn personenauto's aan senioren te slijten met een speciale reclamecampagne. De jongeren liepen massaal weg. Ze vertikten het om in een 'bejaardenkar' rond te rijden. Dit 'DAF-syndroom' is er de oorzaak van dat Trguer vaak op scepsis stuit, wanneer hij ondernemers wijst op de noodzaak van seniorenmarketing.
Vervolgens start de Fransman dan de filmprojector en laat hij zien hoe de Amerikanen het doen. McDonald's en Nike besteden veel geld en moeite aan reclamecampagnes die op senioren zijn gericht. Nike toont oudere honkballende heren, en McDonald's laat een man-op-leeftijd solliciteren bij een van haar restaurants. Uiteraard wordt hij aangenomen.
De 'oudjes' van de sportartikelenfabrikant en de hamburgerkeizer zien er fit en goed geconserveerd uit, zijn modern gekleed en stralen een jeugdige ondeugendheid uit. Het zijn de ideale opa's en oma's. Niet alleen de doelgroep zelf waardeert de spotjes, ook jongeren vinden ze alleraardigst, zegt Trguer. Van de gewraakte DAF-reclame moesten de Nederlanders weinig hebben, omdat de figurerende senioren te gammel en te oud oogden.
Het is dus mogelijk een campagne voor ouderen op poten te zetten zonder een 'oud' imago te krijgen. Toch neemt Centraal Beheer voorlopig het zekere voor het onzekere. De verzekeraar biedt sinds kort ouderen voorzieningen aan die het hen mogelijk maken zo lang mogelijk zelfstandig te blijven wonen, zoals thuiszorg en aansluiting op een alarmsysteem. Tuinonderhoud, schoonmaak en notarisadvies zijn in ontwikkeling. De maatschappij durft het bestaan van de nieuwe service echter niet van de daken te schreeuwen. Ouderen worden geruisloos benaderd, onder andere via direct mail.
Kras Stervakanties profileert zichzelf als een van de weinige ondernemingen wl als 'seniorenmaatschappij'. Al tientallen jaren lang zelfs, en met succes. Van de 150 duizend klanten zijn er liefst 120 duizend ouder dan vijftig. Naast algemene trips biedt het bedrijf reizen met een speciaal 'ouderenkeurmerk'. Kras twijfelt elk jaar of 55+ Reizen niet te discriminerend klinkt, maar concludeert steevast dat de naam de lading wel uitstekend dekt. De reizigers weten zo precies wat ze kunnen verwachten.
Deze benadering legt de operator geen windeieren. De gemiddelde reissom in Nederland is 750  800 gulden, maar de klanten van Kras besteden duizend  elfhonderd gulden. Zij maken doorgaans langere reizen dan jonge mensen.
De concurrentie begint de ouderenmarkt ook te ontdekken. Arke bijvoorbeeld benadrukt in zijn brochures nu eveneens dat bepaalde reizen bij uitstek geschikt zijn voor senioren. Kras staat uiteraard niet te juichen om de toenemende concurrentie, maar ziet wel bevestigd dat het de juiste weg heeft ingeslagen. En als de formule van Centraal Beheer blijkt aan te slaan, gooien ongetwijfeld ook de branchegenoten van die maatschappij het roer om.
De meeste ondernemers mikken nog steeds uitsluitend op jongeren. Ze zijn vastgeroest, stelt Trguer. Alleen een revolutie kan hen doen ontwaken. De cijfers bevestigen dat die aanstaande is. Senioren beginnen aan een tweede jeugd.
Jean-Paul Trguer: Achttien gulden regels voor seniorenmarketing.
Samsom Bedrijfsinformatie; ? pagina's;  49,50.
ISBN .

Foto
	Ouderen zijn de ideale klanten van morgen. FOTO MARTIJN BEEKMAN

