	Zwemmer Sievinen viert rentree met twee WB-zeges
Jani Sievinen is nog niet versleten en al helemaal niet gebroken, al ontbreekt het hem momenteel nog aan uithoudingsvermogen. De Fin, al jaren een van de toonaangevende zwemmers op de wisselslag, stelde in Atlanta ernstig teleur maar heeft de moed nog niet opgegeven.
Na drie maanden rust demonstreerde Sievinen zijn capaciteiten bij de wereldbekerwedstrijden in Espoo (25-meterbad) met twee overwinningen. Zijn belangrijkste Europese rivaal Marcel Wouda deed in Finland niet mee.
Sievinen, die zelfs op een herkansing hoopt in Sydney, won de 100 meter wisselslag in 54,98 seconden; een goede tijd, al was Wouda onlangs in Peking iets sneller (54,88). De Brabander werd in Rostock Europees kampioen met 54,62.
Sievinen, die het bij één World-Cupgala wil laten, had ook op de 400 meter geen tegenstand van betekenis. Hij finishte na 4.16,43, tien seconden boven zijn wereldrecord. Ter vergelijking: Wouda heeft dit seizoen een beste tijd staan van 4.08,90 (EK Rostock).
'Het was moeilijk de draad in december weer op te pakken', zei Sievinen. 'Maar ik ben weer serieus gaan trainen. Ik heb per slot van rekening nog een olympisch klusje te klaren.' De EK in Sevilla zijn dit jaar zijn doel.


