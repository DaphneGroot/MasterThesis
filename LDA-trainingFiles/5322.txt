	Voor Van Praag is Engels voorbeeld van profliga heilig
Ajax-voorzitter Van Praag blijft hameren op een op Engelse leest geschoeide voetbalcompetitie. Voor Van Praag is het voorbeeld van de Premier League heilig. Hij noemde een dergelijke aanpak op de nieuwjaarsbijeenkomst van zijn club een bittere noodzaak. 'Anders haken we internationaal onherroepelijk af.'
Volgens Van Praag staan alle achttien clubs uit de eredivisie achter de plannen voor de ingrijpende reorganisatie van het professionele spel. Die uit de laagste divisie werden zaterdag in Zeist geïnformeerd. Van Praag hoorde dat de reacties niet geheel afwijzend waren. 'Wel zijn er veel vragen. Dat is logisch. Ook wij weten nog niet precies hoe alles er gaat uitzien.'
De preses van Ajax sprak van een eredivisie BV en een eerste divisie BV, met clubs die op hun niveau de eigen broek kunnen ophouden. Hij waarschuwde voor overhaaste stappen. 'Het moet in goed overleg, doordacht worden aangepakt. Ook de UEFA moet op de juiste wijze worden ingelicht. We moeten voorkomen dat fouten worden gemaakt die later zwaar wegen.' Ook wil hij overleg met spelers, de CSR, en amateurs, de andere helft van de KNVB-bondsvergadering.
De omvang van de eredivisie zal voorlopig niet aangepast worden. Van Praag zei dat de nieuwe liga, die mogelijk over anderhalf jaar het licht ziet, in eerste instantie uit achttien clubs zal bestaan. 'In een bepaald tijdsbestek denken we dan aan afbouwen naar zestien, maar daarover bestaat nog geen eensgezindheid.'
Het spanningselement van promotie en degradaties zal tussen beide bv's blijven bestaan. Er blijft sprake van degraderen uit de hoogste klasse en promoveren naar die elite. Van Praag: 'Clubs die degraderen zullen in eerste instantie ondersteuning uit de hoogste afdeling blijven krijgen, om niet in een te groot gat te vallen. De promovendi zijn ineens verzekerd van zoveel extra geld, dat geen subsidie nodig is.'
Zeker is volgens Van Praag dat met een gezamenlijke aanpak en eigen rechten elke club uit de nieuwe liga meer geld zal genereren. Over hoe de eerste divisie er straks uit moet zien wilde Van Praag zich niet uitlaten. 'Daar bemoei ik me niet mee. Dat heeft niets te maken met desinteresse. Ik wil alleen niet dat zij zich met mij bemoeien, dus moet ik me ook niet met hen bemoeien.'
Wel denkt de Ajax-voorzitter aan aparte speeldagen voor de beide afdelingen. 'Daardoor worden de televisierechten van de eerste divisie ook meer waard.'
Feyenoords voorzitter Van den Herik zei vrijdag mogelijk tot het sectiebestuur te willen toe treden, indien hem dat wordt gevraagd. Van Praag onderstreepte het belang van een afgevaardigde van één van de Top-3 in dat college dat het betaald voetbal bestiert.
'Ik zou het graag willen, maar heb er de tijd niet voor. Misschien is het iets voor Harry van Raaij, van PSV. Die is net gepensioneerd. Harry zou er eens over denken, heeft hij ons gezegd.'

