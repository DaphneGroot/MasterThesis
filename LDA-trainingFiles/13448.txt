Rob Hoeke.
Robert Jan Eduard (Rob) Hoeke (Haarlem, 9 januari 1939 – Krommenie, 6 november 1999) was een Nederlandse zanger-pianist-songwriter, die bekendheid verwierf door begin jaren 60 vier keer achter elkaar de 2e plaats in het Loosdrecht Jazz Concours te halen. Daarnaast door zijn deelname in de groepen "The Rob Hoeke Rhythm & Blues Group" en "Rob Hoeke's Boogie Woogie Quartet". In de jaren 60 van de 20e eeuw nam hij een promotieplaat op met de Philips Philicorda, een elektronisch orgel. De formaties van Rob Hoeke kenmerkten zich door veeltallige wisselingen van de bezetting.
Bekende titels: "Drinking On My Bed (nr. 11 in 1968)", "Down South (nr. 8 in 1970)", "Margio (nr. 15 in 1966)", "What Is Soul", "When People Talk", "Double Cross Woman", "Gettin' Higher".
Ongelukkigerwijs moest hij in 1974, na een poging een kleine reparatie aan zijn auto uit te voeren, twee vingers missen. Overigens had Rob Hoeke buiten de muziek veel belangstelling voor techniek. Hij had een opleiding autotechniek gevolgd aan het IVA Driebergen en hij haalde daarnaast zijn vliegbrevet.
Rob Hoeke trad ook veel in het buitenland op, waaronder in Zweden, Duitsland, België, VS, Canada en Denemarken. De single "What Is Soul" wordt in 1967 ook in Engeland uitgebracht. In 1977 neemt Rob Hoeke het album "Two Of A Kind" op met Alan Price.
Hij overleed na een kort ziekbed aan de gevolgen van maagkanker. Vlak voor zijn dood gaf hij in café Langs de Lijn in Bussum nog een afscheidsconcert, waar veel bevriende muzikanten optraden. Onder hen waren Herman Brood, Jan Akkerman en collegapianisten Eric-Jan Overbeek, Jaap Dekker, Henk Pepping en Gerbren Deves. Ook zijn zoons Ruben en Eric Hoeke traden hier op. Ruben heeft zijn eigen band, de Ruben Hoeke Band. Rob Hoeke is de vader van journaliste Eva Hoeke.
