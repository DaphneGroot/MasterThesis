KISS-principe.
Het KISS-principe is afkomstig uit de programmeurswereld, waar het al in de late jaren 70 in zwang was ter vermijding van grote en vooral gecompliceerde programma's, en is in feite een vertaling van Dijkstra's uitspraak "Simplicity is a prerequisite for reliability" (eenvoud is een voorwaarde voor betrouwbaarheid).
Later (ca. 1995) raakte het KISS-principe ook algemeen in gebruik in min of meer dezelfde betekenis; het is verstandig dingen zo eenvoudig mogelijk te houden om stommiteiten en andere problemen te voorkomen. Het refereert aan situaties waarin men complexe modellen of representaties tracht te maken, daar waar een simpeler model ook zou volstaan.
Vooral in de grafische branche (reclame, vormgeving, animatie, marketing et cetera) wordt de term veel gebruikt om aan te geven dat een boodschap alleen overkomt als men niet te veel tegelijk wil vertellen en de vorm simpel wordt gehouden. Het is een moderne vorm van het jaren 30 designadagium 'less is more'. Ook "schrijven is schrappen" "(kill your darlings)" brengt een gelijksoortige boodschap.
