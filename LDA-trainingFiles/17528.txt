 UBBINK VERWACHT LICHT POSITIEF 2E HALFJR. 
 DOESBURG, 27 aug (Reuter) - Ubbink NV verwacht dat zij in het tweede halfjaar van 1996 een "licht positief resultaat" zal boeken. 
 In de eerste jaarhelft viel de netto winst terug tot 1,5 miljoen gulden, waarmee de halfjaarwinst van 2,9 miljoen in 1995 bijna werd gehalveerd. De bouw-en tuinmaterialenhandel had nog niet eerder een prognose afgegeven. 
 Afgelopen augustus werd bekend dat hoofddirecteur J. Vermeulen wegens "verschillen van inzicht" over het beleid het veld had geruimd. 
 Ubbink blijkt nu zowel haar tuin-als bouwdivisie versneld te willen reorganiseren en heeft daarvoor een voorziening van 2,2 miljoen gulden getroffen. 
 Na de netto winst uit gewone bedrijfsuitoefening over het eerste halfjaar van 1,5 miljoen gulden resteert daardoor een uiteindelijk halfjaarverlies na buitengewone lasten van 0,7 miljoen gulden. 
 Volgens Ubbink steeg de omzet van haar tuindivisie in het eerste halfjaar met een miljoen gulden tot 77 miljoen maar daalde de omzet van de bouwmaterialendivisie met drie miljoen tot 27 miljoen door de lange winterperiode. 
 De reorganisatie moet het bedrijf in staat stellen om flexibeler in te kunnen spelen op fluctuaties in de afzet en moet de kostenstructuur omlaag brengen. 
 In 1995 boekte Ubbink een netto jaarwinst van vier miljoen gulden. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
