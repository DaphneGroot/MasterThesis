Draadwormslangen.
Draadwormslangen (Leptotyphlopidae) zijn een familie van slangen. De groep werd voor het eerst wetenschappelijk beschreven door Leonhard Hess Stejneger in 1891. Draadwormslangen werden lange tijd als een onderfamilie van de familie wormslangen gezien, maar worden tegenwoordig beschouwd als een aparte familie van slangen. De wetenschappelijke naam Leptotyphlopidae betekent vrij vertaald 'dunne blinden' (Lepto-typhlopidae).
Draadwormslangen leven evenals de verwante wormslangen in de bodem en zijn nagenoeg blind. Ze hebben gedegenereerde ogen en zijn vrij egaal van kleur. De meeste soorten worden niet langer dan 30 centimeter, deze primitieve slangen hebben resten van een bekkengordel en achterpoten. Alleen de onderkaak draagt tanden, de bovenkaak is tandeloos. Alle soorten zijn eierleggend.
Draadwormslangen komen voor in tropische gebieden in Afrika en Midden-Amerika zoals het Caribisch Gebied tot in de Verenigde Staten. Twee soorten komen voor tot in Pakistan en India. Veel soorten leven van termieten en houden zich ondergronds op bij de nesten van deze insecten.
Taxonomie.
Er zijn 118 verschillende soorten die verdeeld worden in twee onderfamilies en twaalf geslachten.
