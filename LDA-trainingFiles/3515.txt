	Girlpowerdansje in weldoordacht cabaretdebuut
	THEATER
Sop door Sanne Wallis de Vries, regie: Selma Susanna. Theater Bellevue t/m 23 nov. Tournee.
Bijna twee jaar geleden won Sanne Wallis de Vries het Leids Cabaret Festival. Een gezellige veelzijdige chaoot die in dat half uurtje ook nog een paar maatschappelijke speldenprikjes uitdeelde. Het veelzijdige en chaotische is gebleven, maar het is zeker geen avondvullende gezelligheid geworden.
Daarvoor is de speech waarin koningin Beatrix haar ingedutte en ongevoelige volk met bekakte stem afzeikt te wrang. Daarvoor is de monoloog van de bejaarde artieste die tijdens de oorlog heeft doorgewerkt en daar nu een positieve draai aan geeft te beklemmend. En daarvoor is de manier waarop een vrouw haar liefdesconcurrent genadeloos de grond in boort te bitter.
En toch valt om al die stukken, en om die vijftien of twintig andere onderdelen veel te grinniken en te lachen. Ook muzikaal deugt het. In Leiden hakte ze nog onbeholpen op de piano. Nu heeft ze een verzorgde begeleiding en komt haar zang uitstekend uit.
Sop is een uitbundig programma. Sanne Wallis de Vries doet een girlpowerdansje, stopt haar kop in de viskom en schraapt wat seks van de straat. Maar het is ook heel fijngevoelig en weldoordacht. Ze heeft goed in de gaten wat er zich om haar heen afspeelt, zowel in de tram als op de plekken waar beslissingen worden genomen. Het is bijna onvoorstelbaar dat Sop haar debuutprogramma is.
Deze jonge nieuweling heeft van de puntigheid en snelle humor van de stand up comedy en de diepgang van het degelijke cabaret een buitengewoon smakelijk geheel gesmeed.
Patrick van den Hanenberg

