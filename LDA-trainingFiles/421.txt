	Veel bedrijven in haven negeren milieuregels
	Van onze verslaggever
SCHIEDAM
 De veiligheid bij bedrijven in de Rotterdamse haven die met gevaarlijke chemische stoffen werken, laat nog altijd sterk te wensen over. Slechts 6 procent van hen houdt zich aan alle milieuregels. Meer dan 20 procent van de ondernemingen die zijn gecontroleerd, scoort matig tot slecht.

De meeste bedrijven zijn pas geneigd de voorgeschreven veiligheidseisen in acht te nemen als de overheid dreigt hen sancties op te leggen. Het betreft hier eisen waarover ze in 1992 zelf een convenant hebben gesloten met het ministerie van Milieubeheer.
Dit blijkt uit het rapport Opslag gevaarlijke stoffen dat de Milieudienst Rijnmond (DCMR) woensdag presenteerde in Schiedam. In het kader van dit onderzoek - het tweede dat de DCMR hield na de geruchtmakende brand bij het Rotterdamse opslagbedrijf CMI een jaar geleden - bezochten medewerkers van de milieudienst 204 bedrijven in de petrochemie, de op- en overslag en afvalverwerking van gevaarlijke stoffen. In vergelijking met de eerste steekproef een half jaar terug is het negatieve beeld nauwelijks bijgesteld.
'Er is sprake van minimale vooruitgang. Een teleurstellende gang van zaken', zei woensdag de Zuid-Hollandse gedeputeerde van milieu G. Brouwer. 'Zeven van de tien bedrijven houden zich redelijk aan de bepalingen, maar als het om veiligheid gaat, moet het gewoon goed zijn. Als een chirurg redelijk opereert, ben je ook niet tevreden. Daar komt nog bij dat de convenantsafspraken al per 1 januari 1995 ingevoerd hadden moeten zijn.'
Bij hun rondtocht door de Rotterdamse haven kwamen de DCMR-medewerkers regelmatig onverantwoorde situaties tegen in bedrijven. Giftige chemische stoffen waren niet goed van elkaar gescheiden, opslagvergunningen werden niet nageleefd, depots waren niet volgens milieunormen gebouwd en ingericht, en veel personeelsleden wisten niet hoe gevaarlijk de stoffen zijn die in hun bedrijf circuleren. Bijna geen enkel bedrijf bleek over een rampen- of calamiteitenplan te beschikken. Ook ontbrak op veel plaatsen een deugdelijke voorraadadministratie over de giftige stoffen.
Dat laatste brak de brandweer in februari 1995 op toen CMI uitbrandde, een opslagbedrijf voor chemische stoffen aan de Leuvehaven. Er vielen 23 gewonden, verschillende wijken in Rotterdam en Schiedam werden door de politie afgegrendeld en 115 duizend inwoners van Rijnmond mochten een dag lang hun huis niet uit. Pas na vele uren was vastgesteld welke chemische stoffen bij CMI waren opgeslagen. Toen werd ook pas duidelijk dat CMI niet over de vereiste papieren beschikte en dat de DCMR al maanden bezig was de onderneming aan te pakken.
Na de controles door de Milieudienst Rijnmond werden er in het kader van het onderzoek 'Opslag gevaarlijke stoffen' 19 dwangsommen opgelegd en 23 processen-verbaal opgemaakt. De problemen werden in veel gevallen door de directie pas ter hand genomen als de DCMR nadrukkelijk dreigde met straffen of sancties. 'Het is te betreuren dat permanent een stok achter de deur nodig is', zei de Rotterdamse wethouder J. van der Tak.
Gedeputeerde Brouwer toonde zich woensdag ontevreden over de bestuurlijke mogelijkheden die er zijn om snel op te treden tegen notoire overtreders van de milieuregels. 'Met hun beroepen en bezwaren tegen dwangsommen en aanpassingen van vergunningen kunnen bedrijven de zaak eindeloos rekken. Potentieel gevaarlijke situaties blijven daardoor soms meer dan een jaar bestaan. Dat is veel te lang.' Hij voegde eraan toe dat er tot op heden nog geen bedrijven aangetroffen zijn waar sprake was van 'extreem gevaar'. 'Want in zo'n geval kunnen we w√©l tot onmiddellijke sluiting overgaan.'
De provinciebestuurder concludeerde dat er meer juridische ruimte moet komen om onwillige bedrijven snel aan te kunnen pakken. 'Als verweer bij de Raad van State geen opschortende werking meer heeft, ben je al een stuk verder', vindt hij. Niet alleen de overheden, ook justitie kost het veel moeite om milieumisdrijven te bestrijden.
Na de CMI-ramp kondigde het Openbaar Ministerie in Rotterdam een lik-op-stuk beleid aan, na daarover met de milieudienst te hebben overlegd. Tot nu toe komt daar niet veel van terecht, getuige het rapport van de DCMR. De boetes zijn vaak te laag om ondernemingen op andere gedachten te brengen, en het duurt lang voordat overtreders voor de rechter komen. Na de CMI-
brand jaar werden vijf bedrijven in de Rotterdamse haven veroordeeld omdat ze de benodigde veiligheidseisen niet in acht namen.
Toch ziet Van der Tak ook enkele lichtpuntjes. 'Justitie begint toch meer greep te krijgen op deze zaken en het gaat veel sneller dan voorheen. Het CMI-dossier lag er al na een half jaar. Vroeger duurde dat twee jaar. Ook het toezicht op opslag en verwerking van chemische stoffen is opgevoerd. Bedrijven krijgen voortaan vier keer per jaar een controleur over de vloer. Het rapport toont aan dat we voorlopig nog flink wat druk op het bedrijfsleven moeten houden.'

