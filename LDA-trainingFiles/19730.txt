Wikimedia Foundation.
De Wikimedia Foundation Inc. (WMF) is een internationale organisatie zonder winstoogmerk die zich inzet voor de verspreiding van vrije kennis. De organisatie doet dit door middel van verschillende projecten, waarvan de internetencyclopedie Wikipedia het bekendste is. De zetel van de Wikimedia Foundation is in San Francisco.
Oprichting.
De oprichting van de organisatie werd op 20 juni 2003 officieel meegedeeld door Jimmy Wales, de directeur van Bomis Inc. en medeoprichter van Wikipedia. De naam "Wikimedia" is bedacht door Sheldon Rampton in een WikiEN-l-mailinglist posting in maart 2003.
Organisatie en financiering.
De Board of Trustees, het bestuur van de Wikimedia Foundation, is verantwoordelijk voor het beleid op het gebied van fondsenwerving en aanwending van gelden, Het bestuur bestaat uit tien leden en wordt anno 2017 voorgezeten door Christophe Henner. De Wikimedia Foundation heeft in diverse landen lokale afdelingen, "chapters" geheten. Omdat Wikimedia een non-profit-organisatie is, komen haar inkomsten bijna uitsluitend uit donaties en subsidie.
In totaal werkten anno 2016 op het hoofdkantoor circa 280 medewerkers. Deze medewerkers schrijven in principe zelf geen artikelen, maar zijn er voor het organisatorische werk en de technische structuur. Ze worden geleid door een directeur ("Executive Director"). Sinds maart 2016 is dat Katherine Maher, daarvoor waren dat Lila Tretikov (vanaf juni 2014) en Sue Gardner (vanaf december 2007).
Wikimedia-organisaties.
De Wikimedia Foundation erkent geassocieerde organisaties als Wikimedia-organisaties. Sommige van deze organisaties hebben een betrekking tot een bepaald land, andere hebben een thematische grondslag.
De landelijke verenigingen (in het Engels "chapters") ondersteunen de Wikimedia-vrijwilligers binnen een bepaald geografisch gebied. Zij doen dat op verschillende manieren: door het steunen van de fondsenwerving, het organiseren van nationale en lokale evenementen en activiteiten en het verspreiden van het gedachtegoed van Wikimedia, vrije kennis. Zij bieden de gemeenschap en mogelijke partners tevens een aanspreekpunt dat in staat is om te voldoen aan specifieke nationale behoeften. De verenigingen zijn organisaties zonder enige juridische controle of verantwoordelijkheid voor de wikis van de Wikimedia Foundation en omgekeerd. Behalve landen zijn er ook kleinere regionale eenheden die een eigen vereniging hebben, bijvoorbeeld de stad New York.
België en Nederland.
Wikimedia Nederland had in 2017 vier medewerkers in dienst. Zij werkten vanuit een kantoor in Utrecht. De besturen van Wikimedia Nederland en Wikimedia België worden elk gevormd door een klein team van personen, die dit werk tegen onkostenvergoeding doen.
