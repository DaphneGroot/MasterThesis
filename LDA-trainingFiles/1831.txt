	Bureau Schuldhulp laat zijn cliënten in de steek
	Van onze verslaggeefster
AMSTERDAM
Ruim 70 cliënten van een Noord-Hollands bureau voor commerciële schuldhulpverlening staan sinds woensdag met lege handen. Het kantoor van de stichting Schuldhulp Begeleiding (SHB) in Hoorn heeft het kantoor plotseling en om onduidelijke reden gesloten. De gedupeerde cliënten hadden de zeggenschap en het beheer over hun inkomsten uit handen gegeven aan SHB en zitten nu dus zonder geld.
De SHB werd opgericht door vrijwilligers die mensen met schulden wilden helpen van hun schuld af te komen. Toen de initiatiefnemers uit elkaar vielen werd SHB, volgens de gemeente Hoorn, een commerciële onderneming. De cliënten betaalden SHB 75 gulden per maand. Bovendien moest men de zeggenschap en het beheer over hun inkomsten uit handen geven aan SHB. In ruil daarvoor ontwierp de stichting, in samenwerking met de schuldeisers, een saneringsplan.
Volgens een woordvoerder van de gemeente Hoorn overtrad SHB de wet door de cliënten 75 gulden in rekening te brengen. 'Daarvoor is ontheffing nodig van het verbod op commerciële schuldhulpverlening', aldus een woordvoerder van de gemeente Hoorn. 'Over zo'n ontheffing beschikte SHB niet'.
De Economische Controle Dienst (ECD) zat SHB al op de hielen. Of dat de reden is voor de plotselinge sluiting van het kantoor, is onbekend. De meeste cliënten van SHB zijn aangewezen op een uitkering.

