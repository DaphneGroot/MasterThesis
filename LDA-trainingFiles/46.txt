	Circa zes miljoen reisgidsen door brand verwoest
	Van onze verslaggever
AMSTERDAM
Naar schatting zes miljoen zomervakantiegidsen zijn in de nacht van zondag op maandag in vlammen opgegaan bij een brand in Nieuwveen. De hal van een distributiebedrijf, van waaruit bijna alle reisorganisaties gidsen verspreiden, werd verwoest. Touroperators kampen nu met een tekort aan reisgidsen.
Directeur T. Schmitz van de branche-organisatie ANVR hoopt dat de verstrekking van gidsen tijdens de vakantiebeurs in Utrecht niet in gevaar komt. Woensdag gaat deze populaire beurs open voor het publiek.
Reisorganisaties nemen met spoed noodmaatregelen. De gidsen die naar reisbureaus en vaste klanten verstuurd zouden worden, gaan nu naar de vakantiebeurs. Sommige touroperators zetten de belangrijkste informatie over hun reizen in een ge√Ømproviseerd noodgidsje. Schmitz: 'Het is de vraag of we het daarmee trekken. Het is spannend.'
De loods van het bedrijf TWI in Nieuwveen is volgens Schmitz een van de vier 'voorraadschuren' waaruit touroperators gidsen naar reisbureaus verzenden. Slechts een klein deel van de stapels gidsen is gered. De schade voor de reisorganisaties loopt in de miljoenen guldens. Schmitz zegt dat sommige organisaties niet zijn verzekerd tegen het verlies.
De reisorganisaties gaan in allerijl nieuwe gidsen drukken. 'De films zijn niet verbrand en een aantal organisaties kan vannacht al opnieuw drukken. Het zal voor de meeste bedrijven zeker drie tot vier weken duren voordat er nieuwe gidsen zijn', aldus Schmitz. Dat is een strop voor de reisbedrijven, want januari is voor hen een 'toptijd', zegt hij. 'In het begin van het jaar heb je een forse golf boekingen.'
Bij Schmitz hebben zich maandag nog geen bedrijven gemeld die door het ontbreken van gidsen in acute nood komen. 'Dat was onze vrees. Daar hebben we de hele dag naar zitten te vissen, maar die signalen kwam niet.'
De schade zal vermoedelijk niet voor alle reisorganisaties even groot zijn. Van een aantal bedrijven zijn de gidsen waarschijnlijk al afgeleverd bij de reisbureaus. Maar andere hadden het hele pakket nog liggen in Nieuwveen. Ook zijn er reisorganisaties die hun gidsen gefaseerd aanleveren bij TWI.
De brand in het distributiecentrum in Nieuwveen woedde vrijwel de hele nacht. Pas rond half zes maandagmorgen had de brandweer het vuur onder controle. De politie sprak over 'een gigantische fik'. Een woonhuis in de buurt van de brandende loods werd ontruimd. De brandweer van de gemeente Liemeer kreeg assistentie van korpsen uit buurgemeenten. Hoewel het bluswater bevroor, slaagde de brandweer erin het kantoorgedeelte van de hal te vrijwaren van de vlammen.

