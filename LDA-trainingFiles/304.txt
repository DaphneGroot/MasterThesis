	Grenzen strafprocesrecht zowat bereikt in zaak tegen de Hakkelaar Hasjsmokkel was bijzaak in proces
	Van onze verslaggever
AMSTERDAM
Het is in de juridische uitputtingsslag bijna ondergesneeuwd: Johan V., alias de Hakkelaar, en zijn handlangers stonden de afgelopen weken voor de rechter op verdenking van internationale handel in honderdduizenden kilo's hasj uit Pakistan. Daarmee zijn honderden miljoenen guldens verdiend. Onder zijn regie bevoer een vloot smokkelschepen de wereldzeeën.

Dat de zogeheten Octopusbende voor dit vergrijp terecht staat, is in het monsterproces slechts marginaal aan de orde geweest. Het is door de verdediging niet eens weersproken. De feiten zijn 'belegen', zei advocaat G. Spong vorige week in zijn pleidooi. Het laatste transport met een van de schepen van V.'s armada, de Pacific Tide, vond in 1991 plaats.
Met V., die op 21 januari vorig jaar - precies een jaar geleden - in de flat van zijn schoonmoeder in Hilversum door een arrestatieteam achter een prak zuurkool vandaan werd gehaald, pretendeert justitie de leider van de grootste hasjbende in Nederland te hebben gepakt. Zijn naam is herhaaldelijk in verband gebracht met liquidaties en intimidatiepraktijken. Hij wordt ook beschouwd als de aanstichter van ontregelingscampagnes tegen het Openbaar Ministerie.
De tenlastelegging vermeldt uiteindelijk alleen hasjhandel en deelnemen en leidinggeven aan een criminele organisatie. Maar tijdens de op 3 december begonnen en gisteren afgesloten zitting leken ook deze strafbare feiten bijzaak. Het klimaat rond de rechtszaak werd gedomineerd door andere kwesties: het deugen van kroongetuigen, de ongekende beveiligingsmaatregelen en de spraakmakende optredens van zowel verdediging als Openbaar Ministerie. Justitie zette zelfs een pr-adviseur in. De grenzen van het strafprocesrecht werden in de Borgerhoff Mulderzaal in het Amsterdamse gerechtsgebouw wel zo'n beetje bereikt.
Het OM heeft hoog spel gespeeld door vooruitlopend op een wettelijke regeling zulke vergaande deals met criminelen te sluiten. De officieren deden geen moeite hun riskante operatie te verbergen. Voor een honorarium van vijf miljoen gulden zou hij ook wel de advocatuur in willen, biechtte officier van justitie mr. F. Teeven op. 'Dan had ik Johan binnen een dag vrij.' Vrij Nederland kon dat uit zijn mond optekenen: een verslaggeefster mocht de aanklagers tot in de officierskamer volgen.
Maar ook de verdediging liet geen theatraal of juridisch middel onbenut. Een speelgoedinktvisje uitdagend voor de borst, wraking van de rechtbank, breed uitgemeten bezwaren tegen de inzet van kroongetuigen. Maar pas in de staart van het proces leken de raadslieden de fatale misser van de aanklagers in handen te hebben. De 'verzwegen' brief van het OM, waarin kroongetuige Karman de belofte kreeg dat hij niet geplukt zou worden, lekte uit via NOVA en veroorzaakte grote opschudding.
Over het scenario van deze onthulling doen verschillende speculaties de ronde, waarvan er één domineert. De advocaat van Karman zou de verdediging van V. de brief ter hand hebben gesteld in ruil voor de toezegging dat 'de verrader' geen represailles van de firma te vrezen heeft. Om die deal te verhullen, zouden de advocaten NOVA het 'nieuws' hebben laten brengen. De scherpste kantjes in de zwaar vertroebelde verhouding tussen V. en Karman waren toch al aan het slijten. De getuige zou spijt hebben van zijn afspraak met het OM.
Eerder, in de rechtszaal, legde Karman als kroongetuige nog zeer belastende verklaringen af tegen V. De Hakkelaar was 'algemeen directeur van de firma', waarbinnen oud-garagehouder Karman het tot 'chef laden en lossen' had geschopt. Hij zou ook door V. zijn bedreigd ('anders snij ik je de keel af') toen hij klaagde dat hij nog geen geld had ontvangen.
Aan een verklaring over V. kwam de andere kroongetuige, de Pakistaan Fouad Abbas, nauwelijks toe. Natuurlijk, Abbas, de internationaal opererende hasjmakelaar, herkende in de gymzaal van het marinecomplex Kattenburg, waarnaar uit angst voor een aanslag onder de grootste geheimhouding was uitgeweken, 'mister Johan, mister Koos en mister Bertus'. Naar eigen zeggen bemiddelde hij slechts tussen hen en Pakistaanse leveranciers.
Daar kwam hij niet zomaar mee weg. De verdediging legde hem het vuur na aan de schenen, als ware hij hoofdverdachte. Vergeleken met Abbas, een heroïnehandelaar volgens verschillende getuigen, was de Hakkelaar maar een kleine jongen. Daar doe je als OM toch geen zaken mee? Abbas ontkende doodgemoedereerd alle aantijgingen. Toen het geronk van de helikopter waarmee hij vertrok, was verstomd, gaf raadsman P. Doedens toe dat Abbas niet had gewankeld. 'Maar op z'n minst is gebleken dat hij volstrekt onbetrouwbaar is.'
Ook de verdediging had een prominente getuige, maar over hem waren alle betrokkenen het wel eens: gezakt. Ex-politieman F. van der Putten, als chef van de Criminele Inlichtingendienst (CID) Gooi- en Vechtstreek nauw betrokken bij de ontrafeling van V.'s imperium, zou uit de doeken doen dat in 'gesloten parallel-onderzoeken' naar de groepering van de Hakkelaar onrechtmatige opsporingsmethoden waren gebruikt. Maar rechtbankpresident F. Lauwaars was niet onder de indruk. 'Wazig, warrig en buitengewoon onvolledig', luidden zijn kwalificaties voor de verklaringen van de oud-politiechef.
'Alles in het leven duurt maar even. Alles in het leven gaat voorbij', zong Johan twintig jaar geleden samen met een toiletjuffrouw op een single'tje. Maar het proces beschouwt hij als minder betrekkelijk. Als enige van de verdachten maakte hij voortdurend aantekeningen en naar verluidt boog hij zich in zijn cel in de extra beveiligde inrichting in Vught tot in de kleine uurtjes over de processtukken.
Mocht de rechtbank het OM over ruim twee weken niet-ontvankelijk verklaren of de Hakkelaar en de zijnen vrijspreken, dan kan deze zich gaan verdiepen in andere aspecten van het recht: de VS vragen zijn uitlevering, waardoor hij toch in detentie zal blijven.

