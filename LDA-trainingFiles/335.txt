	Nee, ik ben er niet klaar voor
	Die verdomde Elfstedentocht: nou komt hij weer te vroeg. Meestal komt hij niet. Dat is ook het mooie van Nederlandse schaatswinters. Van tevoren valt nergens op te rekenen, het is genade als de wateren bevriezen tot begaanbare wegen. Een tocht langs de elf Friese steden is dan dubbele genade, dus zeldzaam.
Maar die behoort dan wel op het eind van zo'n van God gegeven winter te volgen. Als een apotheose ervan - en een week later is het dan al een beetje voorjaar. Zoals de laatste keer, 27 februari 1986. En de voorlaatste keer, 22 februari 1985.
In de lange aanloop er naar toe (komt-ie wel, komt-ie niet?) rijd je een aantal toertochten, de volgende wat langer dan de vorige. Zodat je vanzelf voldoende kilometers in je benen krijgt: hoeveel er dat precies moeten zijn, weet ik niet, maar op een gegeven moment voelt dat zo. Zodat je de passende toertochtslag te pakken hebt en die noodzakelijke toertochtzit: tamelijk rechtop, korte streken, en toch zoveel mogelijk achter op de schaatsen blijven staan.
Sietse, ben je er klaar voor?, vroeg men weer vanaf het moment dat de voorzitter met 'it giet oan' de vijftiende Elfstedentocht aankondigde.
Nee. Januari is nog nauwelijks begonnen, er ligt nog maar net ijs, ik schaats nog maar een week (en daar zaten ook nog van die rare kerst- en oud-en-nieuw-feestdagen tussen). En ik ben niet een van die legendarische boeren uit mijn geboortestreek, die 's ochtends eerst zijn koeien molk, op zijn houten schaatsen naar Leeuwarden reed, zich inschreef, langs de elf Friese steden schaatste, terug in Leeuwarden zich afmeldde, naar huis schaatste, zijn koeien weer molk en tegen zijn vrouw zei die vroeg waarom hij zo laat was met het avondeten: 'Oh, de Elfstedentocht gedaan.'
En anders dan in 1985 en '86 ben ik de laatste jaren veel minder naar de kunstijsbaan geweest. Vanwege mijn rechterheup, waarvan het gewricht is gaan slijten. Vooral de bochten op de kunstijsbaan doen dan pijn. Op echt ijs kun je meestal rechtdoor, als er geen scheuren zijn waarin je blijft steken, die dan pijnscheuten door je heupgewricht jagen.
Op de Ankeveense Plassen ben ik een paar middagen geweest, de Nieuwkoopse Plassentocht heb ik gedaan, de Botsholtocht, rond het Twiske heb ik tegen de harde wind in geschaatst. Maar niet één keer deze winter een tocht van meer dan zestig kilometer achter elkaar, laat staan van een halve Elfsteden. Is het genoeg?
Het bloed kruipt toch waar het niet gaan kan. Een betere omschrijving is er niet. Ik ben nou eenmaal rijdend lid van de Vereniging De Friesche Elf Steden, nummer 12624. Ik moet wel vandaag. Nog erger dan de 200 kilometer schaatsen - gedeeltelijk in het donker en de tweede helft tegen de wind in - is het niet rijden van de Elfstedentocht als die er is.
Sietse van der Hoek

