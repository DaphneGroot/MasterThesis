Drukpers.
Een drukpers was oorspronkelijk een handmatig werktuig dat gebruikt werd om teksten of afbeeldingen in oplage te vermenigvuldigen. De oudste drukpersen maakten afbeeldingen voor speelkaarten. Deze waren omstreeks 1050 in China in gebruik. De eerste Europese drukpersen ontstonden ongeveer 1350 in Oostenrijk, in Wenen of in Salzburg.
Losse letters.
In Zuid-Duitsland werd ca. 1450 voor het eerst gebruikgemaakt van losse letters om teksten te vormen die dan afgedrukt konden worden, dit staat bekend als de boekdrukkunst. De man die beroemd werd met deze innovatie was Johannes Gutenberg. Zijn bekendste werk is de Gutenbergbijbel. Zuid-Duitsland, Basel en Venetië waren de belangrijkste centra voor gedrukte werken in de periode 1470-1550. Er waren veel verschillende drukkers actief en de onderwerpen van het gedrukte werk liep zeer uiteen.
De drukpers heeft de verspreiding van informatie een nieuwe dimensie gegeven. Voorheen waren alle boeken handgeschreven en dat was zeer kostbaar en tijdrovend. Maar weinig mensen hadden een of meer boeken in bezit. Om het in context te plaatsen: de beroemde bibliotheek in Alexandrië had 'maar' 4.000 boeken ofwel handschriften.
De drukpers maakte informatie breed toegankelijk. De renaissance heeft een extra impuls gekregen door de uitgaven van klassieke werken voor een breed publiek. In deze periode was Latijn een gangbare taal voor publicaties. Thomas More schreef 'Utopia' in het Latijn. Ook Erasmus schreef zijn 'Laus Stultitia', 'Lof der zotheid', in middeleeuws Latijn, niet het klassiek Latijn. Erasmus liet zijn boeken drukken in Bazel. De volgende stap was om in de volkstaal te schrijven zoals Dante reeds had gedaan met zijn Divina Commedia.
Techniek.
Het oudste type drukpers in Europa is de degelpers. Deze bestaat uit een stellage van een onderplaat waar de drukvorm op ligt en een bovenplaat ("degel"). De drukvorm wordt met de hand ingeïnkt. Vervolgens wordt er een vel papier op de drukvorm gelegd. De degel kan met behulp van een spindel omlaag gedraaid worden tot op de drukvorm. Door het aandraaien van de degel tegen het papier wordt de afdruk tot stand gebracht. De oudste Europese drukpersen zijn te bezichtigen in het Plantin-Moretusmuseum in Antwerpen.
In de loop der eeuwen is de degel gemoderniseerd. Later werden cilinderpersen en rotatiepersen ontwikkeld waardoor de productiesnelheden enorm toenamen. In de twintigste eeuw kwam het offsetprocedé in zwang. Daarnaast bestaan er persen voor foliedruk, diepdruk, zeefdruk en tampondruk.
