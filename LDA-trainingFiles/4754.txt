	Het raadsel Sjostakovitsj
	WIE IN DE JAREN vijftig in de Sovjet-Unie componeerde, zich niet kon onttrekken aan de grootheid van Bach en hem wilde eren, liep geheid tegen het verwijt van formalisme aan. Dat overkwam Dmitri Sjostakovitsj na het componeren van zijn magistrale hommage voor piano: Preludes en fuga's. Een maatschappij die iemand een dergelijk verwijt maakt, deugt vanzelfsprekend van geen kanten.
Sjostakovitsj kon niet zonder Bach. 'Ik speel dagelijks een stuk van hem. Dat is noodzakelijk voor me, en het dagelijks contact met zijn muziek geeft mij ontzettend veel.' In april en mei 1951 presenteerde Sjostakovitsj deze Preludes en fuga's. Hij deed dat op twee bijeenkomsten van de afdeling voor symfonische muziek van de componistenbond. De absurditeit hem formalisme te verwijten is voor redelijke en muzikale mensen niet te doorgronden. Het veroorzaakte een van de vele diepe wonden in de ziel van Sjostakovitsj.
Formalisme was in de Sovjet-Unie de ernstigste overtreding tegen het Russische volk. Het stond gelijk aan verraad, overlopen, bedriegerij. In de verschrikkelijke jaren dertig onder Stalin is de dodelijke dreiging begonnen. Formalisme was bijvoorbeeld een brief krijgen van iemand uit het buitenland, een boek lezen van iemand die misschien ook wel van formalisme beschuldigd kon worden, of bij het componeren verder gaan dan het conventionele hanteren van toonladders, van de klassieke tonaliteit. Twaalf-toonsmuziek was het summum van decadentie en volstrekt onbegrijpelijk voor het volk, zo werd officieel gedacht en voorgeschreven.
Niemand heeft Sjostakovitsj weten te doorgronden. Vrienden namen hem zijn bereidheid tot compromissen soms kwalijk, maar veel anderen vergaven hem zijn zwakheden, zeker als je alle officile aanvallen op zijn werk optelt. De even talrijke successen, als er weer eens een symfonie van hem in premire ging, deden hem natuurlijk veel goed, maar nooit kon hij zich geheel ontspannen. Er kon altijd gevaar dreigen.
De grote terreur begon voor Sjostakovitsj met Lady Macbeth van Mtensk. Stalin, Molotov, Mikojan en Zdjanov waren op 26 januari 1936 bij de voorstelling van deze opera aanwezig. Sjostakovitsj deed in een brief aan zijn vriend Sollertinski verslag van die avond. Hij vermeldde het hoge bezoek, maar niet meer dan dat.
Een andere getuigenis was van de zanger Sergei Radamsky. 'Sjostakovitsj, Meyerhold, Achmateli en ik zaten (als gasten van Sjostakovitsj) recht tegenover Stalins loge. Wij konden duidelijk in zijn loge kijken; alleen Stalin zelf was niet te zien. Hij zat achter een klein gordijntje, waardoor hij wel het gehele toneel kon overzien, maar van de blikken van de toeschouwers was gevrijwaard. Telkens wanneer het slagwerk of de blazers fortissimo speelden, konden we zien hoe Zjdanov en Mikojan terugdeinsden en zich vrolijk naar Stalin omdraaiden.
'We hielden er rekening mee dat Sjostakovitsj in de pauze naar Stalins loge moest komen. Toen hij in de tweede pauze nog niet werd ontboden, werden we allemaal enigszins nerveus. Sjostakovitsj zag hoe de drie mannen in de regeringsloge lachten en zich amuseerden, hij verstopte zich achter in onze loge en bedekte het gezicht met zijn handen. Hij zweette enorm van de opwinding.'
Volgens een verslaggever van de Izvestija zou Stalin hebben gezegd: 'Eto soemboer, a nje moezyka' ('Dat is chaos en geen muziek'). Ook zou hij zich aan een te plastische liefdesscne hebben gestoord. Hoe dan ook, deze opera - in eerste instantie zeer goed ontvangen door het publiek - is een nagel aan Sjostakovitsj' doodkist geworden.
Jaloerse partijcomponisten vielen Stalin meteen bij. De Pravda liet zich vanzelfsprekend evenmin onbetuigd. 'Kleinburgerlijke vernieuwingsdrang staat authentieke kunst in de weg.' Sjostakovitsj werd vanwege die liefdesscne voor een vulgaire naturalist uitgemaakt. In een lang stuk werd hem van alles aangewreven. Het kwam erop neer dat Sjostakovitsj niet wist wat het volk wilde. 'Lady Macbeth heeft succes bij het burgerlijk publiek in het buitenland. Was het burgerlijk publiek niet juist enthousiast over deze opera, omdat de muziek chaotisch en apolitiek is? Of misschien juist omdat deze gedegenereerde, schrille en neurasthenische muziek aan de verdorven smaak van het publiek tegemoet komt?'
Sjostakovitsj heeft de kritiek geslikt en later een aangepaste versie gemaakt. Hij heeft wel meer staaltjes van aanpassingsvermogen vertoond, die hem niet allemaal het predikaat 'heldhaftig' hebben opgeleverd. Er zijn tal van krachtige excuses. Wie vooral in de jaren dertig op Stalins lijst stond, sliep slecht. Ieder autogeluid kon het einde betekenen. De violist David Oistrakh en de componist Sjostakovitsj deden nachtenlang geen oog dicht. Ze werden gespaard, maar weten beiden niet waarom. Volgens een theorie hield Stalin van het kat-en-muisspel en manipuleerde hij hen. Met in het buitenland succesvolle kunstenaars moest je wat subtieler omspringen. Die kon je misschien nog wel eens gebruiken.
In zijn biografie Sjostakovitsj - zijn leven, zijn werk, zijn tijd heeft de Poolse componist Krzystof Meyer een mooi, uitgebalanceerd portret geschreven met gevoel voor persoonlijke, historische en musicologische details. De grote (tragische) lijn van de geschiedenis weet hij organisch af te wisselen met aandacht voor de sleutelwerken uit het oeuvre van de componist. Het belang van zijn symfonien, zijn strijkkwartetten, pianomuziek, opera's; alles komt aangenaam aan bod.
Fascinerend is het te lezen wat voor pedagoog Sjostakovitsj was, maar ook dat hij van schaken, voetbal, drank en sigaretten hield (vooral tijdens het componeren), dat hij bijna iedereen met u aansprak (ook goede vrienden), dat hij wonderbaarlijk snel kon componeren (naar men zei net zo snel als Mozart), dat hij eveneens een begenadigd pianist was en dat hij erg van cadeautjes hield (krijgen n geven, vooral kandelaars).
In een afsluitend hoofdstuk beschrijft Meyer zijn pogingen om in contact te komen met Sjostakovitsj. Dat is gelukt. Maar Meyer geeft eerlijk toe dat de paar bezoeken aan hem het raadsel Sjostakovitsj niet hebben verkleind. Dat raadsel te ontcijferen lukt waarschijnlijk niemand. Waarom is Sjostakovitsj ooit lid van de partij geworden? En zelfs eerste secretaris van de componistenbond? En van waar zijn openbare boetedoeningen? En zijn muzikale voetvallen?
Meyer heeft het oeuvre van Sjostakovitsj in een heldere, brede context geplaatst. Dat de tragiek bij Sjostakovitsj hoort en dat die nog na zijn dood werd voortgezet, hoeft niemand te verbazen. Dankzij het regime werd heel laat en erg bescheiden in de krant over zijn dood bericht. Op zijn begrafenis klonk het Russische volkslied en in een armzalige zetting voor blazers, nogal vals, de bekende treurmars van Frdric Chopin.
Louis Hout
Krzystof Meyer: Sjostakovitsj - zijn leven, zijn werk, zijn tijd.
Uit het Duits vertaald door Willem Bruis.
Atlas; 560 pagina's;  79,90.
ISBN 90 254 0800 1.

Foto
	Dimitri Sjostakovitsj FOTO UIT 'SJOSTAKOVITSJ'

