 KOOPKRACHT 1995 VOORAL BIJ WERKNEMERS HOGER - CBS. 
 VOORBURG, 23 dec (Reuter) - De koopkracht in Nederland was in 1995 bijna een procent hoger dan een jaar eerder waarbij vooral werknemers er op vooruit zijn gegaan, aldus het Centraal Bureau voor de Statistiek (CBS). 
 De koopkracht van gepensioneerden is vorig jaar nauwelijks veranderd terwijl de koopkracht van alleenstaanden minder steeg dan die van huishoudens met meer personen. 
 In 1995 hadden huishoudens een gemiddeld besteedbaar inkomen van 45.500 gulden, 2,3 procent meer dan in 1994. Omdat de consumentenprijzen in deze periode ook stegen was de koopkracht per saldo 0,9 procent hoger dan een jaar eerder. 
 In 1994 was er overigens nog een daling van de koopkracht met 0,3 procent. 
 Bij de huishoudens van werknemers ging de koopkracht er in 1995 met 1,7 procent op vooruit. Bij huishoudens waar de samenstelling niet veranderde en loon ook in 1994 al de voornaamste bron van inkomen was steeg de koopkracht zelfs gemiddeld met 2,4 procent. 
 In huishoudens met een uitkering was er in 1995 een groei van de koopkracht met een procent. Gepensioneerden hadden met een stijging van 0,2 procent nauwelijks meer te besteden, aldus het CBS. - redactie Amsterdam, 020 504 5000. 
 (c) Reuters Limited 1996. 
