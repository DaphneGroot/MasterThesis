Henri Van Straten.
Henri Van Straten (Antwerpen, 5 oktober 1892 – spoorloos verdwenen op 7 september 1944) was een Vlaams kunstenaar.
Samen met Frans Masereel, Jan-Frans Cantré, Jozef Cantré en Joris Minne hoorde Henri Van Straten tot de bekende "Vijf", die na de Eerste Wereldoorlog de Vlaamse houtsnijkunst renoveerden. Van Straten was één van de oprichters van de vereniging Lumière.
Van Straten kreeg zijn artistieke opleiding aan het NHISKA (Nationaal Hoger Instituut voor Schone Kunsten, Antwerpen) onder leiding van Edward Pellens. Onder leiding van J.J. Aarts kreeg hij verder kunstonderwijs aan de Rijksacademie te Amsterdam, waar hij verbleef als uitgeweken soldaat tijdens de Eerste Wereldoorlog.
Karel van de Woestijne (portret door Van Straten)
Naast zijn houtgraveerkunst, waarin hij uitmuntte, beoefende hij ook de lithografie en de schilderkunst, waarin hij een zeer zinnelijk humanisme tot uiting bracht. Met zijn "Kruisweg" maakte hij al ophef en met platen als "Don Juan" (1925), "Landverhuizers" (1927), "La Boudeuse" (1931), "Dichter der Armen" (1932), "Het soldatenlief" (1934) en het latere meesterwerk "De zachtmoedigen" (1942) ontpopte hij zich als de meest virtuoze en geraffineerde onder de moderne Vlaamse houtsnijders.
Vanaf 1933 verbleef hij te Heide-Kalmthout. Hij verdween spoorloos in september 1944, toen hij te voet op weg was van Antwerpen naar Kalmthout, vermoedelijk tijdens het bombardement van Merksem.
In 1992 werd in Heide Kalmthout een straat (Henri Van Stratenlaan) naar hem genoemd.
Boek.
Het volledige levensverhaal van Henri Van Straten en de oeuvrecatalogus van zijn totale grafiek (auteur Ludo Raskin) werd uitgegeven door Uitgeverij Pandora, Antwerpen in 2001 (264 paginas en 900 illustraties).
