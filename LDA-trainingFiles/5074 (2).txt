Gretha Smit.
Gretha Smit (Rouveen, 20 januari 1976) is een Nederlands voormalig schaatsster. Ze schaatste van 2002 tot en met 2008 bij DPA dat later Team Telfort werd. In seizoen 2008/2009 schaatste ze voor de Hofmeier-formatie, maar nog in dat seizoen maakte ze bekend te stoppen.
Biografie.
In eerste instantie legde Smit zich geheel toe op het marathonschaatsen. Bij de Elfstedentocht van 1997 eindigde ze als tweede achter Klasina Seinstra. Met zus Jenita domineerde ze jarenlang het marathoncircuit. Smit werd viermaal Nederlands kampioen op kunstijs en viermaal Nederlands kampioen op natuurijs. Ook won ze in 1998 en 2000 de Alternatieve Elfstedentocht.
Als haar in 2001 wordt gevraagd om een 5 kilometer te rijden om 'eens te zien hoe snel die gaat', gaat het snel, want Smit weet zich vervolgens te kwalificeren voor de Olympische Winterspelen 2002 in Salt Lake City. Daar behaalt ze een zilveren medaille in een Nederlands record, wat haar de bijnaam 'Salt Lake Smitty' oplevert. In 2003 kreeg ze hiervoor de Ard Schenk Award uitgereikt.
Smit nam twee keer deel aan een internationaal allroundtoernooi. Op het EK Allround van 2004 eindigde ze op de zesde plaats en veroverde op de 3000m en 5000m de gouden afstandsmedaille. Hetzelfde jaar eindigde ze op het WK Allround op de zevende plaats in het klassement en veroverde op de 3000m de zilveren en op de 5000m de gouden afstandsmedaille.
Na het nodige blessureleed weet ze zich in december 2005 als derde rijdster te kwalificeren voor de 5000 meter bij de Olympische Winterspelen 2006, in Turijn. Vanwege een teleurstellende prestatie van Moniek Kleinsman op de 3000 meter krijgt Nederland twee startplekken op de langste vrouwenafstand en moet Smit noodgedwongen vanaf de tribune toekijken.
Aan het begin van het seizoen 2007/2008 wordt Smit Nederlands kampioene op de 5000 meter en pakt ze het zilver op de 3000 meter. Hiermee plaatst ze zich direct voor de beide afstanden voor de Wereldbekerwedstrijden van het seizoen. Tijdens de wereldbekerwedstrijden 5.000 meter op de IJsbaan van Kolomna reed Smit in de B-groep een tijd die vier honderdste sneller was dan de winnares Martina Sáblíková: 6.53,63.
In februari 2008 voelde Smit zich grieperig, waardoor ze de deelname op de 3000 meter tijdens de wereldbekerfinale in Thialf aan zich voorbij moest laten gaan. Hierdoor miste ze een startbewijs voor het WK Afstanden in Nagano.
In 2009 werd ze op de Oostvaardersplassen 12e tijdens het Nederlands Kampioenschap Marathonschaatsen op natuurijs. Op 21 november 2009 eindigde Smit tijdens de world-cupwedstrijd in Hamar als achttiende in de B-groep in 7.23,46. Na afloop gaf Smit aan last te hebben van haar onderbeen waar ze twee jaar daarvoor aan is geopereerd en dat ze dacht aan stoppen. Op maandag 23 november 2009 maakte ze bekend in het NOS-Radio 1-journaal dat ze daadwerkelijk stopt met de wedstrijdsport, inclusief het marathonschaatsen.
Trivia.
Op 13 december 2009 zond Studio Sport een reportage uit waarin beweerd wordt dat Smit betrokken zou zijn bij een omkoopschandaal. Volgens deze reportage zou Team Telfort geprobeerd hebben tijdens de Olympische Spelen van 2006 in Turijn een startplek te kopen van de Poolse schaatsster Katarzyna Wójcicka. Gretha Smit zelf en haar toenmalige trainster Ingrid Paul ontkennen hiervan geweten te hebben. Sportkoepel NOC*NSF en schaatsbond KNSB lieten een onafhankelijke commissie instellen die de affaire rond Gretha Smit ging onderzoeken.
Tijdens de presentatie van het rapport bleek er inderdaad sprake van te zijn dat Smit en haar toenmalige team geld hadden geboden aan Katarzyna Wójcicka. Door de uitkomst van het rapport kan het NOC*NSF of de KNSB sancties opleggen. Op 16 oktober 2010 gebeurde dit inderdaad: NOC*NSF en de KNSB wilden tot en met de Olympische Spelen van 2014 niet meer samenwerken met de oud-schaatsster. Ook kwam Smit een jaar lang niet in aanmerking voor een nieuwe schaatslicentie.
