	Opzienbarende excuses van Pyongyang zijn nog lang geen begin van toenadering: Korea's hebben geen geld voor vijandschap
	Van onze buitenlandredactie
AMSTERDAM
Zelfs de gedemilitariseerde zone tussen Noord- en Zuid-Korea, de zwaarst bewaakte grens ter wereld, is nog gemakkelijker te overbruggen dan de ideologische kloof die er gaapt tussen de socialistische hermieten in het noorden en de robot-kapitalisten in het zuidelijke deel van het schiereiland.
De noorderlingen storten dagelijks via radio en luidsprekerinstallaties scheldkanonnades uit over 'de marionetten' van het Westen in Seoul. En Seoul heeft zijn geheime dienst juist vorige week gemachtigd iedere Zuid-Koreaan te arresteren en te verhoren die het waagt iets vriendelijks te zeggen over die verstokte communisten in het noorden.
Het is moeilijk iets te vinden dat beide zijden van het Koreaans schiereiland met elkaar gemeen hebben. Misschien is het wel alleen dat ze zich geen van tweeën een nieuwe oorlog kunnen veroorloven. De tragiek wil echter dat zelfs de prijs van de vrede voor allebei te hoog is.
In Noord-Korea is, na twee jaar van overstromingen en mislukte oogsten, de nood zo hoog gestegen dat de mensen zich in sommige streken in leven moeten zien te houden met gras, mos en boomschors. Volgens de cijfers die in Pyongyang worden verstrekt was de oogst het afgelopen jaar net genoeg om vijf- van de twintig miljoen Noord-Koreanen te voeden.
Voedselhulp is dan ook één van de twee koevoeten waarmee Zuid-Korea en zijn bondgenoot de Verenigde Staten de deur naar het noorden trachten open te wrikken. De andere is de levering van een lichtwaterreactor voor Noord-Korea's nucleaire programma. Dat gewrik levert zelden of nooit iets op. Des te opmerkelijker was het daarom dat Pyongyang op 29 december zijn 'diepe spijt' betuigde aan Zuid-Korea voor het duikbootincident van september, toen een onderzeeër met 24 Noord-Koreaanse commando's strandde op de kust van Zuid-Korea. Zuid-Korea heeft zijn voedselhulp na dat incident direct gestaakt.
Ter afsluiting van zijn uit twee volzinnen bestaande excuus verklaarde Noord-Korea zijn 'intentie om samen met andere landen te werken aan de vrede en de stabiliteit op het Koreaans schiereiland'. Dit wordt opgevat als een positieve reactie op het voorstel voor een vierpartijenoverleg over de Koreaanse kwestie, waaraan behalve Noord- en Zuid-Korea ook China en de Verenigde Staten zouden deelnemen.
Tot nu toe heeft Noord-Korea altijd geweigerd om rechtstreeks met de Zuid-Koreanen te praten en de zoetsappige toevoeging aan zijn spijtbetuiging is nog lang geen belofte van constructief vredesoverleg.
Bovendien knaagt er nóg een twijfel: heeft Pyongyang wel geld genoeg om zijn diplomaten naar de onderhandelingstafel te sturen? Overgelopen Noord-Koreaanse diplomaten hebben wel eens hemelschreiende verhalen verteld over hoe ze hun kostje bij elkaar moesten scharrelen. In diplomatieke kringen gaat het praatje dat het overleg zal moeten worden gehouden in een land waar Noord-Korea een grote ambassade heeft, zodat zijn onderhandelaars in elk geval gratis onderdak krijgen.
Maar ook de economische 'tijger' Zuid-Korea staat er niet al te florissant voor. De export, de motor van de economische groei, sputtert en puft. Tot overmaat van ramp heeft de regering vorige week een nationale staking over zich afgeroepen door in het geniep een nieuwe arbeidswet door het parlement te jagen.
Zulke stakingen konden de afgelopen tien jaar in Zuid-Korea rekenen op massale deelname van de arbeiders en warme steun onder de bevolking. De arbeiders, die sinds de oorlog dag en nacht hadden moeten sappelen voor steeds maar meer economische groei, bleven verstoken van de meest fundamentele democratische en sociale rechten. Dat veranderde pas halverwege de jaren tachtig, toen de greep van het autoritaire bewind wat verslapte. Stakingen voor loonsverhoging werden ineens een jaarlijkse traditie. Bovendien liepen de vakbonden, samen met de studenten, voorop in de strijd voor democratie. Hun acties eindigden doorgaans in gewelddadige botsingen met de politie. Maar ze hadden wel tot gevolg dat de lonen in Zuid-Korea nog sneller stegen dan die in andere 'tijger'-landen als Taiwan en Singapore.
Tegelijkertijd belette de traditie van een-baan-voor-het-leven de ondernemers om hun steeds duurder wordende personeelsbestand in te krimpen. Sommigen gingen op de fles, anderen verplaatsten hun fabrieken naar landen met goedkopere arbeidskrachten. President Kim Young-sam en zijn regering besloten dat een herziening van de arbeidswet dringend geboden was om het vastlopende schip van de economie weer vlot te trekken.
Kim kwam met een wetsvoorstel dat het makkelijker maakt om personeel te ontslaan en stakers te vervangen, en dat de erkenning van nieuwe vakverbonden drie jaar opschort. De oppositie wees dat af en bood, in het zicht van een onvermijdelijke nederlaag, zelfs fysiek verzet door afgevaardigden de toegang tot het parlement te beletten. Kim nam zijn toevlucht tot een list: hij riep de volksvertegenwoordigers 's ochtends om zes uur bijeen om over de wet te stemmen, maar verzuimde de oppositiepartijen te verwittigen.
De stakers en hun sympathisanten voelen zich verraden door deze ondemocratische ingreep van de president, die in de jaren tachtig juist voorop liep in de strijd voor democratie. Kim wordt nu vergeleken met een Koreaanse vrouw die jarenlang lijdt onder de bazigheid van haar schoonmoeder, maar die haar eigen schoondochter ten slotte even slecht behandelt. De stakingsoproep van de vakbeweging heeft massaal gehoor gevonden. Het is alleen nog de vraag of de acties de vrije dagen rond de jaarwisseling zullen overleven.
Zuid-Korea, dat vorige maand als eerste 'tijger' is toegetreden tot de Organisatie voor Economische Samenwerking en Ontwikkeling, wordt voorlopig vooral in beslag genomen door de zorg voor zijn economie. De zuiderlingen zijn als de dood dat ze nog worden overstroomd door uitgehongerde noorderlingen, op zoek naar een kommetje rijst.
En Zuid-Korea is volgens kenners al helemaal niet in staat de lasten van een hereniging met de verpauperde broeders in het noorden op zijn schouders te nemen. Ondanks alle duwen en trekken door de diplomaten van de Amerikaanse president en alle aansporingen vanuit China en Japan komt de vrede op het Koreaans schiereiland nog niet echt in zicht.

