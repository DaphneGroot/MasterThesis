 MOGELIJK BOD OP AIR DOOR J&J OP KOMST. 
 ROTTERDAM, 19 dec (Reuter) - Autoconcern en vastgoedgroep AIR Holdings NV heeft meegedeeld dat er mogelijk een bod op haar aandelen zal worden gedaan door grootaandeelhouder J&J Investments BV. 
 Volgens AIR heeft J&J Investments via haar advocaat in de vanochtend gehouden buitengewone vergadering van aandeelhouders laten weten dat een bod op de overige uitstaande aandelen "in beraad" is. 
 J&J was in het bezit van 53 procent van de aandelen AIR, waar het de directie wilde vervangen en het roer om wilde gooien. Dat werd echter geblokkeerd door AIR dat begin deze maand preferente aandelen uitgaf aan de Stichting Continuiteit AIR waardoor het belang van J&J met een derde verwaterde. 
 Een poging van J&J om de uitgifte van prefs via de rechter terug te draaien mislukte gisteren. 
 In de vanochtend gehouden buitengewone vergadering van AIR-aandeelhouders is een statutenwijziging goedgekeurd, waardoor de op 2 december uitgegeven preferente aandelen na effectuering van de statutenwijziging separaat kunnen worden ingetrokken. 
 De heer V.Q.G. Pouw is in deze vergadering benoemd tot statutair-directeur van AIR Holdings NV. 
 Op de beurs is de handel in de aandelen AIR vanochtend enige tijd onderbroken geweest in afwachting van het door het bedrijf te publiceren bericht. 
 Bij onderbreking van de handel noteerden de aandelen een koers van 41,00 gulden maar toen na het bericht over een mogelijk bod de handel werd hervat liep de koers snel op. 
 Na de hervatting kwam een eerste gedane koers tot stand op 42,50 gulden waarna de notering verder opliep tot 43,50 gulden, 1,70 gulden boven het slot van woensdag. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
