Thucydides (politicus).
Thucydides (Grieks: Θουκυδίδης) was een Atheens staatsman uit het midden van de 5e eeuw v.Chr. Hij was de voornaamste tegenspeler van Pericles. Deze persoon mag niet verward worden met de gelijknamige historicus Thucydides.
Thucydides, zoon van Melesias, stamde uit een rijke Atheense familie. Hij was gehuwd met een dochter van Kimon II, en net als zijn schoonvader een fervent tegenstander van Pericles. Na Kimons dood organiseerde Thucydides de oligarchische oppositie en versterkte daardoor haar invloed in de ekklesia, de Atheense volksvergadering. Hij verzette zich onder meer tegen de prestigieuze maar geldverslindende bouwprojecten van Pericles, en trachtte deze door ostracisme uit de stad te verbannen. In 444 v.Chr. wist hij wel de ostracisering van Pericles’ adviseur Damon te bereiken, maar slaagde Pericles er in hem in 443 v.Chr. met gelijke munt terug te betalen. Thucydides moest voor tien jaar de stad verlaten.
