Amok.
Amok betekent volgens de Van Dale: "plotseling onbesuisd optreden, opschudding verwekken".
Oorsprong.
Het woord amok (Indonesisch/Maleisisch: "amuk") is de Maleise naam van de moorddadige aanvallen waar Maleisiërs soms onder lijden. Het maleise "mengamuk" betekent amok maken. De term amok wordt in het algemeen ook gebruikt voor anderen die zonder provocatie een groep mensen aanvallen met het doel dezen te doden.
Een Maleisiër die amok maakt, rent de straat op met een kris of een ander wapen en begint daarmee iedereen te raken tot hij zelf gedood wordt.
Het amok maken in Maleisië is eind 17e eeuw beschreven door Reynier Adriaensen. Volgens Reynier werden amokmakers opgehangen. Andere auteurs uit die tijd leggen een verband tussen amok maken en het gebruik van opium.
Volgens André Tuinier in een artikel in "De Groene Amsterdammer" is de amokmaker van oudsher een soort held. Op de eilanden waar amokmaken voorkwam, de Filipijnen, Maleisië en de Indische archipel lijkt amok endemisch en een vaste plaats in de cultuur te hebben.
Amok komt echter over de hele wereld voor. Mensen die plotseling in het wilde weg om zich heen gaan schieten op een school bijvoorbeeld. Volgens André Tuinier eindigen alle amokmakers, als ze hun daad overleven, in een psychiatrische inrichting. Vaak is er echter geen aanwijsbare psychische aandoening te vinden als oorzaak voor hun moorddadig handelen.
Etymologie.
Het Maleise woord "amok" of beter "amuk" is mogelijk een leenwoord uit het Javaans "amuk". "Amuk" gaat terug tot het Oud-Javaans "amūk", een afleiding van het grondwoord "wūk". "Wūk" betekent slecht en is verwant aan het Maleis "buruk". Het woord "amūk" betekent dus "iets slecht doen".
Inflatie van de betekenis.
In het hedendaags taalgebruik wordt amok maken voor veel zwakkere, maar wel opstandige, handelingen gebruikt dan in de oorspronkelijke betekenis. Amok betekent dan "opeens onbesuisd optreden", "wild worden".
