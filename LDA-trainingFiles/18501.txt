Larve.
Een larve is de eerste levensfase van een dier dat in die fase volledig afwijkt van een volwassen exemplaar. Larven komen voor bij alle amfibieën, veel vissoorten en zeer veel ongewervelde diergroepen. Ongewervelde dieren waarvan de meeste soorten een larvaal stadium bezitten zijn de insecten, aquatische kreeftachtigen, rankpootkreeften, mariene (en sommige zoetwater-) weekdieren, de stekelhuidigen, zuigwormen, borstelwormen enzovoort.
Larven van vissen en amfibieën kennen geen indirecte metamorfose, maar veranderen geleidelijk. Bijna alle amfibieënlarven verliezen uitwendige kieuwen en een deel van de staart (bij kikkers volledig) en krijgen een andere tekening. Ook worden de longen ontwikkeld.
Bij "holometabole" insecten verandert de larve in een imago nadat verpopping heeft plaatsgevonden. In de pop veranderen de in- en uitwendige kenmerken drastisch. Bij deze "volledige gedaanteverwisseling" lijken de larven niet op de imago van deze insecten. Het bijzondere van deze ontwikkeling is dat er vaak totaal andere organen ontstaan tijdens de verpopping. Dit is in tegenstelling tot de "hemimetabole" insecten (met "onvolledige gedaanteverwisseling") die een of meer nimfstadia kennen.
