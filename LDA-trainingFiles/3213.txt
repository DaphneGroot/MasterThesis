	'Niets had stuk gehoeven' De genadeloze imperfectie in de romantische wereld van Rogi Wieg
	DE BEKENTENIS stuit op ongeloof. Het zal wel een grapje zijn, of een romantisch verzinsel. 'Nee echt', zegt Rogi Wieg. 'Geloof me. Ik heb een paar jaar geleden, toen ik in Rotterdam woonde, een bank willen kraken. Het plan lag al helemaal klaar. Ik werkte samen met een bankovervaller, een beroeps.'
Tja. Rogi Wieg. 34. Dichter van vijf romantisch getoonzette bundels, schrijver van twee novellen en nu een roman, De overval. Kind van Hongaars-joodse vluchtelingen, gewezen student scheikunde en filosofie, begenadigd pianist, liefhebber van de zuivere wiskunde. En nu bankrover. Hij had ook kunnen vertellen dat hij degenslikker was geworden. 'Nou ja', zegt hij met een lachje, 'het ging natuurlijk niet door. Om allerlei redenen. Maar ik was het van plan.'
In De overval gaat het plan wel door. Een 40-jarige man, schrijver van een stapel slecht verkopende boeken, heeft een belastingschuld van 25 duizend gulden. Hij chanteert zijn uitgever: als die hem dat geld niet geeft, gaat hij naar een ander. Je doet maar, zegt de uitgever, een 'tuinkabouter' met een beroemde naam. De schrijver protesteert: 'Ik heb heel wat mensen het leven zuur gemaakt om mijn boeken te kunnen schrijven.' Het kan de uitgever niets schelen hoe zijn auteur aan z'n thema's komt. 'Al moet je er een bank voor beroven.'
Dat lijkt de schrijver niet eens zo'n slecht idee. Zijn uitgever heeft geen kaas gegeten van publiciteit. Beter is het een voorbeeld te nemen aan Jezus, die 'de noodzaak van public relations begreep' en zich daarom liet verraden. De schrijver besluit op de verschijningsdatum van zijn nieuwe boek een bank te overvallen. Hij zou worden gepakt en alle kranten halen als 'de krankzinnige auteur die uit wanhoop een bank heeft beroofd', wat zijn effect op de verkoop niet zou missen. En zijn vriendin zou eindelijk met hem willen samenwonen en hem vele kinderen baren.
Dit plan gaat niet door. De vader van zijn vriendin, die ooit de PTT beroofde, raadt het hem af. Maar een tijdje later, en n vriendin verder, is er weer een mogelijkheid. Net als Rogi Wieg vorig jaar, zit de schrijver op verzoek van de VPRO-radio een week opgesloten in de Rotterdamse Euromast, met Internet als enige poort naar de wereld. Tegen de afspraak in verlaat hij zijn kerker. Hij kidnapt zijn eigen vriendin, geeft haar de geroofde zak geld mee en vlucht naar Hongarije. En dan loopt het allemaal toch nog heel slecht af. 'Ik verzin niets', verzekert Wieg. 'Ok, ook toen heb ik geen bank beroofd. Maar die plot is in dat boek terechtgekomen omdat ik iets bruikbaars meemaakte. Anders was ik er niet opgekomen.'
Ook de uitgever met de beroemde naam en zijn 'twee goede feen' bestaat natuurlijk, en het voorschot werd echt geweigerd. 'Maar van een afrekening met Wouter van Oorschot is geen sprake. En om het geld ging het ook niet, zegt Wieg. 'Als Jeroen Brouwers beweert dat ik een geldwolf ben omdat ik aan mijn uitgever een voorschot vraag, dan heeft hij het mis. Ik moet in perioden dat ik schrijf, kunnen doorleven, meer niet. Ik maak in mijn boek duidelijk dat ik veel van Wouter, en van zijn mederedacteur Gemma Nefkens, heb gehouden. Ze waren mijn beste vrienden. Zij waren betrokken bij al mijn liefdesperikelen, al mijn moeilijkheden. Wat mij pijn deed was dat Wouter niet, als een goede vriend, heeft gezegd: ga en wees gelukkig. Dat kan kennelijk niet, zoals je na een huwelijk ook niet als vrienden uiteen kunt gaan.'
Rogi Wieg zit niet, als zijn hoofdpersoon, berooid bij een oma in Hongarije, die hem lekker maakt met een natuurlijk niet bestaande erfenis. Hij is overgestapt naar De Arbeiderspers. 'Niet omdat het publiciteitsapparaat er groter is dan bij Van Oorschot, maar omdat ik Ronald Dietz een aardige man vind. Ik moet vertrouwen hebben in een uitgever, menselijk en zakelijk. Geert van Oorschot, Wouters vader, was een echte zakenman. Wouter heeft veel verstand van literatuur. Zijn credo is: ''Ik geef kwaliteit uit. En kwaliteit verkoopt zichzelf.'' Maar dat is gewoon niet waar. Ik weet dat ik met mijn boeken, vijf-, zesduizend mensen kan bereiken, in plaats van vijftienhonderd. Dat lukt niet als je, zoals Van Oorschot, geen recht van retour geeft. Dan bestelt de boekhandel er n. Je plek in de boekhandel is belangrijk. Als je veertig boeken goed zichtbaar neerzet, dan denken de mensen: h, dat moet wat zijn.'
De Arbeiderspers doet wl een gooi naar een grote verspreiding van Wiegs gedachtengoed. Op een buikbandje om het boek staat de doorgaans zachtaardig uitziende auteur in macho-pose afgebeeld, geflankeerd door twee vrienden, Joost Zwagerman en Leon de Winter. In het onderschrift wordt de held, American style, door het duo bejubeld. 'Een gevaarlijke vorm', geeft Wieg toe. 'Ik loop het risico me er volstrekt belachelijk mee te maken. Maar zelfs als het niet werkt, of tegen me werkt, ben ik blij dat Ronald Dietz iets nieuws in Nederland gelanceerd heeft.'
Waarom toch die bekommernis om roem en verkoopcijfers? Voelt Wieg, die meteen al bij zijn debuut (de dichtbundel Toverdraad van dagverdrijf) op zijn 24ste werd bekroond met de Van der Hoogtprijs, zich dan zo miskend? 'Nee, nee! Dat is het niet. Ik vind mezelf absoluut geen fantastisch auteur en ik wil helemaal niet beroemd worden. Het gaat mij alleen om mijn logisch gelijk: ik wil bewijzen dat het k n. Als er potentie is, dan moet je die gebruiken. Er is nu net een Rainbow-pocket van mijn novellen De moederminnaar en Beminde onrust verschenen. Daar ben ik dolblij mee. Niet vanwege de hoge oplage, zeven-, achtduizend, maar omdat ze bij uitgeverij Muntinga geloven in de verspreidbaarheid van mijn werk. Dat feit wilde ik aantonen.'
Logica, aantonen. Een voortdurende, bijna dwangmatige reflectie op wat er gebeurt. Dat is wat Wieg in al zijn proza doet, hoe wild en spannend de 'plot' in zijn nieuwste boek ook is. Uiteindelijk gaat het niet om die grootse gebeurtenissen. De plot valt in brokken uiteen, de hoofdpersoon zit verloren tussen de resten van zijn verzinsel. Wieg is geen verhalenverteller. 'Een metaschrijver', zegt hij zelf, maar daarbij moeten we niet denken aan oeverloos gemijmer over de bedoeling van literatuur en de raadsels van de taal. 'Ik ben altijd bezig met de vraag: waar komt het vandaan? Ik kan de computer niet gebruiken, zonder te bedenken: hoe is dat ding gemaakt, via welke stadia is het ontstaan? Ik kan geen zin opschrijven zonder me af te vragen hoe ik erop kom. Ik ben een uitzoeker, geen schrijver.'
IN ELK GEVAL, weet hij nu, put hij zijn grootste lol uit de exacte vakken. 'In de wiskunde bestaan geen liefde en wanhoop', schrijft hij in De overval. Een ideale, overzichtelijke wereld, waarin niemand vuile handen maakt. Hij eindigt zijn hoofdstukken, bij wijze van dagsluiting, met een kleine wiskundige overpeinzing. Dat stelt gerust. Krommen kun je uitdrukken door middel van cordinaten. Het aantal breuken is even groot als het aantal gehele getallen. Maar: 'De randen van een grasveld kunnen nooit recht lopen, hoe mooi je het gras ook bijknipt.' De wereld waarin we liefhebben, schrijven en banken beroven is onvolmaakt. Hij zou opnieuw uitgevonden moeten worden.
'Dat laaste tijd houd ik me bezig met Newton. Ik probeer, door net te doen of ik van niets weet, de integraal- en differentiaalrekening opnieuw te ontdekken. En dat lukt! Ik heb natuurlijk voorkennis en ik ben geen Newton. Maar op een bepaald moment miste ik een factor 2, en daar ben ik achteraan gegaan. Boeken uit de bibliotheek gehaald, via Internet gezocht. Enorm veel plezier. Meer dan wanneer ik boeken lees. Eerlijk gezegd lees ik niet veel literatuur. De nieuwe roman van die en die, dat interesseert mij niets. Wel lees ik veel pozie. Ik bespreek pozie voor Het Parool. Af en toe n mooi gedicht ontdekken, of n dichtregel - dat is prachtig. Maar liever lees ik over quantummechanica.'
Wieg gebruikt de quantumtheorie graag als metafoor. 'De wijze waarop de dingen zich voordoen, hangt af van de manier waarop je ze benadert. Het poken in de dingen veroorzaakt de verandering. Zo gaat het ook in de liefde. Als je honderd keer aan je vriendin vraagt: ''Hou je echt van me?'', dan is het antwoord de honderdste keer geheid: ''nee.'' En dan ben je weer ongelukkig.'
'Ongeluk', zegt Wieg, 'is een uitstekende voedingsbodem voor literatuur.' Ook daarover gaat De overval. 'Het is tegenstrijdig: je zoekt rust in de liefde omdat je anders doldraait. Maar zodra je die rust hebt, word je pas echt onrustig, want zij houdt je af van het scheppen. Je hebt nu eenmaal conflict nodig als onderwerp voor reflectie. Dat is altijd zo. Ook in alle wetenschappelijke vraagstukken: op iedere goede vraag is het antwoord een onoverbrugbare tegenstelling. Als je op een dialectische manier over het leven nadenkt, kom je daar ook op uit: de echte synthese is niet een tussenweg, maar these en antithese tegelijk.'
Een hyperromantisch trekje: zoeken naar de onmogelijke, ideale liefde, en die daarmee stukmaken. Wieg echter vindt die eigenschap verre van romantisch. 'Onverdraagzaam, dat is het. Ik ben fundamenteel een boos mens. Elke keer als ik word geconfronteerd met iets dat niet perfect is, word ik woedend, sta ik te schuimbekken. Ik heb het ook met films, en boeken: ik zie altijd dat het net iets anders had gemoeten. Elke keer als ik bij een vriendin een kleinigheid ontdekte waarover ik me niet kon heenzetten, dan moest ik weg. Terwijl het best bij te leggen was. Terwijl ik zo imperfect ben als maar kan. Niets wat ik heb stukgemaakt, had stuk gehoeven.'
Alleen leven gaat niet, zegt Wieg. 'Dan word ik gek. Ik verstar in m'n eentje, word een koudbloedig dier, een rots. De tijd die zich dagelijks voor me uitstrekt, is dan eindeloos, je leeft tien keer zo lang. Ik heb altijd de intimiteit van een vrouw nodig gehad om te klok te laten tikken. Ik moet me dus binden. Maar ook dat kost weer tijd. Je moet op jacht. Grote beloften doen: meteen zeggen dat je wilt trouwen, kinderen krijgen. Zo lul je je naar binnen. Mijn hele leven bestaat uit het bedenken van nieuwe projecten, uitrekenen hoeveel tijd en geld het kost om ze te verwezenlijken en als alles eenmaal loopt, breek ik de boel weer af. Nu is het anders, denk ik. Voor het eerst. Ik woon nu met een Hongaarse vrouw, die twee kinderen heeft. Kinderen laat je niet zomaar in de steek.'
De hoofdpersoon in De overval heeft een obsessief verlangen om kinderen te verwekken. Dat heeft alles te maken met zijn joodse achtergrond, zijn uitgedunde familie. Hij wil een niet-joodse toekomstige moeder strikken. Opdat hij de geschiedenis ingaat als 'de jood die zijn eigen jodendom ophief'. Hij wil 'de oervader zijn van een nieuw ras, een mengeling van sterke joden en niet-joden. Fysiek en geestelijk krachtige mensen, intelligent, hartstochtelijk en talentvol op exacte en niet-exacte gebieden'.
Wat is dat nu weer voor griezelige bermensch-theorie? 'Dat vind ik helemaal niet eng. Jij hebt toch ook niets tegen een verwekker die intelligent, aardig en talentvol is, en een goed gebit heeft? Nou dan. Ik kan me heel goed voorstellen dat perfectionisten zulke ideen voorstaan. Maar je moet uitkijken, want je zit al gauw op een fout spoor, zoals de geschiedenis heeft bewezen. Toch kun je denken: als we een mooiere mensensoort kunnen maken, op een natuurlijke manier, waarom niet? In de praktijk kies je de leukste die op dat moment voorhanden is. Maar dat huwelijk kan op een scheiding uitlopen, en die genencocktail kan tegenvallen. Ik vraag me af of er objectieve maatstaven zijn voor geweten, intelligentie, schoonheid. Je kunt toch zeggen tegen een man, komaan, we gaan eventjes naar het lab om te kijken of het goed zit? Als je het aan de mensen zelf overlaat, dan kiezen ze feilloos de verkeerde. Wij zijn zo gecultiveerd dat survival geen rol meer speelt bij partnerkeus. Iedereen overleeft.
In De overval bedenkt de hoofdpersoon nieuwe Tien Geboden. En ervan dicteert iets verschrikkelijks: 'Gij zult een concentratiekamp niet overleven als al uw kinderen in dat kamp zijn omgekomen.' Het gebod verwijst naar een vrouw in de roman die dat wel deed. Wieg: 'Ik had vroeger een heel oude vriendin, van bijna negentig. Boven haar bed hingen foto's van haar drie dochters, die in Auschwitz waren vermoord. Toen dacht ik: mens, wat zit jij hier nu negentig te worden, terwijl je kinderen dood zijn. Dan kun je toch niet doorleven? Dan wandel je toch van de brug af? Je bent gewoon een slecht mens.'
HET THEMA 'joods zijn', hij kan er niet omheen. 'Als je er niet over schrijft, doe je toch iets: je verzwijgt het.' De vriendin van de bankberovende hoofdpersoon pleegt verraad en slaat munt uit zijn onbezonnen daad. Die vriendin was niet-joods, haar opa was fout in de oorlog. Wieg schrijft: 'Er is weer eens een jood door een niet-jood genaaid.' 'Ja. Maar ik laat er meteen op volgen: de jood heeft het verdiend. Ook dat is een griezelig spoor: bedoel ik dan dat de joden een bepaald lot verdiend hebben? Die tegenstrijdigheden spelen door mijn hele werk. Dan krijg je al gauw dat de mensen zeggen: die Wieg is een gevaarlijke gek. Dat moet dan maar. Er is niet n geldige interpretatie.'
Afkomst, opvoeding, een zwaarbeladen familieverleden - dat alles ontslaat een menivan zijn verantwoordelijkheid, vindt hij. 'Ik ben verantwoordelijk voor al mijn ongeluk en niet ouders of mijn genen. Ik ben oud genoeg om niet alles terug te voeren op mijn dominante moeder. Toch zie ik wat mijn opvoeding en het verleden hebben aangericht. Ik ken al die mechanismen en ik geloof nergens in. Ik zou graag zien dat mensen in de praktijk meer verantwoordelijkheid nemen voor hun daden. In de psychiatrie wordt te snel de schuld bij een ander neergelegd. Met De moederminnaar heb ik een geinfecteerd Oidipous-drama willen schrijven, waarin de hoofdpersoon de schuld voor het incestdrama zelf op zich neemt. Maar helaas heeft bijna niemand dat begrepen'.
Ook al slaat het publiciteitsoffensief van zijn nieuwe uitgever in als een bom, Wieg heeft weinig plannen op literair gebied. 'Ik werk nu aan een deel voor de Prive-domeinreeks van de Arbeiderspers. Ik heb een dichtbundel klaar, en ik heb een afgesproken een grote roman te schrijven. Daarna kap ik ermee. Ik heb ook intensief piano gespeeld en na vijftien jaar ging de klep dicht. De noodzaak om te schrijven wordt minder; er zijn zoveel andere dingen die me interesseren. Ben ik wel een schrijver? Ik weet het niet. Hetzelfde geldt voor het dichten. Daar had ik vroeger enorm veel plezier in. Nu heb ik dan niet meer. Ik speel weer veel piano, ik maak liedjes en ik zing. Maar wat ben ik? Wat moet ik op een formulier invullen? Je moet toch ergens je geld mee verdienen? Ik vind dat niet leuk, hoor.'
Een ding weet hij zeker: 'Ik ben niet de ideale schoonzoon. Ik schrik mensen af. Vroeger gedroeg ik me echt demonisch. Nu heb ik mezelf beter in de hand. Ik weet ook dat de echte narigheid van buitenaf komt. Maar ik ben zelden geintrigeerd door mezelf. Eigenlijk kan ik me heel goed voorstellen dat mensen denken: nee, ik koop geen boek van die man.'
Nog een waarschuwing: 'Wat ik je ook allemaal vertel - je moet oppassen. Ik ben onbetrouwbaar, hoor', zegt hij. En met een trouwhartige blik laat hij erop volgen: 'Terwijl het allemaal waar is.'
Rogi Wieg: De overval. De Arbeiderspers; 143 pagina's; 29,90. ISBN 90 295 5754 0.

Foto
	Rogi Wieg FOTO DANIEL KONING - DE VOLKSKRANT

