Nationaal Park Lauwersmeer.
Het Nationaal Park Lauwersmeer is op 12 november 2003 tot Nationaal Park verklaard. Het is ongeveer 60 km² groot.
Na de afsluiting van het Lauwersmeer in 1969 zijn de hooggelegen zeebodems (het wad) droog komen te staan. In de eerste jaren zijn grote delen hiervan vrijwel aan hun lot overgelaten, zodat veel natuur ontstond, met name ten oosten van de weg van Zoutkamp naar Lauwersoog.
Het gebied heeft een open karakter, al bevindt zich in het noorden, ten zuidoosten van Lauwersoog, het "Ballastplaatbos" en in het zuiden, bij Dokkumer Nieuwe Zijlen het "Zomerhuisbos".
Grote delen van de "Ballastplaat", de "Rug", de "Sennerplaat", de "Blikplaat", de "Ezumakeeg" en de "Hoek van Bant" en het eiland de "Schoenerbult" zijn vanwege de natuur niet toegankelijk.
Het meer is voor het grootste deel bevaarbaar, maar de wateren met de naam "Achter de Zwarten", het "Hoornse gat", de "Vlinderbalg", het "Jaap Deensgat", de "Babbelaar", het "Simonsgat" en het "Blikplaatgat" zijn verboden gebied.
Het is een verblijfplaats voor (trek)vogels zoals de slechtvalk, de rosse grutto, lepelaar. In de winter verblijven er veel ganzen. Er is een vogelkijkhut in Ezumakeeg.
Land van juffrouw Ali.
Een bijzondere plek is het "Land van juffrouw Ali" met zijn vele orchideeën. Dit gebied bevindt zich ten zuiden van het het dorp Lauwersoog en is vernoemd naar een medewerkster van Rijkswaterstaat, die in de jaren 80 onderzoek deed naar de planten en dieren in dit gebied.
Dark Sky Park.
In 2016 heeft de International Dark Sky Association het park uitgeroepen tot het tweede Dark Sky Park van Nederland. Dark Sky Parken zijn gebieden in de wereld waar de nachtelijke duisternis optimaal tot haar recht komt. Mensen zijn er ’s nachts ook welkom om van die duisternis te genieten. Het eerste Dark Sky Park in Nederland was Boschplaat.
