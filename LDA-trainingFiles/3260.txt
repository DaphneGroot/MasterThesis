	Nederlanders schelden het schokkendst
	ZAL ER OOIT iets als Esperanto ontstaan? Het zit er niet in. Zelfs Nederlanders zijn hartstochtelijk verknocht aan hun eigen taal.
De Engelse journalist Stephen Burgen illustreert de onuitroeibare verscheidenheid aan talen en culturen door de manier te vergelijken waarop Europese volkeren schelden en vloeken. Het is misschien niet fair om een gemeenschappelijke taal af te wijzen met een beroep op zo'n klein, extreem deel van de nationale taal, maar het levert wel een amusant en prikkelend boek op.
Voor Your Mother's Tongue - A Book of European Invective legde Burgen zijn oor te luisteren bij twintig Europese talen (21, beweert Burgen, die Nederlands en Vlaams als twee talen telt). Dat zijn er heel wat meer dan de elf officile eurotalen, want Burgen vergat ook de kleintjes niet, zoals Corsicaans, Baskisch, Welsh en de zigeunertaal Romani. Een tien voor vlijt dus, al roept de spelling van de Nederlandse voorbeelden (kankerleir, vulle klootzak, kuttelicker) wel vragen op over Burgens nauwkeurigheid.
Voor hij aan zijn geografische rondreis begint, duikt Burgen diep in de geschiedenis. Hij gaat terug naar de tijd waarin ketters werden vervolgd en godsdienstoorlogen werden gevoerd, God meer was dan een Boekenweekthema en fatwa's een alledaags onderdeel waren van het kerkelijk recht. Toen een vloek nog een vloek was: een magisch machtswoord dat tegenstanders dodelijk moest treffen.
Maar sindsdien is vervloeken uit de mode geraakt. Verwensingen van het genre 'God zal je krijgen' zijn nagenoeg verdwenen, samen met het vertrouwen in de bovennatuurlijke instantie die daarbij behulpzaam zou kunnen zijn. Nu iemand die vloekt en scheldt er alleen voorstaat, zijn de krachttermen directer geworden. De favoriete thema's zijn afkomst ('je moeder is een hoer'), seks en excrementen. 'Fuck' is in opkomst, godverdomme en zijn varianten zijn, in ieder geval in Noord-Europa, op hun retour; een ontwikkeling die de Bond tegen het Vloeken deugd zal doen. Ook de mensen die vloeken en schelden, zijn veranderd. Sinds de jaren zestig bezigen brede lagen van de bevolking woorden die daarvoor beperkt bleven tot de klasse van ketellappers en bootwerkers. Taal, zegt Burgen, is in heel Europa de laatste decennia informeler, en daarmee obscener en godslasterlijker geworden.
Dat is een observatie die in ieder geval voor Nederland opgaat. Woorden die Van Dale als 'vulg.' labelt, veroorzaakten dertig of veertig jaar geleden relletjes die nu ondenkbaar zijn. Zo gelastte de AVRO in 1964 nog een televisie-uitzending af, omdat Remco Campert daarin een gedicht over de bevrijding had voorgedragen met de regels: 'Alles zoop en naaide,/ heel Europa was n groot matras.' Medewerkers van Margriet ontvingen in 1958 zelfs nog een memo dat krachttermen verbood als drommels, warempel en jemineejoosje.
Nederlanders zijn nog steeds geen indrukwekkende vloekers, vindt Burgen, en Duitsers, Denen, Belgen en Zweden evenmin. De scheidslijn valt voor een deel samen met godsdienst: met uitzondering van Engeland vloeken en schelden de protestantse (en seculiere) landen van Noord-Europa minder en met minder fantasie dan het katholieke (en gelovige) zuiden. De Noord-Europese Ieren vloeken als de besten, maar die zijn dan ook katholiek.
Zuid-Europeanen (Portugezen uitgezonderd) excelleren met name in kleurrijke vormen van godslastering, zoals de bizarre Catalaanse vloek: 'Em cago en les cinc llagues de Crist' ('Ik schijt op de vijf wonden van Christus'). Een nog barokkere Spaanse: 'Ik schijt op de 24 ballen van Christus' apostelen' Minder heftig, maar hoogst surreel, is de Spaanse uitdrukking voor 'Nergenshuizen': 'Donde a Cristo se le cay¢ el mechero' ('waar Jezus zijn aansteker is verloren').
Toch zullen de groteske beelden die deze Iberische uitdrukkingen bij ons oproepen, voor een deel berusten op gezichtsbedrog. Voor een lezer van Your Mother's Tongue roepen vloeken en scheldwoorden in een vreemde taal onthutsend concrete voorstellingen op. Maar zodra deze vreemde taal je moedertaal is, zie je die voorstellingen niet meer. Gewenning maakt blind: daardoor is de letterlijke betekenis en dus de schokwerking van vloeken en scheldwoorden voortdurend aan slijtage onderhevig.
Dat kan heel snel gaan. Als uitroep zijn 'fuck' en 'kut' in het Nederlands amper twintig jaar oud, maar ze worden door jongeren zo veelvuldig gebruikt dat - zoals Jan Kuitenbrouwer opmerkte - fuck 'ontneukt' is en kut 'ontvaginaat'.
De geharde Burgen vond, verrassend genoeg, alleen Nederlandse scheldwoorden echt schokkend; Nederlanders zijn de enige Europeanen die met hun teringlijer en kankerhoer het taboe op ziekte en dood doorbreken.
Your Mother's Tongue stimuleert niet alleen volkenkundige vergelijkingen, maar is ook een praktische aanvulling op de taalgidsjes voor op vakantie: met Burgens boek in de hand weet je wat je nooit moet zeggen tegen inwoners van andere EU-staten. Of juist wel, als je ruzie zoekt.
Zo is in Engeland 'cunt' het hardste scheldwoord dat je tegen een man kunt zeggen. De ergste belediging voor een Spanjaard is 'hijo de puta' (hoerenzoon), voor een Spaanse 'puta'. Maar in Noord-Europa is 'hoer' nauwelijks een scheldwoord van betekenis. Symbolische beledigingen als 'slet' of 'hoer' laten een Deense vrouw koud, maar een onflatteuze beschrijving van haar uiterlijk kan haar tot in het diepst van haar ziel kwetsen; dat ze dik of lelijk is, of 'eruitziet alsof ze haar haar heeft laten doen door de Kopenhaagse plantsoenendienst'.
Als een Italiaan een Zweed wil beledigen en hem in zijn beste Zweeds uitscheldt voor 'bedrogen echtgenoot', pakt de Zweed een woordenboek. Noemt de Zweed de Italiaan een bedrogen echtgenoot ('cornuto'), dan zal die eerder zijn mes grijpen.
Zulke cultuurkloven maken het aannemelijk dat er wel nooit n taal voor de hele Europese Unie zal ontstaan. Daar zal ook de adoptie van 'shit' en 'fuck' in het Nederlands, en zelfs de vermelding van 'moederneukend' door het Groene Boekje, niets aan veranderen.
Peter Burger
Stephen Burgen: Your Mother's Tongue - A Book of European Invective.
Gollancz, import Nilsson & Lamm;  59,65.
ISBN 0 575 06131 6.

Foto
	FOTO DANIEL KONING - DE VOLKSKRANT

