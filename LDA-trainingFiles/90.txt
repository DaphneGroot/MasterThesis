	Sociaal fonds daagt Ctsv voor de rechter
	Van onze verslaggeefster
AMSTERDAM
Het Sociaal Fonds Bouwnijverheid (SFB-groep) beschuldigt het College van toezicht sociale verzekeringen (Ctsv) van 'onbehoorlijk bestuur' en daagt de instelling om die reden voor de rechter. Hamvraag in het geschil is of de SFB-groep, een uitvoerder van sociale wetten, publieke en commerciële gelden en taken goed van elkaar scheidt.
De commerciële poot van de SFB-groep int zowel de premies voor de wettelijke sociale verzekeringen (WW en WAO) als de niet-wettelijke regelingen zoals pensioen, vut en aanvullende verzekeringen. Het Ctsv wil de SFB-groep echter dwingen om de premies voor de WW en WAO te laten innen door de publieke poot van het bedrijf.
Andere uitvoeringsorganisaties, zoals het GAK, hebben hun organisatie op aandrang van het Ctsv aangepast. De SFB-groep niet. J. Schouten van de SFB-groep onderstreepte gisteren in zijn nieuwjaarstoespraak dat de uitvoering van de sociale wetten pakweg dertig miljoen gulden duurder wordt als het Ctsv-voorschrift wordt opgevolgd. Ook de omvorming van de organisatie kost volgens hem nodeloos geld.
'Er is immers altijd een risico, hoe klein wellicht ook, dat de publieke premiegelden niet netjes worden overgeboekt naar het publieke deel van het bedrijf', legt beleidsmedewerker H. van der Haak van het Ctsv uit.
'Een ander risico is dat de commerciële poot te veel geld in rekening brengt bij de publieke poot voor het innen van de WW- en WAO-premies.'

