Dardanellen.
De Dardanellen (Turks: "Çanakkale Boğazı"; Grieks: Δαρδανέλλια) zijn een zeestraat in het noordwesten van Turkije. Ze werden voorheen ook wel de Hellespont of Straat der Dardanellen genoemd.
De zeestraat vormt een deel van de verbinding tussen de Zwarte Zee en de Middellandse Zee, en scheidt het Europese van het Aziatische deel van Turkije. In het noorden loopt het water van de Zee van Marmara in de Dardanellen; in het zuidoosten komen de Dardanellen uit in de Egeïsche Zee. De Dardanellen zijn ongeveer 65 kilometer lang. Aan de noordwestkant ervan ligt het schiereiland Gallipoli, dat tot Europa behoort.
Etymologie.
In de oudheid noemden de Grieken de zeestraat 'Hellēspontos', 'de zee van Helle', naar de Griekse mythologische figuur Helle, die erin zou zijn verdronken. De naam 'Dardanellen', of aanvankelijk 'Straat van Dardanellen', is van later datum, en is afkomstig van twee kastelen aan weerszijden van de zeestraat, die 'de Dardanellen' werden genoemd. Deze naam is op zijn beurt vermoedelijk weer afkomstig van Dardanos, een plaats in de oudheid aan de Hellespont.
