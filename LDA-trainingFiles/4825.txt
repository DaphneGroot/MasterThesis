	Festival van spierballen en sponsors
	Paradiso van slag, World drum festival. Paradiso, Amsterdam, 8 maart.
De vijfde aflevering van percussiefestival Paradiso van Slag stond in het teken van spierballen en sponsors. Een 25-mans sambagroep, vier meesterdrummers en een Australische powergigant zetten de toon van dit zestien uur durende drumspektakel.
Hoe verzengender de grooves en ingenieuzer de breaks van half naakte of in sportief trainingspak gestoken drummers, hoe klinkender de namen van de ondersteunende slagwerkfabrikanten waren. Want drummen als topsport trekt een groot publiek, getuige de vrijwel uitverkochte zaal.
Het festival beloofde de beste drummers van de wereld te presenteren, maar onder hen waren opvallend veel westerlingen. De Ghanese drummer Yusuf Nuweku was 's avonds een van de weinige uitzonderingen. Hij kreeg overtuigend weerwerk van drie collega's, allen gespecialiseerd in de ingenieuze ritmische meerstemmigheid waarop West-Afrikanen het patent hebben. Het vuurwerk op de gigantische atumpanidrums en de kwetterende dialogen op 'sprekende' knijptrommels gingen meer dan eens met een sisser uit. Twee begeleiders die met ijzeren bel en kalebasrammelaar het basisritme voor hun rekening moesten nemen, bleken niet tegen hun taak opgewassen.
Een drumsteldrummer heeft geen last van ontsporende medemuzikanten, hij neemt het heft in eigen hand. Jazz- en popdrummers brachten de West-Afrikaanse polyritmiek terug tot rechtlijniger ritmes en vulden die naar believen aan met eigen vondsten. In het geval van 'powerdrummer nummer n' Virgil Donati uit Australi, doorkneed in metal, fusion en rock, betekende dat betonnen begeleidingen, gelardeerd met razendsnelle salvo's.
Net als het Belgische talent Bruno Meeus een uur eerder, koos hij voor een geluidsband als ondergrond. Kamerbrede symfonische rock of Caribisch aandoende stukken sloeg hij spectaculair en genadeloos naar de achtergrond.
Toch is te hopen dat deze omgekeerde variant van de elektronische ritmebox geen trend wordt. Noodgedwongen volgt de drummer slaafs het ritme van een ingeblikte band, een onbegrijpelijke concessie van de muzikant die de drijvende kracht achter een orkest had kunnen zijn.
De prominente rol van een ritmesectie kwam bij de Nederlandse samba-groep Medicamento wel heel behoorlijk uit de verf. Deze 25-koppige band bestaat dan ook bijna helemaal uit percussionisten, zij gaven hun trommels en schrapers er flink van langs. Maar net als de op West- Afrikaanse en Afro-Cubaanse leest geschoeide festivaluitsmijter, het Bruno Genero Ensemble uit Itali, had de groep te lijden onder een matig zingende zangeres en obligate blaas-, keyboard- en gitaararrangementen.
En dat 's werelds beste Brazilaanse samba-, en Cubaanse bat - drummers Nederlanders en Italianen zouden zijn, is bovendien niet erg waarschijnlijk.
Het had er alle schijn van dat de toevoeging 'world' aan dit drumfestival vooral de wereldmerken in bekkens, drumstellen en elektronica betrof. De sponsorgelden voor Koreaanse kleppers of Oostenrijkse koebellen liggen ongetwijfeld niet voor het opscheppen, maar aan het publiek lijken verrassender ritmes wel degelijk besteed.
Van metaldrummer tot Afrikaanse slagwerker, iedereen werd met dezelfde gretige bijval beloond. De eventuele zesde aflevering van het World Drum Festival mag dan ook best wat exotischer worden, bij voorkeur met wat minder gutsend zweet.
Peter van Amstel

Foto
	Alex Acu¤a op World drumfestival. FOTO XANDER REMKES

