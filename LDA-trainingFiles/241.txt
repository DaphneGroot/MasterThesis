	Emancipatieraad wil werk en zorg dichter bij elkaar
	Van onze verslaggeefster

AMSTERDAM
De moeizame relatie tussen betaalde arbeid en zorg heeft tot gevolg dat vrouwen hun eerste zwangerschap uitstellen. Dit uitstel kan leiden tot problemen omdat de vruchtbaarheid afneemt naarmate de leeftijd vordert. Daardoor wordt steeds vaker een beroep gedaan op de gezondheidszorg. Meer voorzieningen moeten de combinatie van werk en zorg vergemakkelijken waardoor vrouwen de geboorte van het eerste kind eerder kunnen plannen.
Tot deze conclusie komt de Emancipatieraad in zijn rapport Het late ouderschap: over uitstel en afstel. De raad denkt aan mogelijkheden om in deeltijd of flexibel te werken, eventueel met een wettelijk recht op deeltijdwerk.
Ook wordt gepleit voor verschillende soorten betaald verlof. Nu kunnen ouders na de geboorte van een kind tijdelijk minder gaan werken, maar dat moet veelal op eigen kosten. Het betaalde werk wordt voor 70 procent door mannen en voor 30 procent door vrouwen gedaan. Bij het onbetaalde werk is dat omgekeerd.
Een derde voorziening bestaat uit belastingfaciliteiten en kinderbijslag. De mogelijkheid om kinderopvang als bijzondere aftrekpost in mindering te brengen, is gering.

