Kabinet-Van Agt I.
De bewindslieden lopen na de beëdiging de trappen van Paleis Soestdijk op.
Het kabinet-Van Agt I was het Nederlands kabinet van 19 december 1977 tot 11 september 1981. Het wordt ook wel het "kabinet-Van Agt-Wiegel" genoemd.
Verloop.
Het kabinet kwam met een omvangrijk programma van ombuigingen in de publieke sector, getiteld Bestek'81. De financiële tegenvallers haalden, mede door het uitbreken van de Tweede Oliecrisis, de bezuinigingen steeds weer in. CDA-minister van Financiën Frans Andriessen, die strengere bezuinigingen gewild had, trad af. Zijn opvolger was Fons van der Stee (ook een CDA'er).
Het streven van de premier om de vertoning van erotische films slechts toe te staan in bioscopen met minder dan vijftig stoelen, sloot niet meer aan bij de geest van de tijd. Dries van Agts ethisch reveil stierf een stille dood.
In deze periode vond de troonsafstand plaats van koningin Juliana. De inhuldiging van haar dochter Beatrix als koningin leidde in een rumoerig Amsterdam tot enorme rellen.
Kabinetsformatie.
De extreem lange duur van de formatie van 1977 was al een aanwijzing voor de grote politieke problemen van dat jaar. De verkiezingsuitslag leek de grote winnaars PvdA en CDA tot samenwerking te veroordelen. Maar de breuk op de valreep van het kabinet-Den Uyl had diepe wonden achtergelaten...
De formatie van het tweede kabinet-Den Uyl strandde ten slotte toen formateur Den Uyl zijn opdracht teruggaf omdat er geen overeenstemming bereikt kon worden over de ministerskandidaten, ondanks een tot stand gekomen regeerakkoord tussen PvdA, CDA en D'66.
De verkiezingsuitslag liet echter ook de mogelijkheid open van een CDA - VVD - kabinet, zij het met een minimale meerderheid (77 van de 150 zetels). Die optie werd nu onderzocht, na een etentje van Dries van Agt met voorheen oppositieleider Hans Wiegel in restaurant Le Bistroquet. Van dit samenzijn is een later legendarische persfoto gemaakt door een journalist van het weekblad Vrij Nederland.
De formatie-Van Agt had slechts één tegenslag: de weigering van Bob Goudzwaard om tot het kabinet toe te treden. De bereidheid van Wil Albeda om minister van Sociale Zaken te worden, maakte de weigering van Goudzwaard weer goed.
