	Politieke partij?
	K. Klop, plaatsvervangend directeur van het Wetenschappelijk instituut van het CDA: 'Het is nog minder rooskleurig dan Beelaerts van Blokland vertelde. Niet 3 procent, maar nog slechts 2 procent van de bevolking is lid van een politieke partij. Eentiende daarvan neemt deel aan vergaderingen. Dus 0,2 procent bepaalt de politieke programma's en de verkiezingslijsten. Van die 0,2 procent hebben de meesten dan ook nog persoonlijk belang bij de politiek, omdat ze ambtenaar zijn of omdat ze een baan hebben in de partij. Vele politieke partijen hebben dus geen onafhankelijk kader.
'Ze hebben zichzelf trouwens op vele gebieden uit de markt gerangeerd. Ze hebben allerlei functies weggegeven. Hun taak is overgenomen door actiegroepen. De rechtspraak blijkt ook vaak succesvol om van de overheid iets gedaan te krijgen. Inspraak, neem Schiphol, wordt georganiseerd door de overheid; politieke partijen zijn daarbij vaak afwezig. Tenslotte vind ik dat de Ombudsman moet worden verbonden aan de Tweede Kamer als volksvertegenwoordiging, niet meer als ambtenaar bij de overheid.'
R. Koole, hoofddocent politicologie aan de Rijksuniversiteit Leiden: 'We moeten niet overdrijven. Het is vooral voor de politieke partijen zelf een probleem. Pas als er te weinig mensen zijn die deelnemen aan de politieke discussie, wordt het een probleem voor de democratie.
'Ik voel er wel voor de politieke partijen meer ledenpartijen te maken, dus minder afhankelijk van staatssubsidie. De partijen moeten zelf meer aan ledenwerving doen, actiever, moderner.
'Eerder heb ik er ook al voor gepleit een deel van de subsidie aan politieke partijen afhankelijk te maken van het aantal leden. De subsidie voor vorming en scholing van partijleden is nu afhankelijk van het aantal zetels dat een partij heeft in de Tweede Kamer. Zo kan D66 per lid zes keer meer krijgen voor vorming en scholing dan het CDA.'
K. Groenveld van het wetenschappelijk instituut Prof. dr. B. Teldersstichting (liberaal): 'De politieke partijen zijn van vitaal belang voor onze democratie. De samenleving is complexer geworden. Daarom is een forum nodig voor de discussie over hetgeen in die samenleving omgaat. Dat is de functie van de politieke partijen. Een partijendemocratie is geen optelsom van deelbelangen maar een afweging van argumenten. Die afweging vindt plaats in de politieke partijen. Het zou goed zijn als daar in het onderwijs meer aandacht aan werd geschonken. Misschien moet de overheid bij Postbus 51 ook wel een spotje uitzenden: ''Wordt lid van een politieke partij''.'
T. Kox, algemeen secretaris van de Socialistische Partij: 'Wij laten zien dat het ook anders kan: sinds 1994 hebben we er vijfduizend nieuwe leden bij, we staan nu op 21.560. Met de komende verkiezingen willen we in grootte de vierde partij van Nederland zijn. Dat komt doordat we bij al onze activiteiten en uitingen de mensen vragen of ze lid willen worden en of ze dan ook de handen uit de mouwen willen steken. Ik heb de indruk dat de andere partijen te weinig naar buiten gericht zijn.'
T. Wallaart, 24-jarig lid van Niet Nix, vernieuwingsbeweging in de PvdA: 'De PvdA heeft nu 60 duizend leden, van wie misschien 5 procent actief is. Dat betekent dat er 57 duizend langs de kant staan bij het bepalen van de koers. Volgens ons zijn bepaalde kanalen in de partij verstopt geraakt. We willen de PvdA ombouwen tot een moderne partij van de 21ste eeuw. Dat is van belang omdat, ondanks het verminderen van de aanhang, de politieke partijen bij het bepalen van het beleid nog net zo belangrijk zijn als dertig jaar geleden.'
J. Prein, secretaris van de Vereniging van Plaatselijke Politieke Groeperingen: 'Op plaatselijk niveau is de betrokkenheid van de burger groter dan in de landelijke politiek. De landelijke partijen hebben meer moeite met het werven van kandidaten voor de gemeenteraad dan de plaatselijke partijen. De plaatselijke kandidaten lijken ook beter benaderbaar dan de vertegenwoordigers van landelijke partijen in de raad. Ons devies is dat de partijen niet alleen vlak voor de verkiezingen actief moeten worden, maar ook die vier jaar tussen de verkiezingen in.'
Pieta Schoenmakers van DWARS, GroenLinkse jongerenorganisatie: 'Voor de dingen dicht bij huis, interesseren de jongeren zich nog wel, maar landelijke politiek zegt ze veel minder. Dat merk ik wel in gespreksgroepen die ik organiseer.
'Onze organisatie telt bijna 500 leden, van wie er 70 actief zijn met bestuurswerk, organiseren van congressen, themagroepen en losvaste acties. Wat mij interesseert, is wat je zelf aan de toekomst van je land kan doen. '
Jacques de Jong

