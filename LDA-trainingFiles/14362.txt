Thuin.
Thuin is een gemeente en een historische vestingstad ten zuidwesten van Charleroi in de Belgische provincie Henegouwen. Thuin is de hoofdplaats van het arrondissement Thuin en is ook het centrum van de historische streek Thudinië. De gemeente telt ruim 14.000 inwoners.
De stad Thuin werd gebouwd op een heuvel die de Samber en de Biesmelle scheidt.
Geschiedenis.
Thuin is een oude stad. De Aduatuci hadden er hun oppidum, dat in 57 v.Chr. door Julius Caesar is belegerd en onderworpen. Onder meer loden slingerkogels en begraven goudschatten getuigen van die gebeurtenis. Een Gallo-romeinse begraafplaats, ontdekt in de wijk "Petit Paradis", bewijst de Romeinse aanwezigheid in de 2e en 3e eeuw. Onder de naam "Tudinium Castellum" wordt ze voor het eerst vermeld in de 9e eeuw, als eigendom van de abdij van Lobbes: de versterkte bovenstad diende in tijden van nood als vluchtoord voor de monniken, en ze bleef dan ook nauw verbonden met de geschiedenis van de abdij. Soms wordt ook het Germaanse woord "tuin (town)", dat omheining betekende, gezien als etymologische oorsprong van de naam Thuin.
In 888 ging ze samen met Lobbes deel uitmaken van het prinsbisdom Luik. De stad bereikte haar grootste bloeiperiode onder prins-bisschop Notger (10e – begin 11e eeuw), die haar snel van indrukwekkende vestingwerken voorzag, gezien haar strategische ligging aan de grens van zijn prinsbisdom. Sindsdien behoorde Thuin tot de Goede Steden van het prinsbisdom Luik.
De naburige abdijen van Lobbes en Aulne hadden allebei in de 16e eeuw een refugiehuis te Thuin, dat nog steeds bestaat (in de Grande-Rue in de bovenstad, resp. de huisnummers 27/29 en 22). In dat van Lobbes werd het postgebouw ondergebracht. Meer dan eens werd de stad belegerd en verwoest, onder meer door de troepen van Lodewijk XIV in 1675.
Kernen.
Naast Thuin zelf liggen in de fusiegemeente nog de deelgemeenten Biercée, Biesme-sous-Thuin, Donstiennes, Gozée, Leers-et-Fosteau, Ragnies en Thuillies. Op het grondgebied van Thuillies ligt historisch het gehucht Ossogne, net ten zuidoosten van de dorpskern van Thuillies, en er tegenwoordig mee vergroeid.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Bezienswaardigheden.
De stad is verdeeld in 'la Ville-Haute' en 'la Ville-Basse': de bovenstad en de benedenstad. De belangrijkste bezienswaardigheden zijn de stadswallen (met Notgertoren) en het belfort uit de 17e en 18e eeuw (vroeger de toren van de collegiale kerk).
Het belfort van Thuin staat sinds 1999 op de Werelderfgoedlijst van de UNESCO.
In Thuin is het buurtspoormuseum van de ASVi gevestigd. Er wordt regelmatig met museumtrams op de oude tramlijn van Thuin naar Lobbes gereden.
Gastronomie.
De spantôles, een soort biscuits, is de lokale specialiteit van Thuin. De lekkernij kreeg haar naam van "La Spantôle", een kanon (te zien in de rue Alphonse-Liégeois) dat door de inwoners in 1654 zou buitgemaakt zijn op de troepen van Condé, toen in dienst van de Spaanse koning. Volgens andere bronnen zou het echter veel ouder zijn, en uit 1466 dateren. De naam "spantôle" lijkt een verbastering te zijn van het Spaanse "espantoso" (d.i. "angstaanjagend").
Evenementen.
De derde zondag van mei wordt in Thuin de militaire mars ter ere van de heilige Rochus gehouden. Dit folkloristische gebeuren vindt zijn oorsprong in 1654, toen de stad belegerd werd door de Spanjaarden, en op wonderbaarlijke wijze van hongersnood en ziekte gered zou zijn door de heilige Rochus, beschermheilige van de melaatsen. Als dank wordt zijn beeld (nog steeds bewaard in de kerk van Notre-Dame del Vaux in de benedenstad) ieder jaar in processie door de stad gevoerd. In 1866, toen Thuin bedreigd werd door een epidemie van cholera, zou Sint-Rochus zelfs een tweede maal de stad gered hebben.
Thuin is langs de bevaarbare Samber gelegen en is een binnenvaartcentrum. Elk jaar worden er door de lokale ploegen watersteekspelen gehouden op het kanaal.
Bestuur 2007-2012.
Het bestuur van Thuin bestaat uit een coalitie van PS en MR.
