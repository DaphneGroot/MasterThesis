	Een nieuwe oorlogsfilm onder oude motto 'God bless America'
	Courage under Fire van Edward Zwick. Met Denzel Washington en Meg Ryan. In dertig theaters, waaronder Bellevue Cinerama 1 Amsterdam, Metropole 1 Den Haag, Corso en Pathé 4 Rotterdam.
CNN-beelden met die nachtelijke lichtflitsen boven Baghdad tijdens de Golfoorlog vijf jaar geleden wekken de suggestie dat Courage under Fire méér is dan een vlot oorlogsfilmpje waarin de Tweede Wereldoorlog, Korea en Vietnam vervangen zijn door een moderne arena.
Hoewel krijgstaferelen als spanningsfactor voldoende worden uitgebuit en de art direction van 20th Century Fox bewijst dat in de woestijn van Texas met gemak het decor van Peter Arnett kan worden herschapen, is geprobeerd om de film van een meerwaarde te voorzien.
Twee personages kruisen elkaars pad, zonder dat zij elkaar ooit gezien hebben. Denzel Washington speelt kolonel Serling, die tijdens de Slag der Slagen bevel geeft een tank op te blazen, die van zijn eigen bataljon blijkt te zijn. Het wordt hem vergeven, want in het donker kan zoiets gebeuren, maar een toekomst in de krijgsdienst is er niet bij. Hij mag 'onderscheidingen evalueren', dat wil zeggen dat hij moet onderzoeken of iemand terecht is voorgedragen voor de hoogste onderscheidng, de Medal of Honor. Die iemand is de vrouwelijk kapitein Karen Walden (Meg Ryan), die als commandant van een helicopter het leven liet in de Irakese woestijn.
Serling heeft er behoorlijk last van dat hij het vuur op eigen manschappen liet richten en wil zijn geweten zuiveren door het onderzoek minutieus uit te voeren, terwijl Pentagon en Witte Huis een snel rapport willen, omdat president Bush een postume vrouwelijke held mooie publiciteit oplevert.
Serling is er op grond van getuigenissen niet zo zeker van dat Karen Walden een held was en wil de onderste steen boven. Hij zal de Waarheid vinden, want zijn geweten en dat van de Amerikaanse maatschappij moeten zuiver zijn. En, zoals het betaamt in een patriottistische Hollywoodfilm, wordt zijn vastberadenheid om de waarheid te vinden beloond.
Gezuiverd keert hij terug naar vrouw en kinderen, terwijl het plaatje van de president die de eremedaille om de nek van Karen's den dochtertje hangt, evengoed gemaakt kan worden. Want Amerika is een cleane maatschappij, dat moet bewezen.
Wezenlijk meer dan een combinatie van elementen uit oorlogsfilms met Audie Murphy uit de jaren vijftig, is Courage of Fire eigenlijk toch niet. Ook toen was het motto: God bless America!
Peter van Bueren

