Frederiksoord.
Frederiksoord (Drents: "Freriksoord") is een dorp in het zuidwesten van de Nederlandse provincie Drenthe, in de gemeente Westerveld. Het ontstaan van Frederiksoord hangt samen met de Maatschappij van Weldadigheid die in 1818 werd opgericht. De naam Frederiksoord is afkomstig van de beschermheer van de organisatie: prins Frederik van Oranje-Nassau.
Kolonies.
De Maatschappij van Weldadigheid stichtte rond 1820 koloniÃ«n op de grens van de provincies Drenthe, Overijssel en Friesland, onder andere bij het dorp Vledder. Verpauperde gezinnen uit de grote steden werd daar een bestaan geboden door ze de woeste gronden in het gebied te laten ontginnen en bewerken.
Uit de kolonies I en II ontstond het dorp Frederiksoord. De kolonies III en IV werden het dorp Wilhelminaoord. Andere dorpen die de maatschappij stichtte waren Willemsoord (Noordwest-Overijssel) en Boschoord. Frederiksoord wordt beschreven in 1823 in het dagboek van Jacob van Lennep die met zijn vriend Dirk van Hogendorp een voettocht door Nederland maakte. In juli van dat jaar bezochten zij Frederiksoord.
Tuinbouwschool.
De Maatschappij van Weldadigheid stichtte in 1884 de "Gerard Adriaan van Swieten Tuinbouwschool" in Frederiksoord. Dat werd mogelijk gemaakt door een schenking van Frederic Henri Louis van Swieten, die daaraan de voorwaarde verbond dat de school genoemd zou worden naar zijn jong overleden zoon. Deze tuinbouwschool, de oudste van Nederland, is in november 2005 verhuisd naar Meppel. Het is nu een mbo-opleiding die hoort bij een Agrarisch opleidingscentrum (AOC).
In het dorp, dat 230 inwoners telt, bevinden zich de tuinen van de tuinbouwschool, de fruitcollectie van de Noordelijke Pomologische Vereniging, het museum 'De Koloniehof' van de Maatschappij van Weldadigheid, het landgoed Westerbeeksloot met het daarbij behorende huis Westerbeek en een hotel.
Monumenten.
Een deel van Frederiksoord is samen met Wilhelminaoord een beschermd dorpsgezicht.
