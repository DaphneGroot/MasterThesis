	Beginnersfouten van de president
	'WE hebben beginnersfouten gemaakt', concludeert John de Mol, de 'president' van entertainmentbedrijf Endemol. De functie van president staat op het naambordje op zijn deur in het glimmend witte hoofdkantoor te Hilversum, ter plaatse ook wel 'het ijspaleis' genoemd. Volgens De Mol is er in het eerste jaar op de Amsterdamse effectenbeurs nogal wat misgegaan. Na een droomstart zakte het aandeel Endemol terug tot een niveau dat nauwelijks hoger ligt dan de introductiekoers. En dat terwijl de aandelenmarkt als geheel flink steeg.
De Mol: 'Wij zijn in onze wereld gewend alles te regisseren, maar dat is met de beurskoers niet gelukt. We hebben ervaren dat het in de financile wereld anders werkt. Er zijn ongelooflijk veel factoren die de koers van je aandeel benvloeden. Zo ontstond op een gegeven moment het idee dat het slecht ging met HMG (RTL 4, RTL 5 en Veronica, zenders waaraan Endemol jaarlijks voor 140 miljoen gulden aan programma's levert, red.) en dat het dus slecht ging met Endemol. Dat gevoel blijkt de koers sterk te benvloeden. Daar kun je weinig aan doen.'
Volgens De Mol vormen beleggers die snel winst wilden maken ook een reden waarom de koers enige tijd na de introductie begon terug te zakken. 'Winst pakken en wegwezen, was het motto.' Verder vermoedt De Mol dat het bedrijf in het begin door beleggers in 'extreme mate werd gedealiseerd'. Aan dat gevoel maakte de ondergang van Sport 7, de sportzender die door Endemol was bedacht, enkele maanden na de beursgang een einde.
De waarde van het bedrijf schommelde ook heftig vanwege onduidelijke mededelingen van de president zelf. 'Ik heb moeten leren dat je voortdurend alles moet uitleggen aan de financile wereld. Onze neiging is om zaken die in onze wereld, de televisiewereld, spelen als bekend te veronderstellen. Na een deal wil ik gewoon weer aan de slag. Maar zo werkt het niet. Je moet alles voortdurend uitleggen en ik heb moeten accepteren dat zoiets voortaan bij mijn gewone werk hoort.'
Als beginnersfout bestempelt De Mol de neiging om zakelijke transacties eerst via Henk van der Meyden in De Telegraaf wereldkundig te maken. Traditioneel steunt Endemol voor het introduceren van tv-sterren en musicals op de pagina-Priv van het ochtendblad. Dit jaar gebeurde dat ook met een overname in Spanje en een overeenkomst met het Duitse RTL. Er vielen daarbij omschrijvingen als 'contract van de eeuw' en 'megadeal', zonder dat er iets concreets over de omvang werd gezegd. Verwarring bij beleggers was daarvan het gevolg.
De Mol: 'Toen we vijf jaar geleden met Linda (de Mol, red.) naar Duitsland gingen en een contract met RTL overeen kwamen, was dat gewoon showbizz-nieuws. We hebben nog te veel in dat patroon gezeten, we kunnen de meeste gebeurtenissen echter niet meer als showbizz behandelen. Ik heb nu een scheidslijn getrokken, omdat de beursgevoeligheid van dit soort informatie te groot is.'
Een heftige koersbeweging deed zich in april voor toen Endemol mooie halfjaarcijfers bekendmaakte, maar ook moest meedelen dat de bezoekersaantallen bij de pas gekochte ijsshow Holiday on Ice tegenvielen. Het aandeel Endemol kelderde binnen een uur met drie gulden.
Die 'uitglijder' leidde tot het ontslag van een deel van het management in Zwitserland en Nederland, en tot minder ijsshows. De gebeurtenis droeg ook bij aan een belangrijke strategiewijziging: de tijd dat Joop van den Ende op Broadway miljoenen kon verspelen aan een musical is definitief voorbij. 'We beschouwen live entertainment nog steeds als een kernactiviteit, maar we willen ons daarbij voornamelijk richten op Nederland. Hier kennen we de markt en daardoor is het aanzienlijk minder risicovol.'
De oorspronkelijke kernactiviteit, het maken van televisie-programma's, wordt door deze wijziging in het beleid nog belangrijker. De Mol verwacht dat het belang van televisieproductie, nu 75 procent, in de komende jaren oploopt tot 90 procent van de omzet. Daar staat tegenover dat Nederland voor het bedrijf steeds minder belangrijk wordt. Op de thuismarkt staan de budgetten van omroepen onder druk. Dit heeft het afgelopen jaar Endemol ertoe gedwongen efficinter te produceren en 'enkele miljoenen' te bezuinigen.
De Mol zegt 'toch nog allerlei hoopjes vet' te hebben aangetroffen in zijn organisatie. Als voorbeeld noemt hij vermindering van het aantal camera's of van het aantal gastvrouwen dat het publiek verwelkomt bij opnamen. 'Ik geloof dat er wel vier hostessen stonden te wachten op zes studiogasten, nadat ze bij wijze van spreken de helft van de dag klaverjassend hadden doorgebracht.' Meer efficiency vond De Mol in een slimmer ontwerp van studio's en lichtplafonds, waardoor verschillende soorten shows in dezelfde ruimte kunnen worden opgenomen.
Ook bij de elf buitenlandse vestigingen is de druk opgevoerd. Zo moet een delegatie van ieder dochterbedrijf twee keer per jaar naar het hoofdkantoor komen om deel te nemen aan een ideenwedstrijd met John de Mol als enig jurylid. 'De meesten moesten met de billen bloot ten overstaan van vijftig collega's. Die dachten ten onrechte dat ze met een slecht programma-idee wel even weg zouden komen.'
Winnaar van de eerste wedstrijd (hoofdprijs: geld om een proefaflevering te mogen produceren) is de vestiging in Zuid-Afrika, waar Endemol afgelopen jaar is begonnen. Ook zijn er (extra) vestigingen in Duitsland, Spanje en Polen bij gekomen.
'We bereiken spoedig een keerpunt: het buitenland maakt bijna de helft van onze televisie-omzet uit. Dat aandeel moet de komende jaren verder omhoog.' Verdere groei zoekt De Mol voornamelijk in Europa. Hij richt zich op de vijf grootste tv-landen in Europa: Frankrijk, Itali, Spanje, Engeland en Duitsland. 'In Spanje en Duitsland zitten we bij de top-drie; in Frankrijk zijn we z¢ klein, echt een mier. En in Engeland en Itali: nul. Daar ligt dus nog genoeg werk voor ons. Maar als er zich een kans in China-noord voordoet, zullen we die zeker ook grijpen.'
Nol van Bemmel
Fokke Obbema

Foto
	John de Mol: 'Na een deal wil ik gewoon weer aan de slag. Maar zo werkt het niet.' FOTO ENDEMOL

