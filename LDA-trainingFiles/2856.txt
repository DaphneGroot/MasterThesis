	Bureau geeft uit buitenland gehaalde uitzendkrachten te weinig salaris, meent FNV    'Ik betaal Spanjaarden meer dan minimumloon'
	Van onze verslaggever
APELDOORN
Sinds het Apeldoornse uitzendbureau AGO vierhonderd Spanjaarden naar Nederland haalde om kerstpaketten in te pakken, krijgt directeur F. 't Jong naar eigen zeggen 'ladingen shit' over zich heen. Maandag beschuldigde de FNV hem ervan de Spanjaarden minder dan het wettelijk minimumloon te betalen, en kreeg een cli출nt van AGO de arbeidsinspectie over de vloer. 'Er wordt stemming tegen mij gemaakt.'
Het was gisteren weer een drukke dag voor 't Jong. 'Die Spanjaarden zorgen voor veel werk.' Het uitzendbureau dacht d축 oplossing te hebben voor de krapte op de arbeidsmarkt, maar oogstte slechts negatieve publiciteit. 'Typisch Nederlands', vindt 't Jong. 'Als je wat nieuws probeert, word je meteen afgemaakt.'
Al vroeg op de dag kreeg zijn Utrechtse cli출nt Fresh Flower, waar honderd Spaanse uitzendkrachten werken, de arbeidsinspectie op bezoek. 'Als gevolg van de publicaties', vermoedt 't Jong. De inspectie constateerde in elk geval dat het te koud was in het bedrijf waar de Spanjaarden werken. 'We zullen dus extra verwarmingen plaatsen, maar verder was alles in orde', aldus 't Jong.
Later op de dag kwam ook nog een delegatie van de FNV Dienstenbond langs bij het bedrijf om de uitzendkrachten op hun rechten te wijzen. Ze zouden onder het minimumloon worden betaald. Eerder deze week noemde de vakbond de huisvesting van de Spanjaarden al 'negentiende-eeuws'.
't Jong heeft het gevoel dat er een hetze tegen zijn bedrijf wordt gevoerd. 'Eigenlijk is het heel simpel. Mijn klanten zoeken arbeidskrachten. Ik heb er zo'n 2500 in Nederland gevonden, maar meer mensen waren niet beschikbaar. Het is ontzettend krap op de arbeidsmarkt. Toen heb ik een paar honderd uitzendkrachten uit Spanje gehaald. Daar is wettelijk niets op tegen. Deze mogelijkheid staat in alle Europese verdragen.
'Maar ik word sindsdien wel als een uitbuiter afgeschilderd. Het is echt idioot om te veronderstellen dat ik dit doe om meer geld te verdienen. Er zijn gewoon geen mensen voor dit werk in Nederland te vinden.'
De reis- en verblijfskosten van de Spanjaarden bewerkstelligen volgens 't Jong dat zijn marges juist met 15 procent zijn gedaald. De klanten van AGO die gebruikmaken van de Spaanse uitzendkrachten, worden zenuwachtig nu de negatieve publiciteit aanhoudt. 't Jong wil graag nog enkele honderden Spanjaarden naar Nederland halen, maar zolang de commotie er is, blijven de arbeiders in Valencia. 'Eigenlijk schrijnend', vindt de directeur.
'Als er wordt gezegd dat de Spanjaarden onder mensonterende omstandigheden hier moeten verblijven, dan kan ik dat echt niet meer serieus nemen. Ze slapen in een jeugherberg. Is dat zo vreselijk? Over het eten waren in het begin klachten, maar dat hebben we inmiddels opgelost.'
't Jong wijst alle beschuldigingen van de vakbond van de hand. 'Als de FNV zegt dat ik onder het minimum betaal, dan hebben ze een probleem met een rekensommetje. Ik betaal ze namelijk een paar procent boven het minimumloon. Net als de Nederlandse uitzendkrachten. Dat kan ik zo aantonen. De vakbond roept maar wat, omdat ze gewoon tegen deze ontwikkeling zijn. De mobiliteit in Europa is echter een onomkeerbaar proces. Als het andersom zou zijn en Nederlanders naar Spanje gingen, zou iedereen zeggen: wat aardig.'
Bestuurder H. Westerhof van de Dienstenbond FNV zegt helemaal niet om principi출le redenen tegen het initiatief te zijn. 'Wij hebben er niets op tegen dat hier Spanjaarden werken. Het zijn inwoners van een EU-land. Maar zij moeten uiteraard wel volgens de Nederlandse cao worden betaald.'

