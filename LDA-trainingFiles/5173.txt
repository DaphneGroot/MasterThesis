	Vughtse volleybalsters danken derde zege aan eigen pasta
	Van onze volleybalmedewerker
AMSTERDAM
De volleybalsters van VVC behaalden woensdagavond hun derde achtereenvolgende zege in de Champions League. Ze waren superieur tegen de Tsjechische kampioen SKUP Olomouc (15-3, 15-2, 15-4) en handhaafden zich daarmee op de gedeelde tweede plaats in hun groep.
'Pasta met kip en salade' stond er woensdagmiddag op het menu van de VVC-selectie. Daarvoor hoefden de speelsters niet naar een restaurant. Hun culinaire verzorging was geheel in handen van trainer/coach Krijnsen, die 's ochtends om half tien al met de koksmuts op stond. Voor iedere belangrijke ontmoeting gaat Krijnsen de keuken in. Op informele wijze loopt het daarmee vooruit op de 'strakke wisselwerking' tijdens de wedstrijd, wanneer de merendeels jonge speelsters ook uit zijn hand dienen te eten.
Zo ook tegen Olomouc. Bij iedere opslag bijvoorbeeld liet de Vughtse coach zijn speelsters via een bordje weten op welke positie geserveerd moest worden.
Tegen de zwakke Tsjechische universiteitsploeg had VVC het met minder alerte coaching ook kunnen klaren. De ploeg speelde geconcentreerd en draaide op volle toeren. Vooral Jansen, Van den Berg en Rutjes deden zich gelden, speelsters die normaal wat minder op de voorgrond treden. Niet alleen tactische discipline is een verklaring voor de succesvolle periode van VVC. Ook de teamgeest en spelvreugde zijn belangrijke pijlers. 'Iedereen dacht dat we door het vertrek van een ervaren speelsters als Brinkman verzwakt waren. De kracht van het collectief heeft dat vertrek echter gecompenseerd', meent Krijsen. 'Zo goed als de afgelopen weken heb ik VVC nog nooit gezien. Het is een hecht ploegje waarin vooral de jonge speelsters hun verantwoordelijkheden niet uit de weg gaan.' Daarmee doelt hij bijvoorbeeld op de 19-jarige international Visser, die hij drie weken geleden 'zonder aarzeling' tot aanvoerster bombardeerde. 'Ingrid is rustig, ze loopt nergens voor weg. '
De Europese competitie is voor Krijnsen en zijn groep 'een zeldzame leerschool'. 'De meiden hebben zich helemaal in de Champions League vastgebeten, vooral nu ze in een kansrijke positie zijn gekomen. Ze leven van woensdag naar woensdag. De nationale competitie en beker hebben we bewust even op het tweede plan gezet.'
De positie van VVC is enigszins geflatteerd omdat de ploeg al drie keer thuis speelde en pas een keer uit. Krijnsen ziet echter niet tegen de lastige uitwedstrijden op. 'De uitwedstrijd tegen Levski heeft geleerd dat we uit ook volwassen spelen. In Sofia was het een waar pandemonium, maar de speelsters hielden het hoofd koel. Die ervaring nemen ze mee als we volgende week in ItaliÃ« de sleutelwedstrijd tegen Matera spelen.'

