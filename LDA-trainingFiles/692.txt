	Nationaal plan op til tegen werkloosheid
	Van onze verslaggever
AMSTERDAM
Vakbeweging, werkgevers en kabinet gaan werken aan een nationaal plan voor de aanpak van langdurige werkloosheid. Partijen willen hiervoor ideologische stokpaardjes, bijvoorbeeld wat betreft zin of onzin van het minimumloon, tijdelijk aan de kant zetten. Het plan moet in de zomer, voor het traditionele voorjaarsoverleg, gereed zijn.

Voorzitter H. Blankert van werkgeversvereniging VNO-NCW is donderdag met het initiatief voor het plan naar buiten gekomen. Aanleiding is voor hem de periodiek terugkerende ophef over het minimumloon. Blankert is van zijn kant bereid om de werkgeverskritiek op de Melkertbanen op te schorten.
Vorige week stelde het kabinet voor om werkgevers de mogelijkheid te geven mensen tijdelijk onder het minimumloon aan te nemen. VNO-NCW en de VVD vinden dit eigenlijk niet ver genoeg gaan en willen afschaffing van het minimumloon. Lonen onder het bestaansminimum moeten dan door de sociale dienst worden aangevuld. Dit zou volgens hen veel banen in het midden- en kleinbedrijf opleveren.
Opmerkelijk genoeg is juist de belangenorganisatie van die werkgevers, MKB Nederland, tegen deze 'rompslomp'. Ook de vakbeweging is fel tegen. De FNV heeft al aangekondigd de tijdelijke verlaging van het minimumloon die het kabinet wil invoeren, in cao's te boycotten.
Volgens Blankert gaan alle betrokken partijen nu om tafel zitten om te kijken wat er nodig is om de langdurige werkloosheid aan te pakken. 'Wat ik mis is een samenhang. We moeten de koppen bij elkaar steken om te kijken wat er echt werkt en wat niet.'
De werkgeversvoorman ergert zich eraan dat iedereen elkaar verkettert over het wel of niet verlagen van het minimumloon, terwijl intussen honderdduizenden werklozen niet aan een baan komen. Hij wil bij de gezamenlijke gesprekken niets onbesproken laten. 'Gooi de deur niet bij voorbaat dicht. Als je het probleem serieus neemt, moet je over je eigen schaduw heen durven te stappen.'
De FNV staat ook positief tegenover de zoektocht naar een nationale aanpak. 'Wij zijn absoluut bereid daarover te praten', zegt voorzitter J. Stekelenburg. Ook het CNV en MHP staan open voor zulke gesprekken.
Stekelenburg houdt zijn reserves. Hij is benieuwd of VNO-NCW over de eigen schaduw heen kan stappen. De FNV gaat de discussie ook niet zonder beperkingen aan. Voor de FNV blijft het wettelijk minimumloon met daaraan gekoppeld het sociaal minimum, onaantastbaar. 'Er zijn nu eenmaal grenzen waar je niet doorheen zakt.'
Het lijkt Stekelenburg zinnig om te kijken of die kosten omlaag kunnen. 'Volgens mij is een minimumloon ontdaan van alle werkgeverslasten even goedkoop als 70 procent van het minimumloon. Dat wil ik wel eens laten berekenen.'
Blankert zegt dat VNO-NCW geen verborgen agenda heeft. 'De angst dat wij het sociaal minimum willen verlagen, is onterecht. Wij hebben belang bij een geordende samenleving. Daar hoort het sociaal minimum bij. Hoe hoog dat moet zijn, zou de politiek moeten bepalen.'
De VVD-fractie in de Tweede Kamer reageert wat terughoudend op de uitlatingen van Blankert. 'Dit is een oproep waarmee je het niet oneens k√∫nt zijn', zegt het VVD-kamerlid Van Hoof. 'Maar het kabinet voert al een werkgelegenheidsbeleid, en er is al voor- en najaarsoverleg met de sociale partners.' Een discussie 'zonder taboes vooraf' (het minimumloon) is echter wat Van Hoof betreft altijd welkom.
Het PvdA-kamerlid Van Zijl is 'zeer in' voor een discussie met de sociale partners. Voorwaarde voor hem is dat die 'geen rituele dans over verlaging van het minimumloon mag worden. Want dan zijn wij niet thuis'.

