	Hardlopen. Doorlopen. Doodlopen?
	PHILIPS IS op drift. Het elan dat voormalig topman Jan Timmer het bedrijf in 1991 teruggaf door een naderend faillissement af te wenden, verdwijnt. De winst daalt al vier kwartalen achtereen. Cor Boonstra houdt, net als zijn voorganger in zijn begintijd, grote schoonmaak. Het grote verschil is dat Timmer vooral sneed in verlieslijdende divisies en Boonstra snoeit in alle vijf hoofdonderdelen, zelfs als deze winstgevend zijn.
Een van de best bewaarde geheimen van Philips is het boek met alle bedrijfsonderdelen. Er circuleren slechts enkele exemplaren op het hoofdkantoor; één heeft een ereplaats op Boonstra's bureau. Sinds zijn aantreden in oktober vorig jaar gaat er bijna geen dag voorbij zonder de aankondiging van de verkoop of afslanking van een onderdeel.
'Regelmatig lees ik dat Philips een bedrijf verkocht heeft, waarvan ik niet eens wist dat het er bijhoorde', zegt Steven Vrolijk, beleggingsanalist bij ING Barings. De afgelopen maanden sloot of verkocht Philips fabrieken voor lampen, televisies, communicatiesystemen en videowinkels. De ontmanteling van het onderdeel Media is bijna een feit.
Boonstra moet wel. Hij heeft Philips' aandeelhouders belooft dat hij zal zorgen voor een rendement op activa (rona) van 24 procent. Aan het bereiken van deze ratio, die meet hoeveel kapitaal nodig is om winst te maken, heeft hij een zware dobber. In 1995 behaalde het bedrijf een rona van slechts 18,1 procent en 1996 is slechter. Boonstra heeft niet alleen zijn eigen hoofd op het hakblok gelegd. Hij eist hetzelfde van zijn managers. Zij zijn verplicht elk jaar een contract te tekenen waarin zij beloven het resultaat met een zeker percentage te verbeteren. Halen ze dat niet, dan vliegen ze eruit.
Met zijn rigoreuze aanpak oogst Boonstra bewondering in de financiële wereld. Hij is nog daadkrachtiger dan Timmer, zegt men. Maar ook klinkt er scepsis over zijn aanpak. 'Als kostenreductie slechts tot winstverbetering voor één jaar leidt, dan is dat niet interessant', zegt Joost van Beek van effectenhuis Van Meer James Capel.
Voor een herstel van de resultaten is meer nodig dan een kapmes. Voor blijvende winststijging moet Philips nieuwe producten maken die de consumenten hebben willen. Het bedrijf zou daarom niet moeten snijden in veelbelovende ontwikkelingen, ook al moet daar nu nog geld bij.
Welke dat zijn is onduidelijk. Boonstra zelf heeft zich nog niet uitgelaten over zijn strategie, behalve dat het bedrijf in Azië moet uitbreiden. 'Voor strategie is het nog veel te vroeg', zegt hij. Op zijn vroegst na de zomer. Wel weet men sinds enige weken dat Boonstra geen fiducie heeft in de kabelactiviteiten, terwijl hij wel gelooft in automatiseringsdochter Origin.
De schimmigheid over het beleid waart als vanouds rond het Eindhovense bedrijf - Timmer heeft zich nooit uitgelaten over strategie. De onzekerheid wakkert de speculatie aan over Boonstra's volgende stappen. Welke onderdelen zal Boonstra nog van de hand doen, en met welke bedrijven leidt hij Philips naar de volgende eeuw? Wordt het bedrijf een lampen- en televisiefabrikant, een leverancier van electronische onderdelen of een fun-industrie?
Van de vijf divisies zijn er twee duidelijk aangeslagen, Software & Services en Professionele Producten en Systemen. De laatstgenoemde is de divisie die röntgensystemen maakt en computerbeeldschermen, maar ook chipkaarten, beveiligingssystemen, spraakherkennings- en weegapparatuur. Met 32 duizend werknemers wordt hier zo'n 16 procent van Philips' omzet gerealiseerd.
'Dat onderdeel maakt al jaren bijna geen winst. Wat Philips ook probeert, het wordt niks', zegt Vrolijk. Zelfs nadat Philips twee zwaar verlieslijdende onderdelen verkocht, herstelde de winst niet. Over de eerste negen maanden van 1996 werd een negatief bedrijfsresultaat geboekt van 79 miljoen gulden. Philips splitst deze cijfers niet verder uit, maar analisten zeggen dat medische systemen redelijk draaide, terwijl zakelijke en industriële elektronica verlies maakten.
Specialisten zijn het er over eens dat bijna alle onderdelen verkocht zouden moeten worden. 'Er zit veel onderzoek en ontwikkeling waarvan de verdiensten twijfelachtig zijn', zegt Gert Steens van zakenbank SBC Warburg in Londen. Van Beek verwacht dat de verlieslijdende onderdelen zullen worden uitgekleed. 'Bedrijven die Philips per se wil houden, zoals de producenten van computerbeeldschermen, zullen elders worden ondergebracht.'
Vrolijk: 'Zakelijke en industriële elektronica staan op de nominatie om bijna geheel te worden gesloten. De meeste van deze bedrijven zijn in een eeuwige opstartfase.' In veel projecten zet Philips veel onderzoeksgeld in tegen onzekere, pas op lange termijn te verwachten winst. Zelfs Philips kan niet in zijn eentje een markt voor een product maken. Op de consumentenmarkt was dit al eerder duidelijk geworden met de ondergang van Video 2000, cd-i en de digitale audiocassette.
De andere matig presterende divisie, Software & Services, is op te delen in de winstgevende muziek- en filmuitgeverij PolyGram, het kwakkelende automatiseringsbedrijf Origin en het kwijnende Media-onderdeel.
Media bevat grote kabelactiviteiten, de ontwikkeling van spelletjes en andere titels voor cd-i en cd-rom. Media houdt belangen in televisieondernemingen, zoals het gestrande Sport 7.
De kabelactiviteiten liggen voor vele honderden miljoenen in de etalage en zullen waarschijnlijk met een boekverlies worden verkocht. Na afstoting resteert een bijna uitgekleed onderdeel waaraan Philips zich niet langer gebonden voelt. 'We blijven onze cd-i spelers ondersteunen met de ontwikkeling en distributie van titels, maar dit is geen belofte voor vele jaren. We kunnen dat ook door anderen laten doen', zegt een woordvoerder.
Jean-Paul van Bavel van Van Lanschot is er niet rouwig om als voor dit onderdeel het doek valt. 'Kabelbelangen, Sport7 en hebbedingetjes als autonavigatie kosten miljoenen per jaar en leveren te weinig op.'
Ook buiten deze twee divisies liggen nog zwakke schakels, zoals de zwaar verlieslijdende elektronica-dochter Grundig. Het Duitse bedrijf maakt al jaren verlies. Bijna niemand gelooft nog dat Grundig in zijn huidige vorm zal blijven voortbestaan.
'Heel Grundig kan weg. Het bedrijf zal niet als losstaand onderdeel blijven bestaan. Wat overblijft na reorganisatie zal worden geïntegreerd met Philips', zegt Corne Zandbergen van Generale Bank.
Zelfs als deze uitverkoop van eenderde van de omzet zijn beslag krijgt, moet Boonstra meer doen. Philips heeft nieuwe groeisectoren nodig. Twee zijn er al opgestart onder Timmer: mobiele telefonie en de digitale video disc (dvd), de opvolger van de compact disc.
Boonstra heeft de taak nieuwe producten toe te voegen. Daarbij zal hij dankbaar gebruik maken van succesnummers van concurrenten. Philips ontwikkelt zich van trendsetter tot trendvolger en schuwt samenwerking niet. 'Het huidige Philips sluit zich aan bij de concurrentie door het delen van kennis. Als het de techniek niet zelf in huis heeft, koopt het die', zegt Vrolijk.
Dat zal de nieuwe topman niet altijd lukken. Bedrijven delen hun exclusieve technologie alleen met een toekomstige concurrent als het moet. Philips kon in mobiele telefoons stappen, omdat het alle belangrijke onderdelen zelf maakte. Bij dvd doet het mee in een consortium omdat het belangrijke patenten houdt. Het concern zal meer moeite hebben de overstap te maken naar computer-achtige televisies. Philips maakt weliswaar beeldschermen en enkele andere onderdelen, maar heeft geen kaas gegeten van besturingsprogramma's, geheugenchips en processoren, kortom het hart van de computer, aldus Van Beek.
'De consumentenelektronica heeft sterk geleden onder de opkomst van de multimedia pc die steeds meer een amusementsproduct is geworden. De televisie lijkt geen goed alternatief voor een computer. Een recent onderzoek wijst uit dat Amerikaanse consumenten niets zien in Internet via de televisie', zegt Van Beek.
Als Philips niet wil verworden tot leverancier van onderdelen en laagwaardige consumentenproducten als lampen, broodroosters en televisies, moet het een plek veroveren in de consumenten-groeimarkt van morgen. Van Beek: 'Dit vind ik de kernvraag. Hoe gaat Philips dat doen?'
Dat weet alleen Cor Boonstra. Als hij het al weet.

Foto
	Philips-topman Cor Boonstra (tweede van links) maakt een vliegende start. Maar wat is toch zijn strategie voor de lange termijn? FOTO JOEP LENNARTS - DE VOLKSKRANT; GRAPHIC: Twee van de vijf Philips-divisies maken verlies

