Advocaat (drank).
Advocaat is een dikvloeibare likeur die bereid wordt met eieren, alcohol in bijna pure vorm of in de vorm van brandewijn of jenever of andere hoog-alcoholische dranken, gecondenseerde melk en suiker. De gele kleur wordt veroorzaakt door het eigeel en toevoeging van een E-kleurstof. Dunne, vloeibare advocaat is bereid met het gehele ei. Voor een dikke, stijve advocaat worden alleen de eierdooiers gebruikt. Dunne advocaat is vooral bedoeld voor de export.
Het alcoholgehalte van advocaat bedraagt ongeveer 14 volumeprocent.
Wettelijke omschrijving.
Volgens de Verordening (EG) Nr. 110/2008 van het Europees parlement en de Raad van 15 januari 2008 betreffende de definitie, aanduiding, presentatie, etikettering en bescherming van geografische aanduidingen van gedistilleerde dranken en tot intrekking van Verordening (EG) nr. 1576/89 van de Raad is advocaat: een al dan niet gearomatiseerde gedistilleerde drank op basis van ethylalcohol uit landbouwproducten, distillaat en/of eau de vie die de ingrediënten kwaliteitseigeel, eiwit en suiker of honing bevat. Het gehalte aan suiker of honing, uitgedrukt in invertsuiker, bedraagt ten minste 150 g per liter. Het gehalte aan kwaliteitseigeel bedraagt ten minste 140 g per liter eindproduct. Het minimum alcoholgehalte bedraagt 14% volumeprocent.
Gebruik.
Advocaat is zo viskeus dat deze niet gedronken kan worden, maar met een lepeltje gegeten wordt. Soms wordt de advocaat met een toef slagroom geserveerd. Advocaat wordt gelepeld uit een likeurcoupe of klein portglas.
Advocaat wordt ook gebruikt op ijs, op poffertjes of in gebak.
Herkomst.
De bedenker van het drankje is J.G. Cooymans. In 1825 had hij een distilleerderij in de binnenstad van 's-Hertogenbosch. Hij expirimenteerde met eierdooiers en brandewijn. De naam Advocaat is onzeker. Een mogelijke verklaring is dat deze afkomstig is van de vrucht avocado. Op de Antillen vermengt men het groene vruchtvlees met alcohol. Toen dit gebruik door zeelui naar Nederland geëxporteerd werd, ging men eieren gebruiken wegens het gebrek aan avocado's.
Andere eierdranken.
In Nederland worden ook eierdranken gemaakt met een kleinere hoeveelheid brandewijn, zoals zachtvocaat, Brabants genot en tokkelroom. Zij gebruiken over het algemeen geen gele kleurstof, zodat deze een lichtbeige-gele kleur hebben. In België wordt een eierdrank gemaakt met nagenoeg dezelfde hoeveelheid alcohol als in advocaat maar zonder toegevoegde suiker of zuivel.
