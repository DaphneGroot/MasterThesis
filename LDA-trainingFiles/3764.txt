	Vergeten beeldhouwer van verrukking en stilte
	Auguste Prault (1809-1879), romantiek in brons. Van Gogh Museum, Amsterdam, tot en met 11 jan. Catalogus  29,90.
Hij debuteerde in 1833 op de jaarlijkse salon in Parijs met een paar beelden van gips, hij had nog geen geld genoeg om ze in brons te laten gieten. Het jaar erop zou de doorbraak komen. De jonge beeldhouwer Auguste Prault leverde het grote relif Slachting in, een huiveringwekkend visioen van geweld. Hij kreeg de eer, het beeld werd door de salonjury geaccepteerd - maar alleen als afschrikwekkend voorbeeld, 'om het publiek te waarschuwen voor de losbandigheid van de nieuwe school'.
Het hing op de tentoonstelling, zeiden z'n vrienden later, 'als een misdadiger aan de galg'. Jaar na jaar werd zijn werk daarop door de jury's van de salon, het enige podium voor beeldende kunstenaars in Parijs in die jaren, geweigerd. Hij kwam geen stap verder. Bekendheid en opdrachten bleven uit. Hij verviel tot een soms wanhopig en tot zelfmoord stemmende armoede. Tot ook voor hem - het viel in het revolutiejaar 1848 samen met een maatschappelijke kentering - het tij keerde.
Vijfentwintig jaar na die publieke verkettering werd hetzelfde beeld bezongen en Prault met Slachting geprezen als 'een revolutionair beeldhouwer die probeert om metaal en steen de verrukkingen van het leven, de rillingen van verlangen en de opwellingen van passie tot uitdrukking te laten brengen'. Hij heeft, schreef een criticus 'de eisen van de moderne beeldhouwkunst beter begrepen dan wie ook'.
Maar even snel als in de periode tussen 1834 en 1859 waarin zijn werk was doodgezwegen, raakte hij na zijn dood weer vergeten. Nieuwe stromingen in de kunst spoelden het verleden weg. Hij was een anoniem beeldhouwer van een paar standbeelden en grafmonumenten geworden. Nu wordt hij weer, dankzij historisch onderzoek in onze dagen, beschouwd als de belangrijkste en radicaalste beeldhouwer van de Romantiek.
Het Van Gogh Museum in Amsterdam heeft nu een tentoonstelling aan zijn werk gewijd, die eerder in grotere omvang te zien was in het Parijse Muse d'Orsay. De Romantiek van Prault komt er tot leven in zijn medaillonportretten, paleistuinbeelden, monumenten voor persoonlijkheden uit de Franse geschiedenis, opdrachten voor kerken, grafmonumenten en die paar vrije, krankzinnige beelden die hij los van elke opdracht uit zichzelf maakte.
Auguste Prault moet een eigenzinnig man zijn geweest, een bon vivant. Hij nam in zijn jeugd deel aan de barricade-gevechten in de straten van Parijs. Van zijn persoonlijk verleden resten slechts overgeleverde herinneringen van vrienden en de kritieken die hij schreef voor Parijse kranten. Alles wat hij daarnaast moet hebben geschreven - schetsen voor beelden, ontwerpen, neergekrabbelde gedachten, brieven, en alles wat hij van anderen verzamelde - verdween tijdens de Commune van Parijs in 1871. Tijdens de bloedige veldslag waarin de beweging tenonder ging, werd een munitiefabriek naast zijn atelier opgeblazen waarbij alles verloren ging.
Hij was beroemd om zijn scherpe tong en stond, ondanks zijn armoede in die periode van uitsluiting, midden in het leven. Hij hield van het theater en het caf en was overal waar 'het' toen gebeurde. Hij kon er, na zijn latere erkenning, helemaal in opgaan. Prault werd een gevierd kunstenaar, die beelden voor de gevel van het Louvre maakte, voor de tuinen van het paleis van Fontainebleau en voor een van de beroemde Seinebruggen van Parijs. Er werd weer over hem geschreven. Hij kon voortaan op die verfoeide salon exposeren wat hij wilde en de staat bekroonde met het Legion d'Honneur.
De hele karakteristiek van zijn romantiek is in de tentoonstelling in het Van Gogh Museum terug te vinden. Hij portretteerde zijn vrienden graag in medaillons, relifs die soms over de lijst heen golven; in een pittige, onopgesmukte stijl, met uitgesproken karaktertrekken, zoals het verwaaide haar en het pientere neusje dat hij er even uitlichtte in het portret van Christophe Pittermann. Hij was een meester in het uitbeelden en uitlichten van gelaats-en karaktertrekken.
Maar de hoogtepunten in zijn oeuvre liggen in andere werken. In het stilstemmende Slachting, in het potisch smartelijke relif Ophelia van Shakespeare's heldin, die wegdrijft in de dood, en in een paar andere grafmonumenten, het adembenemende en huiveringwekkende Stilte bijvoorbeeld. Het is een portret van een man, gehuld in een lijkwade, met halfgeloken ogen, die met een vinger op de lippen tot stilte maant. Een tijdgenoot noemde het een 'graffiguur die oprijst uit de afgrond van de dood, vormgegeven door een Dante van de beeldhouwkunst'. Prault zou er de onoverschrijdbare grens tussen de wereld van de doden en de levenden mee hebben uitgebeeld.
Praults romantiek vond zijn hoogtepunt in het aangezicht van de dood. Hij maakte een grafmonument voor Adam Mickiewicz, de dichter van het verlangen in Polen naar bevrijding. Hij boetseerde geen portret maar een doodsmasker, waarin gebroken ogen zoeken naar het licht. Het werd begrepen. Een jonge schrijver voor een provinciale krant, Odilon Redon, noemde het 'de belichaming van de moderne geest in de beeldhouwkunst'.
Willem Ellenbroek

Foto
	'Ophelia', Auguste Prault (1843-76). 'De Stilte', Auguste Prault (1842-43). 'Slachting', Auguste Prault (1834-50).

