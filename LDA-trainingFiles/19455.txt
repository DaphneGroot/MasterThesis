Lisa Stansfield.
Lisa Jane Stansfield (Heywood (Greater Manchester), 11 april 1966) is een Brits singer-songwriter, die eind jaren 80 en begin jaren 90 enkele grote hits scoorde.
Beginjaren en Blue Zone.
Op veertienjarige leeftijd won ze een talentenjacht georganiseerd door een plaatselijke krant, waarna ze haar televisiedebuut kon maken.
In 1983 vormde ze samen met twee vriendinnen van school de groep "Blue Zone". Hun eerste single "On Fire" uit 1987 was aanvankelijk populair, maar werd uit de handel genomen na een grote brand op het Londense Metro station King's Cross.
Solocarrière.
In 1989 kwam de grote doorbraak, toen Stansfield het nummer "People hold on" van Coldcut mocht inzingen. Dit nummer werd een grote internationale hit, waarna Stansfield een solocarrière begon. Haar eerste single "All Around the World" werd een nummer 1-hit in Nederland begin 1990. Later volgden nog enkele kleinere hits. Ze won drie Brit Awards in de categorieën voor beste vrouwelijke nieuwkomer (1990) en beste vrouwelijke artiest (1991, 1992).
In 1999 maakte Stansfield haar acteerdebuut in de film "Swing" waarvoor ze ook enkele nummers had opgenomen. Verder verscheen dat jaar "The Longer We Make Love" een duet met haar grote held Barry White, afkomstig van diens album "Staying Power".
In 2002 schitterde Stansfield in de Britse versie van "De Vagina Monologen" en nam ze haar eerste live-dvd op in het Londense jazzcafe Ronnie Scott's.
In 2005 verscheen het album "Lisa Stansfield" waarop de zangeres samenwerkte met producer Trevor Horn. Daarna richtte ze zich op haar carrière als (stem)actrice, met rollen in onder meer "The Edge of Love" (2007) en "Northern Soul" (2012).
Op 13 augustus 2013, tijdens een uitgebreide "greatest hits"-tournee kondigde Stansfield aan dat er een nieuw album op komst was; haar eerste in bijna negen jaar. "Seven", met de single "Can't Dance", kwam op 31 januari 2014 in Nederland en België uit. In mei hervatte ze haar tournee waarbij ze drie concerten in Nederland gaf. In augustus 2015, bijna een jaar na dato, verscheen de cd/dvd "Live in Manchester".
Privé.
Stansfield is getrouwd met cinematograaf en co-schrijver Ian Devaney. Ze leerden elkaar op veertienjarige leeftijd kennen, en vormden in 1980 een schoolband.
