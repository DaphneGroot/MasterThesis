	Moraliste met veel buien en grillen
	ZIJ WAS EEN product van de hoge romantiek, de dochter van een soldaat en later de 'Moeder van Europa', maar volgens zuchtende liberale regeerders eeuwig 'een kind met de allures van een staatsman'. De Britse koningin Victoria blijft fascineren als een koppige kracht, soms op de rand van de waanzin. De nieuwste - Amerikaanse - biografie van haar, geschreven door de op Hawaii wonende succes-historica Carolly Erickson, belicht vooral het uitbundige emotionele bestaan van de Engelse monarch die het langst regeerde.
Erickson portretteerde onder anderen Katharina de Grote, Marie-Antoinette, Elizabeth I, Hendrik VIII, 'Bloody Mary' en 'Bonnie Prince Charlie', de tragische pseudo-held van Culloden. Zij schrijft voor een grote, vooral Amerikaanse markt, won prijzen en heeft een geduchte pen. Ze maakt geen historische soap. Uit haar geschriften blijkt studiezin en een open oog voor de bredere geschiedenis, al is het voor een Nederlander verrassend te lezen dat in het revolutiejaar 1848 alleen de kronen op de hoofden van de Russische, Belgische en Britse monarchen werden gered.
Een klassieke biografie van Victoria was het exquise Queen Victoria van Lytton Strachey uit 1921. Wie daarna nog een integrale biografie van de vorstin wil schrijven, behoort tot de waaghalzen. Erickson noemt Strachey niet eens, ook niet in de voetnoten, maar leunt wel zwaar op talloze andere - ook oudere - geschriften. En uiteraard op Victoria's dagboeken, die Strachey deden denken aan 'een opengedraaide kraan'.
In haar nieuwe biografie krijgen vooral familie, huis, religie en gedachtenleven aandacht. Victoria's probleem, het combineren van dit alles met nauwgezet regeren, was ook voor de biografe geen geringe opgave. Zij probeert steeds weer plichtsgetrouw de sociale en historische achtergrond te schetsen, maar vlucht dan weer haastig de binnenkamer in.
Victoria's politieke rol, die vooral boeiend is bij de opkomst van het Britse imperialisme, komt te weinig uit de verf. Dit geldt evenzeer voor haar relatie met de grote politici van haar tijd: de vaderlijk geworden losbol Melbourne, de stugge Peel, de gehate, opportunistische Palmerston ('the immoral one', aldus Albert en Victoria), de geliefde vleier Disraeli, de verfoeide (mede-)moralist Gladstone en de cynisch-curieuze Salisbury.
Merkwaardig is dat Victoria Palmerston nog lang een vermeende poging tot verkrachting bleef nadragen, terwijl 'Lord Cupid' slechts de verkeerde slaapkamer binnenblunderde, waarbij de betrokken dame het op een krijsen zette. Al eerder had de vorstin - tot haar latere schande - hofdame Flora Hastings herhaaldelijk van immoreel gedrag beschuldigd, terwijl alle aanwijzingen een andere kant op gingen. Victoria was een moraliste die niet naar bewijzen vroeg; zij liet zich door emoties meeslepen.
De 'soldatendochter' had volgens Strachey 'a vein of iron' in haar karakter. Tegelijk, en die balans ontbreekt in het boek, wist ze hooglopende ruzies te beindigen voordat die tot een constitutionele crisis openbloeiden. Ze werd, schreef Strachey, 'een symbool van Engelands macht, van Engelands waardigheid, van Engelands buitengewone en geheimzinnige bestemming'. En: 'Zo gebeurde het dat aan het eind van haar bewind de macht van de soeverein weliswaar merkbaar was verminderd, maar haar prestige enorm was gegroeid.' Victoria stak gunstig af bij haar voorgangers, vijf malle Hannovers, en accepteerde bij al haar hoge Toryisme en haar buien en grillen een wezenlijke democratisering van het Britse bestel.
Erickson stipt de vele politieke ruzies slechts aan, vaak met een te vrijmoedige minachting voor de staatslieden, bijvoorbeeld Gladstone. Het hof blijft bij haar iets te lievig en de politiek te naar, dit ondanks de erkenning van Victoria's fouten en onverschilligheden. De barre armoede van het proletariaat is voor haar een natuurlijk gegeven, evenals het bloedig disciplineren van volkeren die zich niet zomaar bij Britse koloniale zegeningen willen neerleggen. Over het gloednieuwe streven naar gelijke rechten voor vrouwen kon de vorstin zich tot barstens toe opwinden.
Veel aandacht krijgt prins-gemaal Albert, door Erickson welhaast als een universeel - en meestal miskend - genie afgeschilderd. Het was inderdaad een veelzijdig man, die overigens de opvoeding van zijn oudste zoon, troonopvolger Bertie (Edward VII) door te veel simpele disciplinering verknalde.
In Ericksons boek wordt afgerekend met het sprookje van het ideale huwelijk. Victoria maakte van haar dode echtgenoot een fetisj en de hele natie moest meedoen. Een jaar of tien later kwam ze wel tot het blijde - en zelfgenezende - besef dat ze beter dan de serene Albert bestand was tegen de listen en lagen van fortuin en slechtheid van bijna de hele wereld, Engeland incluis. Albert was al te goed, maar z¡j zou het kwaad wel eens in de hoek zetten (naast haar zoon). Deze Victoria, de echte, was toen minstens 60 jaar oud en 'bijna even breed als hoog'.
Haar huwelijk was vreemd. Albert, intellectueel superieur, nam geleidelijk steeds meer van haar over, mede omdat Victoria vond dat dat zo hoorde in een huwelijk. Maar in de jaren vijftig kreeg ze steeds vaker woede-aanvallen, waarbij ze met van alles ging smijten en het hele hof tot een hel maakte.
Albert verdroeg dat met wonderbaarlijke zelfbeheersing, maar het later zo geidealiseerde huwelijk was voor ongeveer de helft van de duur ervan lelijk in gevaar. Victoria kwam dicht bij de rand van geestelijke ineenstorting. Dat was later minder het geval, al was ze wel vaak ziek en altijd excentriek. Bijvoorbeeld in haar 'Indiase' periode, toen iedereen haar louche en arrogante beschermeling Abdul Karim bestreed.
Eriksons portret van Victoria blijft te soft. De pen trilt toch iets te veel in vertedering en er zijn kansen gemist. Maar zij brengt goed over wat een raadselachtige en unieke vrouw deze onevenwichtige en weinig briljante, maar hogelijk succesvolle monarch was. Er zijn scherpere portretten, maar een betrouwbare en leesbare 'softe' biografie is ook goed voor de historische cultuurspreiding.
Jan Joost Lindner
Carolly Erickson: Her Little Majesty - The Life of Queen Victoria.
Simon & Schuster, import Van Ditmar; 304 pagina's;  51,75.
ISBN 0 684 80765 3.

Foto
	Koningin Victoria, omringd door (van links af) haar kleinzoon George (de latere koning George V), haar zoon Edward en haar kleinzoontje Edward (de latere koning Edward VIII). FOTO UIT 'EDWARDIAN LONDON'

