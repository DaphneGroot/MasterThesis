 NESBIC NEEMT BELANG IN BEURSKANDIDAAT DETRON. 
 AMSTERDAM, 24 feb (Reuter) - Een consortium onder leiding van participatiemaatschappij Nesbic heeft een minderheidsbelang genomen in Detron Group, zo is door Detron meegedeeld. 
 De in Heeswijk-Dinther gevestigde Detron zegt er naar te streven om op termijn een notering aan te vragen op de Amsterdamse effectenbeurs. Het bedrijf is actief op het gebied van telecommunicatie, engineering, IT-services, interim techniek en electric engineering. 
 Voor 1997 verwacht Detron, volgens eigen zeggen marktleider in Nederland op het gebied van telecom-en energie-infrastructuren, een omzet van circa 190 miljoen gulden. 
 Bij Detron zijn in binnen-en buitenland circa 1700 mensen werkzaam. 
 Financiele details van de verkoop van een minderheidsbelang aan het consortium onder leiding van Fortis-dochter Nesbic zijn niet gegeven. De meerderheid van Detrons aandelen blijft in handen van directeur-eigenaar George Banken. 
 Met de nu gerealiseerde vermogensversterking kan zowel de autonome groei als het acquisitiebeleid verder gestalte worden gegeven, aldus Detron. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
