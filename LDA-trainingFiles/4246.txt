	De herontdekking van de haven
	THESSALONIKI, de Europese culturele hoofdstad van dit jaar, heeft acht internationale architecten verzocht een pier te bouwen. Daarmee onderstreept de Griekse stad op een bijzondere manier de culturele betekenis van de kust, waarvan lange tijd uitsluitend de economische waarde werd gezien. Want de pieren die de architecten hebben getekend, zijn maar ten dele afmeerplaatsen. Architect Rem Koolhaas schetste een compleet amusementspark met een buitenbioscoop, een zwembad en een promenade. En ook de anderen vulden hun pier met paviljoens of met ontspanningscentra.
De haven is herontdekt. Hij heeft, en niet uitsluitend in Thessaloniki, potentie als sociaal knooppunt, als woon- en uitgaansgebied, en zelfs weer als aanlegplaats voor cruiseschepen.
Het proefschrift De stad en de haven van Han Meyer, stedenbouwkundige, komt op een actueel moment. Hij beschrijft hoe de symbiotische verhouding tussen stad en haven na de oorlog weliswaar op de proef werd gesteld, maar dat de klassieke havenstad de banden met zijn economische kern nu weer aanhaalt. Niet alleen met een financieel oogmerk; de haven is ook een bron van leven.
In zijn monumentale boekwerk verkent Meyer vier steden en vier ontwikkelingen. Londen verplaatste in n keer zijn hele havenareaal van de Docklands naar Tilbury. Barcelona, ooit een bloeiende zeehaven, kampte met een verpauperde kust, die nog geen tien jaar geleden volledig op de schop ging. Er kwamen een jachthaven, een kunstmatig strand, een boulevard en een ringweg voor in de plaats.
New York, nog steeds een machtige havenstad, heeft op twee plaatsen de kades opengesteld. In Battery Park City en South Street Seaport zijn toeristische voorzieningen geschapen van bijna folkloristisch allooi. Het leidde tot ironische commentaren als: 'Er is een namaak negentiende-eeuwse atmosfeer geschapen van piraten en wetteloosheid in een bordkartonnen decor. South Street is een droom die de Nederlanders zelf niet voor mogelijk hadden gehouden.'
Rotterdam, de vierde in de rij, staat aan de vooravond van een nieuwe expansie. De aanleg van de tweede Maasvlakte mag dan ontraden zijn door het Centraal Planbureau, het Gemeentelijk Havenbedrijf wil die grote zandvlakte voor de kust van Voorne-Putten uit vrees dat bedrijven naar Brabant uitwijken. Dat is het ironische lot van de havenstad: concurrentie is er niet alleen meer van andere steden aan zee, maar ook van het achterland.
Toen Rotterdam in de jaren zestig besloot zijn havenactiviteiten van de Maasoevers bij het centrum te verplaatsen naar de Botlek, Rozenburg en uiteindelijk de Maasvlakte, ontstond een vacum in de binnenstad. De stad was ineens de aansluiting met zijn belangrijkste bedrijfstak kwijt. De Maas stroomde tussen twee in onbruik geraakte oevers: de Boompjes en de Kop van Zuid. De Boompjes, zo beschrijft Meyer, was in de vorige eeuw een lommerrijke boulevard, tevens loswal, waar de Rotterdammer graag verpoosde. De kade vormde de essentie van de Noord-Europese havenstad: een combinatie van haven en openbare ruimte, van handel en amusement.
Amsterdam, dat er en passant wordt bijgehaald, had met de bouw van het Centraal Station de band met de haven al doorgesneden. Hoe meer de grachtengordel uitdijde, hoe verder het IJ, een veenplas die in verbinding stond met de Zuiderzee, terugweek. De Maas is met zijn getijdenwisselingen wezenlijk anders van karakter. Nog steeds doet de zee zich in het hart van Rotterdam voelen.
Een stad zonder zichtbare haven, een rivier die twee stadsdelen scheidt, zo was de situatie tot 1987, toen, zo schrijft Meyer, het sublieme besluit viel niet de Boompjes maar de Kop van Zuid uit zijn winterslaap te wekken. De Boompjes was bij het bombardement van 1940 vrijwel geheel verwoest, de Kop van Zuid was door het wegtrekken van de bedrijvigheid ten prooi gevallen aan onkruid. Meyer noemt het een geniale beslissing, omdat de stad in een klap twee stadshelften bij elkaar veegt. De rivier die noord en zuid scheidde, zou weer een verbindend element worden. De schakel: een stadsboulevard die verschillende voormalige dokken passeert.
Cruciaal bij de inrichting van de Kop van Zuid is de verbinding tussen de openbare ruimte, de infrastructuur en de bebouwing. Meyer is - terecht - teleurgesteld over het eerste mammoetcomplex op het schiereiland, de Wilhelminahof, met een onthutsend dooie straatgevel. Ergens zijn fouten gemaakt: vooral de stedelijke complexiteit heeft de projectontwikkelaars - de Kop van Zuid is een voorbeeld van samenwerking tussen overheid en marktpartijen - parten gespeeld.
Meyer vestigt zijn hoop op de Wilhelminapier, waarvoor de Britse architect Norman Foster een helder programma heeft uitgestippeld. Maar de gevaren liggen op de loer. Alleen samenhang en een heldere structuur kunnen fragmentatie voorkomen, stelt hij. Want dat is het probleem van steden die hun oude havenlandschap reconstrueren: ze laten steken vallen tussen de enorme verkeerswegen en enorme gebouwen. Daartussen kan een onherbergzame ruimte ontstaan.
De stedenbouw in Rotterdam profiteert nog altijd van een paar ingrepen uit de vorige eeuw, die eigenlijk per ongeluk goed gekozen waren. De Westersingel, Heemraadsingel en Westerkade werden aangelegd met een breedte die hen geschikt maakten voor een goederenspoorlijn. Toen de haven steeds meer westwaarts trok, kregen deze singels het karakter van esplanades die diverse functies combineerden. Dat zou ook moeten gelden voor het nieuwe openbare gebied in de oude havens, volgens Meyer.
Meyers proefschrift is meer dan een inventarisatie van de problemen. Het onderlijnt de paradox van een stad die onafhankelijk is van zijn haven en tegelijk niet zonder kan. Alleen bevlogen stedenbouwkundigen en politici kunnen dat uiteengevallen netwerk met strengen van verkeerswegen weer bijeenbinden. In Rotterdam is dat proces nu in volle gang.
Jaap Huisman
Han Meyer: De stad en de haven - Stedebouw als culturele opgave in Londen, Barcelona, New York en Rotterdam: veranderende relaties tussen stedelijke openbare ruimte en grootschalige infrastructur.
Jan van Arkel; 432 pagina's;  79,50.
ISBN 90 622 4380 0.

Foto
	Uitzicht over de haven van Rotterdam vanaf de Euromast, 1960. FOTO FRITS ROTGANS

