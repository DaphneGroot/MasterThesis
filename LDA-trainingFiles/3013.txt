	Frank Wijdenbosch kruipt in huid van een rondborstige dienstmeid
	Van onze verslaggeefster
Chitra Gajadin

AMSTERDAM
Op Hollandse schoorsteenmantels pronkten ze vroeger, kitscherige gipsen vrouwenkoppen in felle kleuren, de voorgangers van de Spaanse poppen. Opvallend is het verschil tussen de zwarte torso's met blote, puntige borsten en de zedig bedekte blanke busten. Waar het kapsel van de een ruimschoots aandacht krijgt, piekt het kroeshaar alle kanten op.
Frank Wijdenbosch heeft kastenvol van dit spul, in allerlei soorten en maten. Bekende zwarte figuren met zielige strorokjes die dienst deden als kaarsenhouders. Beeldvorming en het spelen van rolbevestigende rollen, volgens Frank Wijdenbosch ontkom je daar niet aan als zwarte acteur. Met grote belangstelling keek hij naar de rol van zwarte acteurs in Hollywoodfilms: minimale tekst, veel rollende ogen, trekken aan het hoofdhaar.
Frank Wijdenbosch speelt de rol van Hattie McDaniel in de gelijknamige voorstelling die vanavond in de Amsterdamse Stadsschouwburg in première gaat. Samen met Rose These, regisseuse, maakte hij een stuk dat hem op het lijf geschreven is. De gelijkenis met Hattie McDaniel, beter bekend als Scarlett O'Hara's rondborstige dienstmeid Mammy in de film Gone With the Wind, is verbijsterend.
Ooit begonnen als travestiet met een live band kwam Frank Wijdenbosch begin jaren tachtig in de theaterwereld terecht. Voor de VPRO maakte hij de show Fatzy & Co in 1988. Een Italiaanse regisseur haalde hem naar Napels voor een filmrol. Hij heeft al eerder diverse vrouwenrollen gespeeld zoals in What ever happened to Baby Jane, The White Whore and the Bit Player. Hij was Kniertje in Op hoop van zegen door Michael Matthews met wie hij veel heeft samengewerkt.
'Tussen de zwarte acteurs in de Hollywoodfilms viel die grote zwarte vrouw mij op. Ik had zo iets van. . . deze vrouw die ken ik. Daar lijk ik op', zegt hij. Gefascineerd door de figuur van Hattie McDaniel begon hij met onderzoek. Hij had ruime keus, want McDaniel speelde in driehonderd films. Haar favoriete rol was die van Mammy, dienstmeid voor een blanke familie.
Aanvankelijk boeide het leven van Hattie McDaniel hem niet. Het leek te veel op dat van andere grote zwarte vrouwen zoals Sarah Vaughan, Dinah Washington, Billie Holiday en Dorothy Dandridge. Wat de doorslag gaf, was dat Hattie McDaniel heel wat keren steeds de eerste zwarte was.
Ze was de eerste die een Oscar kreeg in 1940 voor haar rol in Gone With the Wind. De eerste zwarte vrouw die regelmatig op de Amerikaanse radio zong. Haar populaire radioprogramma The Buleah Show had elke avond twintig miljoen luisteraars.
Zij was de eerste zwarte mens die regelmatig op televisie verscheen. Ze weigerde een groot contract om te zingen omdat ze wilde acteren. Na haar dood werd zij de eerste zwarte op de witte begraafplaats Rosedale in Los Angeles.
Niettemin werd Hattie door de National Association for Advancement of Coloured People (NAACP) verguisd en de koningin van het Mammyisme genoemd. Het publiek bewonderde haar om de Mammy-humor en Mammy-wijsheden. Volgens de NAACP zou ze door haar dienstbare rollen een vooroordeel bevestigen.
'Maar Hattie had haar eigen manier om daarmee om te gaan. Zij wilde zich vooral niet de wet laten voorschrijven door de NAACP', zegt Frank Wijdenbosch.
Hattie's rol mag dan bevestigend zijn, daar ontkom je volgens hem niet aan. Ook nu niet. 'Ik ben ook een Hattie. In ons allemaal schuilt een Hattie. Er zijn nog steeds geen rollen voor zwarte acteurs en toch moet er brood op tafel komen. Waarom zijn wij niet in GTST, waarom niet in Op weg naar morgen? Zwart is commercieel niet belangrijk. En bovendien, kijk maar naar mij. Ik kan niet de lover van Katja Schuurman spelen.'
Ook het multiculturele theatercircuit heeft hem weinig te bieden. 'Daar zitten ze niet te wachten op iemand die in een jurk rondhuppelt. Die willen scoren met geaccepteerd theater. Ze hebben zo lang gestruggeld om te bereiken wat ze hebben, dan is die man in die jurk. . . mang! Wat moeten we met hem?'
De voorstelling Hattie McDaniel begint met een oude vrouw die dwaalt in een donkere kamer waar de meubels met witte lakens zijn afgedekt. In flashbacks komen de woorden. Hattie gaat solliciteren en Frank Wijdenbosch speelt meesterlijk het gesprek na:
'Good evening sir, my name is Hattie McDaniel. I'm a singer', zegt een timide meisjes stem.
De baas van een nachtclub buldert: 'We don't need a singer here, we need a toilet maid. Are you a toilet maid?'
Meisje: 'No sir.'
De baas: 'Well now you are, take it or leave it.'
Meisje: 'I'll take it sir.'
Frank Wijdenbosch speelt Hattie McDaniel t/m 19 januari in de Bovenzaal van de Stadsschouwburg Amsterdam. Première op donderdag 16 januari.

Foto
	Frank Wijdenbosch als de Mammy in 'Gone with the wind'.

