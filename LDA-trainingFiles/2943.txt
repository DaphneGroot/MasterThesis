	THUIS: BENOIT MONSAIGEON
	'Sommige stukken komen uit de familie, andere hebben we op veilingen gekocht. Ook hier in Nederland: oude Hollandse schilderijen.' Mevrouw Monsaingeon, lachend: 'Dat taboeretje heb ik bij Blokker gevonden. De pootjes hebben dezelfde vorm als die van de achttiende-eeuwse stoeltjes.'
De Parijzenaar Monsaingeon is sinds zes jaar Nederlands directeur van de Franse bank Paribas. Voordien vertegenwoordigde hij de bank in Gabon. 'Wij leven nu zeventien jaar buiten Frankrijk. We houden ervan eigen dingen mee te nemen om ons niet verloren te voelen. Dingen die ons helpen de herinneringen op te roepen aan ons land, onze familie, onze normale omgeving. In Afrika kwamen we in een compleet ingericht huis waar we alleen wat eigen schilderijen en zo meebrachten. Naar Den Haag hebben we bijna alles laten overkomen wat we hebben. Ik ben in Parijs opgegroeid temidden van dit soort meubels.
'Mijn indruk van het doorsnee Nederlandse interieur is dat de kamers voller zijn. Misschien komt dat ook doordat de ruimte beperkter is: de huizen in het centrum van Den Haag zijn meestal kleiner dan in Parijs. De traditionele Hollandse meubels zijn groot en zwaar. Dat wil niet zeggen dat ze niet sierlijk zijn, integendeel: ze hebben een eigen elegantie. Ik heb voor de eetkamer van de bank zo'n mooie, solide Hollandse commode gekocht. EÂ‚n lamp, midden in de kamer aan het plafond: dat is ook typisch Hollands. Wij hebben alleen indirect licht, van een aantal lampen. Hollanders zijn spaarzaam, dat zal wel te maken hebben met het calvinisme. Een gulden is een gulden in dit land. Mensen zijn hier terughoudend met geld uitgeven.
'Ik moet zeggen dat onze ervaring met Nederlanders in hun eigen huizen beperkt is. Toen wij hier kwamen wonen, nodigden we de buren uit voor een buffet. Ze kwamen, de avond was aangenaam, en dat was dat. Er was geen follow-up. We komen eigenlijk alleen over de vloer bij Hollanders die veel met internationale relaties werken.'

Foto
	FOTO MARCEL MOLLE

