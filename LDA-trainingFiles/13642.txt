Fungus (band).
Fungus is een Nederlandse popgroep uit de jaren 70 die een aantal hitjes had met gepopulariseerde volksliedjes.
De bakermat van Fungus lag in Vlaardingen, waar diverse leden zich bezighielden met op volksmuziek geïnspireerde popmuziek. Geïnspireerd door thuisopnamen van veldwerker Ate Doornbosch, samensteller van het NOS radioprogramma "Onder de groene linde", werd een moderne versie opgenomen van het aloude lied "Al die willen te kaap'ren varen", geproduceerd door Roy Beltman. Daarna verschenen nog enkele elpees en een vervolghit "Een boer ging naar de wei".
Door muziekpuristen werd de aanpak van Fungus, met elektrische versterking en scherpe gitaarsolo's, overigens verguisd. Volgens eigen zeggen heeft Fungus echter nooit gepretendeerd volksmuziek te maken, maar zagen ze zichzelf vooral als een popband.
Fred Piek richtte in 1979 met Wim Kerkhof het duo The Amazing Stroopwafels op. In 1981 vervolgde hij een solocarrière.
Begin 2000 kondigde platenmaatschappij EMI aan de Fungus-elpees opnieuw uit te brengen op cd. Vanaf april 2000 is de dubbel cd "The Fungus Collection" verkrijgbaar. In een nieuwe bezetting gaf Fungus zelfs weer enkele concerten. Van de originele bezetting waren in ieder geval Fred Piek, Sido Martens en Louis Debij van de partij.
