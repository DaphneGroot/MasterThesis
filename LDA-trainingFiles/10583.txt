Balkbrug (Hardenberg).
Balkbrug (Nedersaksisch: "De Balk") is een dorp in de gemeente Hardenberg en telde in 2007 ongeveer 3800 inwoners. Voor de gemeentelijke herindeling van 2001 behoorde Balkbrug samen met Dedemsvaart en Oud Avereest tot de gemeente Avereest.
Het dorp is ontstaan aan het kanaal de Dedemsvaart. Het dankt zijn naam aan een balk die onder een brug in dit kanaal lag. Deze balk moest voorkomen dat schepen met te grote diepgang deze brug konden passeren. Het lag ook op de kruising van deze vaarweg met de weg van Ommen naar Meppel, waardoor hier een wat grotere nederzetting kon ontstaan. Ook werd de groei van het dorp bespoedigd door het oprichten van een bedelaarskolonie van de "Maatschappij van Weldadigheid" rond 1800 op de Ommerschans ten zuiden van het dorp.
In 1886 kreeg Balkbrug een stoomtramverbinding aan de lijn van de DSM van Dedemsvaart dorp naar Dedemsvaart SS, een station aan de lijn Zwolle-Meppel. In 1908 groeide Balkbrug uit tot een knooppunt van stoomtramlijnen toen Spoorweg-Maatschappij Meppel-Balkbrug haar lijn tussen Meppel en Balkbrug opende. In 1939 werd deze lijn gesloten. In 1947 sloot de eerstgenoemde lijn.
In de jaren zestig is het kanaal de Dedemsvaart, dat door Balkbrug loopt, gedempt en werd de N377 eroverheen aangelegd.
Bereikbaarheid.
Aan de noordelijke rand van het dorp loopt de N377. In Balkbrug zelf is een snelheidsbeperking aangelegd van 50 kilometer per uur, en zijn in plaats van 1 tegenwoordig 2 rijstroken p√©r rijrichting beschikbaar. De N48 richting Hoogeveen en Ommen passeert ten oosten van het dorp deze weg middels een viaduct met op- en afritten.
