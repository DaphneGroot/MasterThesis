	Van Scheppingen en geblesseerde Schultz verder
Dennis van Scheppingen heeft in korte tijd aanzienlijke tennisvorderingen gemaakt. Dat toonde hij in Nederland al diverse malen en dat doet hij voorlopig ook bij de Australian Open. Ten koste van Byron Black en zonder al te veel hoofdbrekens bleef hij in de strijd.

Ook Brenda Schultz drong door tot de tweede ronde. De als tiende geplaatste Nederlandse liep in de tweede set tegen de Zuidkoreaanse Park een rugblessure op, sloeg in de derde set op 0-2 uit frustratie haar racket met drie ferme klappen kapot en ramde daarna de kleine Park, 101 van de wereld, meedogenloos van de baan. Ze gaf geen game meer uit handen, sloeg drie aces en bereikte na anderhalf uur met 6-2 de tweede ronde, met de Japanse Hiraki (86ste op de wereldranglijst) als tegenstander.
Op 1-1 in de tweede set verstapte Schultz zich en voelde ze een enorme pijnscheut in de rug. Na een langdurige behandeling door fysiotherapeute Kathy Martin stond ze een half uur stijf van de pijn, angst en stress.
Haar Amerikaanse echtgenoot Sean McCarthy en coach Paul Dogger drongen er regelmatig op aan het duel te staken. Een handjevol ontstekingsremmers en een corset hielpen Schultz de tegenslag echter overwinnen.
Na het incident met het racket stroomde de adrenaline rijkelijk door haar lichaam. 'Ik moest mijn agressie kwijt', zei ze, 'vroeger sloeg ik mezelf, maar dat mag niet meer van Sean'.
Voor Schultz was het de vijfde keer in haar achtste Australian Open dat ze de tweede ronde bereikte. Na onderzoek van haar blessure bleek dat een aanhechting van twee wervelspieren onder in de rug verkrampt was. 'Een gevolg van de hitte en de stroeve baan', wist Schultz. 'Elke twee uur ijs erop, een paar massages per dag. De rug zal dinsdag stijf zijn, maar woensdag moet ik kunnen spelen', zei ze vol zelfvertrouwen.
Van Scheppingen, de 21-jarige Grand Slam-debutant uit Wilnis, weerstond de druk van het toernooi en de returns van Black, van wie hij vorig jaar in Peking nog een pak rammel kreeg.
Met zijn riskante spel kreeg Van Scheppingen in de eerste en tweede set handenvol breekpunten tegen, maar ook dat vermocht de pupil van Dick Suyk en Hugo Ekker niet te verontrusten.
Hij veegde ze allemaal weg en sloeg in de tiebreaks toe, 7-5 en 7-3. Het waren de genadeklappen voor Black, 57ste van de wereld, die in de derde set de vroege achterstand niet meer wist te compenseren.
'Ik speelde goed', oordeelde Van Scheppingen, die zijn tweede wedstrijd op Australische bodem speelde. De eerste, vorige week in de kwalificaties van Sydney, verloor hij van de Zuid-Afrikaan Stafford. 'Ik was scherp geconcentreerd. Black was pittig, de wind verraderlijk', klonk het.
'Maar dit is inderdaad een perfecte start, een droomdebuut', gaf hij koel toe. Zijn gezicht verried nauwelijks enige emotie. Al zei hij wel inwendig te juichen. 'Ik wil dit jaar naar de Top-100', omschreef hij al eerder zijn doel op korte termijn. Daar is hij nog slechts acht punten vanaf. Hij steeg door zijn zege van 111 naar 102.
Een overwinning op de Israeliëer Ran in de tweede ronde zou al een zeer vroege verwezenlijking van zijn streven betekenen. Ran versloeg hij al een keer in het sattelite-toernooi.
Voor Miriam Oremans was de Australian Open 1997, dat op de eerste dag het recordaantal van 24.348 toeschouwwers trok, binnen het uur voorbij. Ze stond tegen Conchita Martinez, vijfde van de wereld en derde geplaatst, 55 minuten in het zonlicht op showcourt 2. In die periode sprokkelde ze twee games bijeen, één op eigen service en één op die van Martinez, 0-6, 2-6. Voor de inspanning ontving ze 12.300 gulden bruto.

Foto
	Boris Becker lijkt nog verbijsterd na zijn verloren partij tegen Carlos Moya. FOTO AP

