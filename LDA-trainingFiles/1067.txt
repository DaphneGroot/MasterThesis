	Rechtbank blaast proces tegen broer Berlusconi af
	Van onze correspondent
Jan van der Putten

ROME
Het complot is geen complot geweest, en het slachtoffer heeft zich nooit slachtoffer gevoeld. Dat is de bizarre afloop van een proces tegen Berlusconi's jongere broer Paolo en drie anderen.
De rechtbank in Brescia ontsloeg hen woensdag, na twee dagen delibereren, van rechtsvervolging. De vier was samenzwering tegen openbare aanklager Antonio Di Pietro ten laste gelegd.
Op 6 december 1994, na de laatste zitting van het geruchtmakende Enimont-proces in Milaan, hing Di Pietro zijn toga aan de kapstok, onder het verbijsterde oog van de tv-kijkers. Niemand snapte waarom de koene kruisvaarder tegen de corruptie, die toen op het toppunt van zijn roem was, ermee ophield.
Zijn eigen verklaring dat hij zich politiek misbruikt voelde, rammelde aan alle kanten. Kort daarop veranderde de beroemde onderzoeksrechter in verdachte.
Hoewel de beschuldigingen tegen hem keer op keer zijn doorgeprikt, is hij nog steeds niet van alle blaam gezuiverd. Het onderzoek in deze never ending story rust bij de rechtbank van Brescia, die jurisdictie heeft over zaken rond (oud-)magistraten van de rechtbank van Milaan.
In Brescia bleek procureur Fabio Salamone het bloed van Di Pietro wel te kunnen drinken. Want als onderzoeksrechter had Di Pietro de broer van Salamone, een van corruptie verdachte Siciliaanse ondernemer, stevig aangepakt. Die wraakzucht kwam Salamone duur te staan. Zijn superieuren pakten hem alle zaken-Di Pietro af. Een andere magistraat heeft nu een proces tegen Salamone zelf aangevraagd. Deze zou een journalist hebben bedreigd die een boekje had opengedaan over zijn corrupte broer.
Salamone was ook een onderzoek begonnen tegen Paolo Berlusconi, twee ex-inspecteurs van het ministerie van Justitie en tegen Berlusconi's advocaat en minister Cesare Previti. Zij zouden een geheim onderzoek tegen Di Pietro hebben uitgevoerd en hem met dat chantagewapen hebben gedwongen op te stappen. Dit onderzoek leidde tot een proces, dat in september begon.
Ruim tachtig getuigen, onder wie oud-president Cossiga en Di Pietro's vroegere superieur Borrelli, hebben gezegd dat Di Pietro al eerder van plan was geweest de rechterlijke macht te verlaten, mogelijk om zich in de politiek te storten. De betrokkene zelf verzekerde dat de entourage van Berlusconi hem niet onder druk had gezet. Het echte complot, zei Di Pietro's advocaat, komt van de gevluchte ex-premier Craxi en de geheime diensten.
Er kleeft veel raars aan dit proces. Misschien wilde Salamone aantonen dat Di Pietro door het 'complot' te ontkennen, zelfs als slachtoffer onbetrouwbaar was. Van liefde voor Berlusconi kan Di Pietro in ieder geval niet worden verdacht. Volgens hoofdprocureur Borrelli zei hij vlak voor zijn aftreden dat hij Berlusconi kapot zou maken.
Di Pietro zal nog vele rechtbanken moeten bezoeken vanwege de behandeling van de tweehonderd klachten die hij heeft ingediend wegens laster. De eerste zaak heeft hij net gewonnen.
Umberto Bossi, leider van de Liga Noord, moet hem 72 duizend gulden betalen omdat hij hem een terrone heeft genoemd, een noordelijk scheldwooord voor de 'boerenkinkels' uit Zuid-ItaliÃ«.

