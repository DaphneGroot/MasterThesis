	Minder kerkleden brengen meer geld bij elkaar
	Van onze verslaggever
UTRECHT
Ondanks een teruglopend ledental blijven de inkomsten van de drie grote kerken in Nederland groeien. De rooms-katholieke kerk, de hervormde kerk en de gereformeerde kerk, de drie grootste kerkgenootschappen, ontvingen vorig jaar 854 miljoen gulden. Deze cijfers werden donderdag bekendgemaakt bij het begin van de 25ste actie Kerkbalans, getiteld 'Ik teken ervoor'.
Het overgrote deel van die 854 miljoen komt uit Kerkbalans, al jaren de belangrijkste inkomstenbron voor de kerkgenootschappen. Ze betalen er de salarissen van pastores, kosters, huishoudelijk personeel en organisten uit. Ook het onderhoud van kerkgebouwen wordt voor een deel met dit geld bekostigd.
In de actie werken zeven kerkgenootschappen samen. Naast de drie grote kerken doen ook de doopsgezinden, lutheranen, oud-katholieken en remonstranten aan Kerkbalans mee. Tienduizenden vrijwilligers bezoeken de leden van de kerkgenootschappen.
Hoewel de inkomstenstijging geen gelijke tred houdt met de inflatie, voorzien de kerken voorlopig geen problemen. Maar de kerken hebben ook nog steeds te maken met de daling van het ledental. Het aantal hervormden daalde vorig jaar met 2,4 procent tot 2.225.000. De inkomsten stegen met 1,7 procent tot ruim 279 miljoen gulden.
De inkomsten voor de rooms-katholieke kerk, waar 5.385.000 mensen zijn ingeschreven, daalden met 400 duizend gulden. Het aantal leden van de gereformeerde kerk liep met 1,75 procent terug tot 727 duizend. Maar haar inkomsten stegen met 1,1 procent.
Volgens eigen registratie tellen de genoemde kerken samen 8,4 miljoen leden, 53,3 procent van de bevolking. Terwijl de bevolking met 1,5 procent groeide, nam het aantal kerkleden met 2,3 procent af. Verder verzamelen zich 's zondags 1,3 miljoen mensen in de kerken, ofwel acht procent van de bevolking.
Met Kerstmis beleeft dit traditioneel een opleving: in 1995 maakten vier miljoen Nederlanders een kerkelijke kerstviering mee. Dat is 25 procent van de bevolking.

