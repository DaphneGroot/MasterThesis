	Kijken, kijken, niet kopen bij failliet Archeon
	Van onze verslaggeefster
Aukje van Roessel

ALPHEN AAN DEN RIJN
De taxichauffeur kijkt verbaasd op als hij hoort dat de bestemming het Archeon is. Je ziet hem denken: 'Dat is toch failliet?' Dat er kijkdagen zijn voor potentiële kopers is hem ontgaan. Hij heeft het archeologisch themapark in zijn werkgebied nooit zien zitten. 'Geen Alphenaar ging daar ooit naar toe.'
Het grote parkeerterrein, in het seizoen al te ruim voor het aantal bezoekers, ligt er verlaten bij. Alleen vlak bij de in het najaar gesloten kassa's staan wat auto's. Twee door ABN Amro Projectontwikkeling ingehuurde makelaars ontvangen in het Expogebouw de nieuwsgierigen. Ze krijgen een handdruk en een groen mapje waarin de spelregels zijn uitgelegd, en waarin alle te koop aangeboden gebouwen met een fotootje staan afgebeeld.
Wie zou er geïnteresseerd zijn in een hut van riet, leem en houten palen, zoals ze in Elsloo zo'n vijfduizend jaar voor Christus werden gebouwd? De grond eronder kun je niet eens kopen. Makelaar R. Muns is eerlijk. 'Wie zo'n hut koopt, moet hem afbreken om hem mee te kunnen nemen. Maar dan is hij niks meer waard.'
Drie mannen uit het oosten van het land staan druk te discussiëren bij een stal, model 1200 voor Christus. 'Al kreeg ik hem voor een tientje, dan moest ik hem nog niet. Het kost kapitalen om hem af te breken en dan bij ons, honderd kilometer verderop, weer op te bouwen. Het rieten dak kan dan zo in de haard en die stenen fundering zou ik niet eens meenemen.'
'Dat zijn kloostermoppen, man, die kosten vijf gulden het stuk. Die maken ze niet meer. Kijk eens hoe mooi. En als je alleen al het hout zou rekenen, is dat het geld al waard.' De reactie blijkt van een handelaar in 'nieuw antiek'. 'Zie je die sleet in dat hout, die maken wij er tegenwoordig zelf meteen maar in.' De derde van het stel is verliefd geworden op 'een prachtige eikenhouten trap' in de bakkerij. 'Maar ik moet het hele gebouw erbij kopen.'
F. Gigengack, leverancier van attracties, is teleurgesteld na zijn rondgang. Hij zal geen bod doen. Zelfs niet met een laag bedrag als duizend gulden. 'Levensgevaarlijk. Als het mij dan wordt gegund, zit ik eraan vast. Ik had gehoopt dat de gebouwen uitneembaar waren. Ik zoek iets voor een terrein in Duitsland. Maar zo'n Expogebouw. . .' 'Niet doen hoor', valt zijn adviseur hem in de reden. 'Moet je al dat staal zien. Dat moet je zagen en dan weer aan elkaar lassen.'
De twee zijn verbaasd hoe dicht de Alphenaren op het themapark wonen. 'Ze moeten hier een cultureel centrum of een sporthal van maken voor de buurt', probeert Gigengack met de gemeente mee te denken. Hij is niet de enige. Een voormalig werknemer van Archeon vindt dat het Expogebouw stadhuis moet worden. 'Ze willen in Alphen toch het stadskantoor afbreken voor een nieuw stadshart.'
Samen met twee ex-collega's is deze voormalige broeder van het Archeon-klooster naar de kijkdag gekomen om de roerende zaken eens te bekijken. Voor de tafels en potten en pannen hebben ze wel belangstelling. 'Heb je gehoord dat Van der Valk een doorstart wil maken met Archeon?' De 'visser' heeft het in de regionale krant gelezen. De twee andere, de broeder en de valkenier, weten van niks. 'Als het Van der Valk wordt, heb jij wel een probleem', grapt de visser tegen de valkenier. 'Moet je met een toekan gaan werken.'
Grote gegadigden, zoals Van der Valk, zijn niet op de kijkdag. Die onderhandelen rechtstreeks met ABN Amro. Maar Gigengack heeft wel andere mensen uit de attractiewereld gezien. 'Bols van Hellendoorn, de oud-directeur van Slagharen en iemand van een park bij Oosterbeek.'
Maar al deze heren zijn volgens hem vooral geïnteresseerd in de keukenapparatuur, tafels en stoelen, niet in de opstallen. ABN Amro zal van hen geen brief met een bod ontvangen. De bank neemt tot 15 maart de tijd om te kiezen wie welk gebouw wordt gegund. Of zal er toch nog een doorstart komen? 'Van der Valk kan er wel wat van maken, die heeft veel geld achter zich, doet alles zelf en is ijzersterk met lage lonen', schat de broeder de kans op dat laatste in.

Foto
	Een bezoeker van de kijkdag in Archeon zit op een schandblok voor een middeleeuwse boerderij. FOTO BERT VERHOEFF - DE VOLKSKRANT

