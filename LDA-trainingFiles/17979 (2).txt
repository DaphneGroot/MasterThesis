John van 't Schip.
Johannes Nicolaas (John) van 't Schip (Fort St. John, 30 december 1963) is een Nederlands oud-voetballer, die bij AFC Ajax speelde van 1981/82 - 1991/92. Vervolgens vertrok de aanvaller naar Genoa in Italië van 1992/93 - 1995/96. Voor deze twee clubs speelde hij in totaal 380 competitiewedstrijden, waarin hij veertig keer scoorde. Daarnaast speelde hij 41 interlands (twee doelpunten).
Na zijn actieve voetbalcarrière was hij jeugd- en assistenttrainer bij Ajax en hoofdtrainer bij FC Twente. Van 't Schip werd op 2 augustus 2004 aangesteld als assistent-bondscoach van het Nederlands elftal, zijn contract liep tot en met het Europees kampioenschap voetbal in 2008 in Oostenrijk en Zwitserland.
Na het EK 2008 keert Van 't Schip terug bij Ajax als assistent-trainer, onder hoofdcoach Marco van Basten. Vanaf 6 mei 2009 nam hij het roer over van de opgestapte Marco van Basten als Interim trainer. Vanaf het seizoen 2009/10 werd hij weer assistent, maar nu onder leiding van Martin Jol.
Van 't Schip was in het seizoen 2010/11 hoofdtrainer van het Australische Melbourne Heart dat in de A-League uitkwam.
Vanaf de zomer 2012 tot aan 3 januari 2013 was hij coach van Chivas Guadalajara in Mexico. Hij werd aangesteld op advies van Johan Cruyff, die daar toen werkte.
Van 't Schip werd in de zomer van 2013 technisch adviseur bij Melbourne City FC. Nadat John Aloisi ontslagen kreeg wegens tegenvallende resultaten, werd Van 't Schip opnieuw hoofdtrainer.. Na het behalen van goede resultaten en de overname van de club uit Melbourne door de Manchester City-groep, tekende hij op 19 maart 2014 een driejarig contract, tot het einde van het seizoen 2016/17. Hij stapte in januari 2017 op bij Melbourne City omdat hij vanwege privéomstandigheden terug naar Nederland wilde.
Van 't Schip is getrouwd met Danielle Oonk en daarmee een schoonzoon van zangeres Willeke Alberti. Zijn zoon Davey (16 oktober 1990) speelt in Australië in de Victorian Premier League bij Pascoe Vale FC en kwam voorheen uit voor JOS Watergraafsmeer.
