Leontien van Moorsel.
Leontine Martha Henrica Petronella (Leontien) Zijlaard-van Moorsel (Boekel, 22 maart 1970) is een voormalig Nederlands wielrenster en viervoudig olympisch kampioene met als bijnamen "Tinus" en "Ties".
Biografie.
Van Moorsel werd geboren als dochter van een handelaar in bouwmaterialen en een verpleegster. Ze begon haar wielercarrière eind jaren tachtig. Ze was zo fanatiek dat ze last kreeg van anorexia en zichzelf aan het 'kapotfietsen' was. Na een lange dip kwam ze langzaam weer terug in de sport en behoorde sindsdien tot de beste wielrensters ter wereld. In 1992 en 1993 won Van Moorsel de Ronde van Frankrijk. Van Moorsel zette een punt achter haar wielercarrière na de Olympische Zomerspelen in Athene in 2004.
Ze werd zes keer "Sportvrouw van het Jaar": in 1990, 1993, 1999, 2000, 2003 en 2004. Tijdens het gala ter gelegenheid van het 75-jarig bestaan van de KNWU werd Van Moorsel (samen met Joop Zoetemelk) verkozen tot beste Nederlandse renners aller tijden. In 2006 werd zij onderscheiden met de Fanny Blankers-Koen Trofee.
Van Moorsel was bijna 12 jaar lang de houdster van het werelduurrecord. Zij verbeterde op 1 oktober 2003 in Mexico-Stad het oude record van haar Franse rivale Jeannie Longo (45,094 km) met bijna één kilometer: 46,065 km. Na de reglementswijzigingen in 2014 en de vele pogingen bij de mannen, werd ook het record bij de vrouwen aangevallen. De Amerikaanse Molly Shaffer Van Houweling zette op 12 september 2015 in Aguascalientes het nieuwe record op 46,274 km.
In 2012 organiseert Van Moorsel samen met haar echtgenoot Michael Zijlaard, met wie ze woont in Nieuwerkerk aan den IJssel, de Leontien Ladies Ride, een fietstoertocht voor vrouwen. Dit evenement vindt plaats in 's-Hertogenbosch, Zwolle, Amsterdam en Rotterdam. Tevens is ze het boegbeeld voor de wielertocht GO-Classic, die op 7 september voor het eerst verreden wordt op Goeree-Overflakkee.
In 2008 kwam de door haar geautoriseerde biografie "Leontien van Moorsel, de rit van mijn leven" uit (geschreven door Marjolein Hurkmans).
Vanuit haar eigen ervaring met anorexia richtte zij eind 2013 het Leontienhuis op waar jonge mensen met een eetstoornis worden ondersteund.
Ploegen.
Leontien van Moorsel heeft voor verscheidene wielrenploegen gereden.
Persoonlijk.
Van Moorsel trouwde op 25 oktober 1995 in Rotterdam met Michael Zijlaard, met wie zij een dochter heeft. Michael Zijlaard is ploegleider bij Roompot Oranje Peloton. Hij is de oom van renster Nicky Zijlaard en de zoon van gangmaker en horecaondernemer Joop Zijlaard.
