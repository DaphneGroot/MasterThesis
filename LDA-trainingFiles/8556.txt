Freudiaanse verspreking.
Een freudiaanse verspreking is een verspreking, die onbedoeld onthult wat (wellicht onbewust of ontkend) belangrijk is in de geest van de spreker, wat hem "pre-occupeert".
Het begrip gaat terug op de term "fehlleistung", die afkomstig is van de psychiater Sigmund Freud. Het is een samentrekking van "fehler" (fout) en "leistung" (prestatie). Door een fout te maken wordt juist een prestatie geleverd. In zijn boek "De psychopathologie van het dagelijks leven" beschrijft Freud een aantal disfunctionele handelingen of gedragingen, waaraan volgens hem psychologische mechanismen ten grondslag zouden liggen zoals verdringing en associatie.
De freudiaanse verspreking is er maar één soort van wat Freud "Fehlleistungen" ("foute handelingen") noemde. Zijn Engelse vertaler heeft hiervoor het woord "parapraxis" (en in het meervoud: "parapraxes"). Dit woord is afgeleid van de Griekse woorden "παρά" en "πράξις" ("andere handeling").
Andere vergissingen zijn: steeds op je werk aankomend de sleutel van je huis in je hand te ontdekken (omdat je eigenlijk liever thuis zou zitten), of het vergeten van een afspraak waar je geen zin in had. De belangrijkste categorieën zijn: verspreken ("versprechen"), verkeerd handelen ("vergreifen"), of vergeten ("vergessen").
Vergeten en andere uitglijders.
Dat al deze “fouten” voorkomen, is wel zeker. Freuds soms ingewikkelde verklaringen worden tegenwoordig niet meer als wetenschappelijk ervaren.
