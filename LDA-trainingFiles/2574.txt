	'Mijn vader elke dag martelen, dat wil ik wel doen'
	Paul: 'Mijn vader sloeg mij vroeger altijd. Om alles. Ik kreeg een keer grote ruzie nadat ik weer met de politie te maken had gekregen. Toen ben ik het huis uitgegaan. Dat is bijna twee jaar geleden.'
Margriet: 'Ik kwam op een avond iets te laat thuis; mijn vader zei: wat kom je doen? Ik zeg: ik kom hier slapen. Hij zegt: dat gebeurt niet, je rot maar op naar waar je vandaan komt. Ik heb de sleutel op tafel gegooid en ben naar een vriendin gegaan.
'Thuis lagen al mijn kleren, en ik moest werken. Ik naar huis, maar ik kreeg niks. Ik zei: het zijn mijn spullen. Hij zei: maar ze liggen in mijn huis en daar kom je niet meer in. Toen hij naar zijn werk was, heb ik thuis wat spullen gepakt en ben ik weggegaan. Een jaar geleden nu.
'Mijn vader heb ik sindsdien niet meer gesproken. Hij heeft mijn kamer op slot gedaan en de sleutel in zijn zak gestopt. '
Paul: 'Toen ik was weggelopen, woonde ik eerst een paar maanden in een crisiscentrum voor jongeren in Amsterdam. Daarna zat ik een tijd in een observatiecentrum in Alphen aan den Rijn. In de weekeinden ging ik naar mijn ouders.
'Tot ik op een gegeven moment mijn hoofd had kaalgeschoren, als gabber. Driekwart jaar geleden nu. Mijn vader zegt: ''Je komt er zo niet meer in.'' Sindsdien heb ik hem niet meer gezien. In Alphen werd ik na een ruzie geschorst. Ik moest er uit. Toen ben ik definitief bij Tonia, de moeder van mijn vriendje, gaan wonen.
'Zij heeft contact gezocht met mijn voogd en allerlei instellingen. Ze wilde regelen dat ik weer naar school ging. Maar ze hoorde niets, maanden niet, van niemand. Ik ben meer dan een half jaar niet naar school geweest.'
Margriet: 'Ik werk inmiddels, heb wat afleiding, maar Paul zit hier van de ochtend tot de avond.'
Paul: 'Tonia is naar mijn vader gestapt en heeft gezegd: ''Je hoort voor je kinderen te zorgen.'' Hij zegt gewoon: ''Het zijn twee monsters''. Dan is zij ook uitgepraat.'
Margriet: 'Ik heb alle kosten aan mijn vader moeten terugbetalen. Van mijn eigen werkloon. Reisgeld, klerengeld, studiegeld, boekengeld. Hij is niet goed bij zijn hoofd.'
Paul: 'Er werd thuis alleen maar gekankerd en geslagen. Tonia zegt wel eens: ''Ga lekker met je moeder boodschappen doen, je vader is toch werken.'' Want dat doe ik met haar ook, boodschappen doen. Maar met mijn moeder wil dat ik niet. Er is geen gezelligheid.'
Margriet: 'Ma is ook bang voor mijn vader. Iedereen zegt tegen haar dat ze van hem af moet. Maar ze is bang dat ze dan op straat komt te staan. Ze krijgt nu ook al het geld altijd precies afgepast.'
Paul: 'Zij zegt gewoon: als ik bij hem wegga, heb ik niks meer. Ik heb nooit gemerkt dat hij haar ook sloeg. Maar ze is niet zomaar bang.'
Margriet: 'Paul is nog bang voor hem. Ik niet meer.'
Paul: 'Ik rookte af en toe een stickie. Van Tonia mag dat. Ze heeft wel eens meegedaan. Ze zegt: ''Dan weet ik hoe het voelt.'' Mijn vader roept bij zoiets alleen maar: ''Ik sloop je en ik schop je de deur uit''.'
Margriet: 'Ik slikte wel eens een pil, als ik uitging. Maar nou niet meer, hoor.'
Paul: 'Mijn vader ziet niet dat we in deze tijd leven.'
Margriet: 'Die leeft in zijn eigen tijdperk. Zelf zit hij wel zondagsmiddags op de dijk, dronken.'
Paul: 'Mijn vader is gek! De bloempotten vlogen soms door de woonkamer. Met huiswerk, als ik het niet snapte, kreeg ik klappen. Als ik van school kwam, ging hij controleren.'
Margriet: 'Dan zei hij: ''Agenda open! Wat is dit? Engels huiswerk? Heb je dat al gedaan? Laat eens zien''.'
Paul: 'Ik had daar niet altijd zin in, in huiswerk. En hij legde ook nooit iets uit. Dus kom ik thuis met een slecht rapport. Hij slaat me in elkaar, ik krijg straf. Mag ik een half jaar lang het huis niet uit. Alleen naar school, verder niets.
Margriet: 'En geen dag er af, echt niet.'
'Met mijn moeder was het contact iets beter. Een keer wilde ik mijn fiets, voor in de kerstvakantie. Van mijn vader kreeg ik hem niet. Hij stond daar in de schuur en die was op slot. Dan staat ze hem uiteindelijk toch af. Pas na een hoop heisa, hoor. Maar verder werd er bij ons nooit gepraat. Je werd wakker, ging naar school, eten, weer naar buiten en slapen. Ik was nooit thuis. Ik heb nooit thuis zitten spelen of zo.'
Margriet: 'Er was absoluut geen warmte bij ons.'
Paul: 'Alleen de kachel. En als er bezoek was.'
Margriet: 'Dan vroeg hij ineens belangstellend: ''Waar ga je heen?'', en zo. ''Wel op tijd terug, h, doehoeg. Veel plezier''. Als er niemand was, zei hij niet eens gedag.'
Paul: 'Hij werkte, hij zat op de bank en sliep.'
Margriet: 'Hij houdt niet van me, dat weet ik zeker.'
Paul: 'Dus wat deed je, je ging naar buiten. Met een groep jongens. Ingebroken bij Dirk van den Broek. Mensen beroofd op straat. Geld halen uit kleding. Sommigen gingen een brommer stelen, daar reden we dan op. Vond ik wel leuk.'
Margriet: 'Iedereen vindt dat leuk.'
Paul: 'Hij is gejat, maar hij rijdt, dan ga ik er wel op.'
Margriet: 'Toen ik nog thuis woonde en Paul weg was, werd er helemaal niet over gepraat. Helemaal niet over Paul.'
Paul: 'Hier wel. Maar ik had vaak geen zin om over problemen te praten. Dan zei Tonia: ''Je moet er over praten, anders verwerk je het niet. Dan gaat je school niet goed, gaan je vrienden niet goed, gaat niets goed.'' En ik wil graag schilder worden. Ik vind het moeilijk, praten.
'Met oudjaar had Tonia gevraagd of mijn moeder even gelukkig nieuwjaar kwam wensen. Dus het wordt twaalf uur, iedereen zoenen en feesten. En zij bleef zitten, geeft me een hand en zegt: ''Nou Paul, de beste wensen en ik ga maar weer.'' En ze ging. Ze is dat niet gewend.
'Hier proberen ze voor alles oplossingen te vinden. Dan zegt Tonia: ''Je moet half tien thuis zijn'', en ik zeg: ''Ik wil om tien uur thuiskomen.'' Dan delen we het samen en dan wordt het kwart voor tien. Hier kaarten ze 's avonds ook, en in het weekeinde. Ik word overal bij betrokken. Als er visite is, mag ik er bij zitten. Ik mag mee naar verjaardagen, naar familie. Thuis mocht dat nooit. Ik moest altijd thuisblijven. Oppassen. Op de poes of zo. Als ik ertegenin ging, werd ik in elkaar geslagen.'
Margriet: 'Er was helemaal geen sfeer thuis.'
Paul: 'Vorig jaar heb ik bij Tonia Kerstmis gevierd. Dat was wel gezellig, ja, ik wist niet dat het kon. Ik had ook cadeautjes gekocht. Wisten ze niet, vonden ze leuk. Ik geloof dat ik Tonia wel een beetje een moeder vind.'
Margriet: 'Ik heb nooit het gevoel gehad dat ik gewenst was.'
Paul: 'Volgens mij wilden mijn ouders ook geen kinderen.'
Margriet: 'Mijn moeder was in verwachting en toen moest ze trouwen. Maar daarna kwam Paul nog.'
Paul: 'Misschien vonden ze het lekker.'
Margriet: 'Met mijn vader wil ik absoluut geen contact meer. Mijn moeder komt nog wel eens langs, dat gaat dan van: ladida, mooi weer, geen vragen, we hebben het nergens over. Ik geloof niet dat het ooit nog beter wordt.'
Paul: 'Mijn moeder zegt wel dat ze om me geeft. Ik heb wel eens gehoopt dat het ooit weer goed kwam, maar dat gebeurt niet. Drie maanden geleden zei mijn vader dat hij wilde meewerken aan gezinstherapie. Als puntje bij paaltje komt, blijft er niets over. Hij doet niks voor me.'
Margriet: 'Ik mocht nooit bij iemand slapen. Mijn vader zei: ''Al jullie vrienden zijn verslaafden en gekken.''
Paul: 'Ik mis mijn ouders niet.'
Margriet: 'Er valt niks te missen.'
Paul: 'Ma een beetje. Maar die laat me ook vallen. Ze snapt er ook niks van. Ze is wel een keer meegegaan naar die hulpinstellingen. Maar dan zit ze alleen maar wat te knikken. En thuis durft ze weer niks.'
Margriet: 'Het is overal beter dan thuis.'
Paul: 'Het liefst blijf ik hier wonen, bij Tonia. Maar ze denken dat het goed is als ik even rust krijg. Ik moet nu naar een leefgroep. Dat heeft de jeugdhulp voorgesteld. Ik zie er best tegenop. Ik weet niet hoe het daar is.'
Margriet: 'Ik heb mijn ouders niet meer nodig. Ik heb het leuk nu. Doe alles zelf. Dat bevalt heel goed.'
Paul: 'Ik wil een diploma en werken. En kinderen. Twee.'
Margriet: 'Hij is gek op kinderen.'
Paul: 'Jongetjes, meisjes, maakt niet uit. Ik wil er wel tien. Vind ik leuk. Nee, de ellende zoals ik die heb gehad, krijgen ze niet, dat gebeurt niet. Ik zou ze gezelligheid geven. Precies het omgekeerde van mijn vader.'
Margriet: 'Warmte en gezelligheid.'
Paul: 'Ik kan niet meer tellen hoe vaak ik door hem in elkaar ben geslagen. Heel vaak. Meer dan honderd keer wel.'
Margriet: 'Ik ook, maar de laatste tijd sloeg ik terug.'
Paul: 'Als hij me in elkaar sloeg, ging hij heel lang door. Echt heel lang.'
Margriet: 'Net zo lang tot die agressie er uit was.'
Paul: 'Ja. Als een razende. Mijn moeder kwam daarna naar mijn kamer: ''Hoe gaat het?'' Maar ze deed niks.'
Margriet: 'Ik ben niet bang meer voor hem. Als hij wilde slaan, ging ik staan en zei: sla maar. Dan ging hij weg.'
Paul: 'Ik wil wel een aanklacht tegen hem indienen, ja, wegens mishandeling.'
Margriet: 'Ik ook. Zeventien jaar mishandeling en diefstal van mijn geld. Ik hoop dat hij dan in de bak komt en dat ze hem daar levenslang houden.'
Paul: 'Ik hoef hem niet te zeggen: dit heb je me aangedaan. Ik ga hem liever uit de weg. Het liefst schiet ik hem dood.'
Margriet: 'Nee, dat is te kort, hij moet pijn lijden.'
Paul: 'Nou, dan lijdt hij wel, hoor.'
Margriet: 'Echt niet! Dat is te snel. Hij moet iets voelen. Zet hem in een dwangbuis, elke dag martelen. Wil ik zelf wel doen. Graag! Met een zweep of zo, goed hard, dat hij pijn lijdt. Ik zou zeggen...'
Paul: '...Lekker h?
Margriet: '...Nu voel je wat ik gevoeld heb.'
Paul: 'Ja'
Margriet: 'En ik ga nog lachen ook, echt waar. Hard.'
De naam Paul is gefingeerd. De instelling waar hij nu verblijft, wilde geen foto van hem toestaan.

