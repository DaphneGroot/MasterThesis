Sfumato.
De "Mona Lisa" met schaduwpartijen rond de mondhoeken die met de sfumatotechniek zijn aangebracht
Sfumato is een techniek waarmee schilders de omtrekken in een schilderij wazig maken en laten vervloeien. De techniek wordt het meest in verband gebracht met Leonardo da Vinci, maar de techniek van Da Vinci is nagevolgd door latere schilders. Door deze techniek staan zijn onderwerpen, zoals de "Mona Lisa", niet stil en volkomen gefixeerd voor de achtergrond, maar lijken deze te leven en te bewegen. Dit in tegenstelling tot de primitiever aandoende werken van zijn tijdgenoten.
Het effect wordt bereikt door verschillende transparante kleurlagen aan te brengen. Sfumato is alleen mogelijk met transparante soorten olieverf en niet met de dekkende temperaverf, die voor de uitvinding van de olieverf werd gebruikt.
"Sfumato" komt uit het Italiaans en is het verleden deelwoord van "sfumare", dat 'verdampen' betekent en teruggaat op Latijnse "ex" (uit) + "fumare"Â (roken, dampen). Met "sfumato" wordt aangeduid dat iets zacht of vaag is. Zo staat "biondo sfumato" voor bleekblond haar.
