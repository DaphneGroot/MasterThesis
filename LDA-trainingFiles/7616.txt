Kool & The Gang.
Kool & the Gang was een van de belangrijkste funk/disco-bands. De leden begonnen midden jaren 60 als de Jazziacs, pas in 1969 werd de naam veranderd in Kool & the Gang. De band had de grootste populariteit bij het grote publiek vanaf het eind van de jaren 70 tot midden jaren 80.
In de Verenigde Staten waren ze al populair als een vrijwel volledig instrumentale funkband. Hun eerste internationale succes kregen ze door hun bijdrage aan de film Saturday Night Fever uit 1977. Een jaar later kwam de leadzanger James "JT" Taylor bij de band, en grote hits als "Ladies' Night", "Celebration" en "Get down on it" volgden. De koers die toen gevaren werd ging wat meer naar de disco.
In 1985 deden ze mee met het groots opgezette Live Aid. In hetzelfde jaar scoorden ze ook hun grootste crossover hit "Cherish".
In 1988 verliet James J.T. Taylor de band om een solocarri√®re te starten, die commercieel gezien overigens niet echt uit de verf kwam. Kool & The Gang scoorde hierna geen hits meer.
Op 20 juni 2006 overleed, na een langdurige ziekte, de in New Jersey geboren gitarist Claydes Charles Smith, op de leeftijd van 57 jaar. Behalve bij het oprichten van de band was hij ook betrokken bij het componeren van het nummer 'Celebration'.
Op 21 juli 2007 speelde de band op het Saturday Night Disco-feest Globall in de Arena in Amsterdam. Op 20 juli 2014 speelden ze op het Hofplein op Robin Rotterdam Unlimited 2014.
De band bracht in 2007 het album "Still Kool" uit. In 2015 kregen Kool & The Gang een ster op de Hollywood Walk of Fame.
