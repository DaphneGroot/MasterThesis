	'Heerma moet snel besluit nemen over eigen kandidatuur'
	Van onze verslaggeefster
DEN HAAG/MAASTRICHT
De CDA-jongeren vinden dat CDA-fractieleider Heerma de discussie over een nieuwe lijsttrekker voor de partij uit de impasse moet halen. Heerma moet ophouden met zijn getreuzel over zijn eigen kandidatuur, vinden de jongeren van het CDJA.
'Wanneer Heerma zijn keuze heeft gemaakt, kan er snel een voordracht komen', zegt CDJA-voorzitter Vlot. Heerma, die de hele dag in Maastricht op werkbezoek was, vat de oproep van de jongeren op als een aanmaning haast te maken. 'Dat doen we ook. Het is eerder een kwestie van weken dan van maanden.'
Ook de voorzitter van het CDA in Maastricht, Groutars, riep de partijleider op haast te maken. Groutars vroeg Heerma te voorkomen dat een bloedgroepenstrijd uitbreekt over de vraag wie lijsttrekker moet worden. De verkiezingsnederlaag van 1994 werd vooral in het katholieke zuiden hard gevoeld. Daar keerden de kiezers de gereformeerde lijsttrekker Brinkman massaal de rug toe.
De CDA-top, naast Heerma partijvoorzitter Helgers, vice-voorzitter Lodders en de fractievoorzitter in de Eerste Kamer Van Leeuwen, is belast met de taak een lijsttrekker te zoeken. Heerma is het enige lid van deze commissie van vier, die nog geen helderheid heeft verschaft over zijn eigen kandidatuur.
Vice-voorzitter Lodders, die de laatste jaren veel genoemd werd als geschikte kandidaat, heeft een- en andermaal gezegd niet beschikbaar te zijn. Volgens CDJA-voorzitter Vlot moet Heerma's getreuzel nu plaatsmaken voor helderheid.
Vlot meent dat het resterende aantal kandidaten voor het lijsttrekkerschap zo beperkt is, dat de commissie van vier snel uit de voordracht kan komen als Heerma duidelijkheid verschaft. Maar Heerma deelt deze analyse, als was het zoeken van een lijsttrekker een kwestie van afstrepen, niet. Hiermee lijkt hij te suggereren dat eerder benaderde kandidaten als EU-commissaris Van den Broek en vice-voorzitter Lodders ondanks hun weigeringen zich beschikbaar te stellen nog steeds niet definitief uit beeld zijn.
Vice-fractievoorzitter De Hoop Scheffer is tot nu toe de enige die zich beschikbaar heeft gesteld als lijsttrekker. Afgaande op het applaus dat hij in Maastricht oogstte, even lang als voor het in Limburg zo populaire kamerlid Van der Linden, ligt de katholieke, maar boven de rivieren geboren De Hoop Scheffer redelijk goed in het zuiden.

