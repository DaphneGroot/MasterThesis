	Center Parcs na vijf jaar verlost van schadeclaim
	Van onze verslaggever
Peter de Waard

AMSTERDAM
Center Parcs hoeft niet langer bang te zijn voor een schadeclaim. Vijf gedupeerde beleggers zetten hun rechtszaak tegen de exploitant van vakantieparken stop. De beleggers, die Center Parcs beschuldigen van misleiding bij de overname van het bedrijf, vinden dat de zaak te lang gaat duren. De juridische kosten wegen daardoor niet op tegen de maximaal te verhalen schade.
Drie particuliere beleggers (voormalig Overtoom-eigenaar R. Sjenitzer, R. Cook van Pennzoil Nederland en zijn echtgenote) en twee Britse institutionele beleggers (West Castle Nominees en Constables Nominees) hebben zo'n 250 duizend gulden verlies geleden op een investering in aandelen Center Parcs in 1989.
De beleggers zijn teleurgesteld over het tussenvonnis van de rechtbank in Rotterdam. Na vijf jaar procederen bepaalde de rechtbank alleen dat de beleggers de notulen van de in 1989 gehouden bestuursvergaderingen van Center Parcs mogen inzien. Uit deze notulen zou moeten blijken of Center Parcs de beleggers bewust had misleid zoals ze beweerden.
In september 1990 kocht de Britse brouwerij Scottish & Newcastle via een openbaar bod de op de beurs genoteerde aandelen van Center Parcs. EÃ©n jaar eerder had het bestuur van Center Parcs echter nog in een persbericht verzekerd dat in de komende drie jaar geen bod op de aandelen zou worden gedaan.
De vijf beleggers die hadden geanticipeerd op een bod, verkochten daarop begin 1990 hun pakket van in totaal 75 duizend aandelen. Zij leden daarop een verlies van 250 duizend gulden. Toen een paar maanden later alsnog een openbaar bod volgde, voelden zij zich misleid. In december 1991 spanden ze een rechtszaak aan.
Center Parcs ontkende dat er van misleiding sprake was geweest. Volgens het concern, dat inmiddels volledig eigendom was van Scottish & Newcastle, kunnen 'mededelingen in een persbericht geen verbintenisscheppende toezeggingen aan aandeelhouders zijn'.
Pas in oktober van vorig jaar deed de rechtbank uitspraak. Tot teleurstelling van de vijf beleggers bepaalde de rechtbank niet dat Center Parcs zich schuldig had gemaakt aan een onrechtmatige daad en schadeplichtig was. In het tussenvonnis stelde de rechtbank dat 'een beursfonds niet kan worden gehouden aan mededelingen in een persbericht, omdat ondernemingen te maken hebben met het wijzigen van de omstandigheden'. 'Dit betekent dat beursfondsen ongeveer hun gang kunnen gaan', aldus R. Cook, een van de gedupeerde beleggers.
Wel vond de rechtbank dat beursgenoteerde fondsen de verplichting hebben om met de actuele kennis van feiten en omstandigheden juiste en volledige informatie te geven. Of Center Parcs dit had gedaan, zou uit de notulen van de 1989 gehouden vergaderingen van de raad van bestuur moeten blijken. Center Parcs was bereid om de beleggers via een onder geheimhoudingsplicht staande notaris inzage in de notulen te geven.
De beleggers vrezen dat de notulen geen handvat zullen bieden voor het doorzetten van de schadeclaim. 'Het was nog mogelijk geweest om tegen het tussenvonnis hoger beroep aan te tekenen bij het hof, maar dan zou de zaak nog veel langer gaan duren', zegt D. den Hertog, een van de raadslieden van de gedupeerde beleggers. R. Sjenitzer voelde daar gezien zijn leeftijd weinig voor. 'De beide Britse institutionele beleggers zijn onlangs overgenomen. En de nieuwe eigenaar had weinig zin om verder te gaan met de zaak', stelt Cook. Zelf had hij graag de zaak doorgezet. 'Het gaat tenslotte om een principe-zaak. Maar alleen had ik er ook weinig trek in.'

