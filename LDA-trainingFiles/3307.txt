	Kanu zwevend tussen wanhoop en aanbidding
	Barend & Van Dorp. RTL 4.
Zaterdag interviewde Paul de Leeuw in Laat de Leeuw Frits Barend en Henk van Dorp. Althans, hij deed een poging daartoe. Want Barend en Van Dorp hadden met elkaar afgesproken De Leeuw geen kans te geven. Ze staken de draak met homoseksualiteit, namen het gesprek over en raakten van de kook toen De Leeuw vroeg waarom voetballers dom zijn.
De Leeuw had het kunnen weten: wie aan voetballers komt, komt aan Barend en Van Dorp. Het duo houdt van spelers. Sterker: zij werpen zich op als de beschermheren van het voetballersgilde.
De vergaande identificatie met het onderwerp van hun werk, maakt het programma Barend en Van Dorp wisselvallig van kwaliteit. Frits en Henk, de jongens onder de jongens, krijgen iedere speler voor de camera, maar tot veel meer dan dat reikt de prestatie vaak niet. Pas wanneer er bij hen bobo's aan tafel aanschuiven, stellen de journalisten knijpende vragen.
Op de methode Barend en Van Dorp (slijmen met spelers, en het echte werk beperken tot de hogere kaders) is het nodige aan te merken, maar donderdagavond was de voordelige kant ervan te zien. Nwankwo Kanu, oud-spits van Ajax, thans revaliderend van een operatie aan een hartklep, ontving Barend en Van Dorp. Die ontmoeting leverde prachtige televisie op.
Nwankwo Kanu - Het verhaal was een stijlvol samengaan van een helder interview met uitbundige beelden van een jonge Afrikaan in Los Angeles. Kanu, die onder de schuilnaam Jack Lewis aan zijn comeback werkt, oogde op het eerste gezicht als een welvarende Amerikaan. Hij hing wat rond in zijn villa, reed rondjes in zijn cabriolet, en doodde de dag met trainingen op de sportschool en op het voetbalveld.
Gedurende het uur werd echter de kloof tussen wanhoop (nooit meer voetballen?) en aanbidding (scoren bij Inter) almaar beter zichtbaar. Kanu, de man die de afgelopen zomer Nigeria Olympisch goud bezorgde, kreeg in september 1996 van de arts van zijn nieuwe club Inter te horen een ernstige hartafwijking te hebben. 'Wat zou jij denken', antwoordde Kanu op de vraag hoe hij daarop reageerde, 'als iemand tijdens een wandeling tegen je zegt dat je niet kunt lopen? Je zult het niet geloven.'
Behalve het verhaal over het werken aan een voor onmogelijk gehouden comeback, boden Barend en Van Dorp een inkijk in het nomadische leven van een jonge miljonair.
Nigeriaan Kanu, oud-Amsterdammer, officieel wonend in Milaan, maar verblijvend in Los Angeles, bleek de kalmte in eigen persoon. 'Jezus never fails' zingt hij aan zijn ontbijttafel. Nabij een voetbalveld varieert de spits op een favoriet van het Amsterdamse publiek: 'Que sera, sera, what ever will be, will be, ik ga trainen vandaag, what will be, will be.'
In september maakt Kanu waarschijnlijk zijn rentree. Barend en Van Dorp zullen opnieuw vooraan zitten - dat hebben ze ongetwijfeld geregeld.
Ronald Ockhuysen

Foto
	Henk van Dorp en Frits Barend met Nwankwo Kanu. RTL 4, 22.00 uur.

