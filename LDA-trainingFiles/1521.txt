	Verkoop DAF levert staat 154 miljoen op
	Van onze verslaggever
DEN HAAG
De hulp bij de doorstart van vrachtwagenfabrikant DAF heeft de Nederlandse staat geen windeieren gelegd. De verkoop van de staatsaandelen vorig jaar aan het Amerikaanse concern Paccar leverde een boekwinst op van 154 miljoen gulden. Dit bedrag kan nog enige tientallen miljoenen guldens oplopen als de reservering voor door de oude aandeelhouders afgegeven garanties vrijvalt.
Dit blijkt uit antwoorden van minister Wijers van Economische Zaken op vragen van het Tweede-Kamerlid Van Walsem (D66). De minister wil de opbrengst van de verkoop van de DAF-aandelen geheel gebruiken voor de vermindering van de staatsschuld.
Van Walsem had de minister ook gevraagd om van de boekwinst 5 miljoen gulden te bestemmen voor een garantie aan het Ondersteuningsfonds voor ex-DAF-werknemers. Dit fonds spant zich in om alle indertijd ontslagen werknemers van de vrachtwagenfabrikant weer aan het werk te krijgen.
Wijers vindt de suggestie van Van Walsem sympathiek, maar honoreert deze niet. Hij wil geen precedent scheppen. Alle werknemers in soortgelijke omstandigheden zouden dan een beroep kunnen doen op zo'n extra, bovenwettelijke inspanning van de overheid. Overigens heeft het Ondersteuningsfonds volgens minister Wijers voldoende middelen om iedereen te helpen.
De Staat nam na de teloorgang van DAF in 1993 voor 155 miljoen gulden deel in het aandelenkapitaal van de nieuwe DAF. Daarnaast gaf de overheid een achtergestelde lening van 40 miljoen gulden. Om de deelneming (inclusief die van Vlaanderen) beneden de 50 procent te houden, verkocht de overheid in 1994 een klein pakket aandelen. Verkoop van het pakket van 39 procent in het intussen weer winstgevende bedrijf bracht 316 miljoen gulden op.

