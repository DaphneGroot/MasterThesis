	Lagere straf geëist tegen ex-leraar wegens ontucht
	ANP
ARNHEM
Tegen de 54-jarige oud-godsdienstleraar P. V. uit Rijssen is vrijdag in hoger beroep een mildere straf wegens seksueel misbruik geëist dan eerder was opgelegd door de rechtbank in Almelo. Procureur-generaal mr. Y. van Kuijck eiste 240 uur onbetaalde arbeid en een voorwaardelijke celstraf van zes maanden met een proeftijd van twee jaar.
Gedurende de proeftijd moet de oud-godsdienstleraar zich laten behandelen in een kliniek zolang de reclassering dat nodig vindt. Verder mag hij tijdens zijn tweejarige proeftijd geen les geven aan minderjarigen.
De rechtbank in Almelo veroordeelde de man in juli tot vijftien maanden cel, waarvan vijf voorwaardelijk. Daarnaast moest hij intensieve behandeling onder toezicht van de reclassering ondergaan. Ook legde de rechtbank V. een verbod op om gedurende drie jaar les of bijles te geven.
De inmiddels ontslagen godsdienstleraar pleegde vele jaren met tientallen leerlingen ontucht. Dat gebeurde op de christelijke scholengemeenschap Reggesteyn. De zaak kwam in de openbaarheid toen V. naar de politie stapte omdat een van zijn slachtoffers hem trachtte te chanteren. Toen de ontucht in de publiciteit kwam, volgde een lawine van aangiftes, maar een aantal bleek verjaard.
Zowel de oud-leraar als de officier van justitie ging in beroep. De officier had een levenslang verbod tot les geven geëist. Maar volgens de procureur zijn er voor V. inmiddels verzachtende omstandigheden aan te voeren. Zo is hij een intensieve behandeling begonnen en is hij in zekere zin uitgestoten door zijn kerkgemeenschap.
Het verzoek van V.'s advocaat, mr. Ter Mors, om voor zijn cliënt de mogelijkheid open te laten les te geven aan volwassenen, werd door de procureur ingewilligd.

