	Actuele reisgids op cd-rom
	Wie als toerist op reis gaat naar een vreemde stad of streek, neemt meestal een reisgids mee. Met adressen van de leuke restaurants, een beschrijving van het mooie theater en de permanente tentoonstellingen in de musea. De reisgids heeft een nadeel. Actueel kan het boekje niet zijn. Het programma van de Stadschouwburg kan een reisgids niet opnemen.
Een nieuw type reisgids ondervangt dit. Het Amsterdamse bedrijf Quince heeft een gids van Amsterdam op cd-rom samengesteld. De prijs (19,95 gulden) is lager dan de meeste gedrukte gidsjes.
Wanneer het is gelukt de schijf aan de praat te krijgen (kan soms knap lastig zijn), krijg je een elektronisch fotoboekje voorgeschoteld met kleurenplaatjes van de stad. Van kruispunten zijn panoramafoto's opgenomen. Achter het scherm kan door de stad worden gewandeld.
Maar het schijfje is meer dan een zilverkleurig kiekjesalbum. Van alle bezienswaardigheden kan informatie worden opgevraagd. Adressen, openingstijden, collecties en achtergronden. Wat het elektronisch gidsje opmerkelijk maakt, is de mogelijkheid om gegevens te actualiseren. Quince beheert een site op Internet en via de telefoon kunnen gegevens worden ververst: de voorstellingen in CarrÂ‚ en de tentoonstelling in het Stedelijk Museum.
Je hebt voor de elektronische gids wel een beetje computer nodig. Het scherm moet voldoende kleuren weergeven om de foto's uit de verf te laten komen. Bovendien moet de gebruiker een aansluiting op Internet hebben die door de elektronische reisgids wordt herkend.
De foto's zijn mooi, de informatie is adequaat. Maar het cd'tje mist de eigenschap van de papieren reisgids. Het boek kan mee op stap om er bij een bezienswaardigheid in te lezen.
Quince maalt daar niet om. Het concept slaat aan. Boedapest, Wenen en Parijs zijn in voorbereiding. De mogelijkheden zijn ongekend, zegt B. Steenstra van Quince. Bevalt het hotel op de foto? Heeft het hotel een Internet-adres? Toekomstmuziek is dat de gebruiker op de cd-rom een kamer en de prijs inspecteert, en als alles bevalt, zelf boekt.
Op 1 september opent de Rolstoelcentrale Roosendaal in Den Bosch haar tiende Brabantse rolstoeldepot, waarvan ook vakantiegangers gebruik kunnen maken. Informatie 0165-56.03.00.

