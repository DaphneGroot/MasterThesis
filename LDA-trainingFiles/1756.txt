	Luchthaven wil gevolgen van brand minimaliseren Schiphol investeert miljoenen
	Van onze verslaggever
AMSTERDAM
De brand in een terminal op de luchthaven van Düsseldorf in april vorig jaar, waarbij zestien mensen om het leven kwamen, leidt tot aanpassingen op Schiphol.
Na eigen onderzoek in Düsseldorf gaat de directie van Schiphol een bedrag van twintig tot dertig miljoen gulden investeren in voorzieningen die de gevolgen van een brand voor het bedrijfsproces moeten minimaliseren.
Volgens J. Leeuw, manager van de afdeling terminals, en K. Makker van de luchthavenbrandweer heeft Schiphol wat betreft brandpreventie en brandbestrijding weinig kunnen leren van de brand in Duitsland.
Wel is Schiphol met de neus gedrukt op de mogelijke gevolgen voor het bedrijfsproces. Düsseldorf heeft geruime tijd stil gelegen en is nog steeds niet op orde.
'Het is niet te becijferen hoeveel het kost als Schiphol een dag niet zou draaien', zegt Leeuw van 'terminals'. 'Vele miljoenen. Dat is niet alleen schade voor de luchthaven, maar ook voor de gebruikers. Als het langer duurt, zoeken luchtvaartmaatschappijen met transfer-vluchten andere steden op. Het is dus van belang dat na een calamiteit de zaak meteen weer kan worden opgestart.'
De miljoeneninvesteringen hebben volgens Leeuw en Makker te maken met de veranderde mentaliteit op Schiphol.
'Eerst waren we vooral een facilitair bedrijf. Nu hebben we een veel commerciëlere insteek en denken we aan het product en de klanten.'

