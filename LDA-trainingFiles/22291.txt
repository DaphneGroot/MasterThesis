Ayman al-Zawahiri.
Ayman al-Zawahiri (Arabisch: ايمن الظواهري) (Maadi, Egypte, 19 juni 1951) is ideoloog van het terroristische netwerk Al Qaida en sinds 1 mei 2011 de opvolger van Osama bin Laden. Washington houdt hem medeverantwoordelijk voor de aanslagen van 11 september 2001 in de Verenigde Staten en zette een beloning van 25 miljoen dollar op zijn hoofd.
Al-Zawahiri maakte in 1980 een reis naar Peshawar en werkte in Afghanistan tijdens de Sovjet-Afghaanse Oorlog als arts voor de Rode Halve Maan. Hij was een voorman van de Egyptische terreurgroep Egyptische Islamitische Jihad en werd als een van hen gearresteerd na de moordaanslag op president Anwar Sadat in 1981.
Hij wordt verder vervolgd voor vermeende aandeel in de aanslagen op de Amerikaanse ambassades in Tanzania en Kenia. De Verenigde Staten plaatsten een prijs op zijn hoofd van 25 miljoen dollar. Door Egypte wordt al-Zawahiri verantwoordelijk gehouden voor de aanslag op westerse toeristen in Luxor in 1997 waarbij 68 doden vielen.
Op 13 januari 2006 voerde de CIA een raketaanval uit op het dorp Damadola in het westen van Pakistan. Deze aanval was gericht op al-Zawahiri. Er vielen 18 slachtoffers maar al-Zawahiri was daar niet bij. Pakistan heeft officieel geprotesteerd tegen de aanval bij de Verenigde Staten.
Hoewel al-Zawahiri niet het charisma heeft van Bin Laden en bij voorkeur achter de schermen opereerde, was zijn invloed binnen de terreurorganisatie groot.
Videoboodschappen.
Al Zawahiri heeft diverse videoboodschappen ingesproken, die meestal door Al Jazeera werden uitgezonden.
