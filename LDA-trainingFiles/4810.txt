	PLATEN WERELDMUZIEK
	Wereldwijd overzicht
van falsettopiepers
en borststembrommers
Les voix du monde, une anthologie des expressions vocales. Le Chant du Monde CMX 374 1010.12.
Rauwe kreten van opwinding en verdriet, virtuoze zangstukken, speelse stemcapriolen en ontwapenende kinderliedjes vullen deze drie cd's. Met 103 opnamen uit 56 landen eert het Parijse Muse de l'homme muziekvorser Gilbert Rouget, grondlegger van de omvangrijke geluidscollectie aldaar. In de ware traditie van de vroege etnomusicologie staat dan ook meer dan de muzikale diepgang de techniek van de trucs voorop.
In het bijbehorende negentig pagina's tellende boekje (in Frans en Engels) komen polyfonie, sonogram en glottusslag uitvoerig aan bod. In hun teksten bij de afzonderlijke muziekfragmenten behandelen de auteurs omstandig de fluctuatie van een vibrato (het aantal trillers per seconde), de anhemitonisch-pentatonische toonschaal (met vijf tonen zonder halve toonsafstanden) of de toepassing van darm en vleermuisvleugel (als mirliton). Waarom de muziek daar mooi, aangrijpend of desnoods alleen maar bruikbaar van wordt, vergaten de samenstellers kennelijk te vragen aan hun informanten. Maar ze zingen dat het een lust is.
Zoals ieder rariteitenkabinet geeft ook dat van de menselijke stem volop aanleiding tot verbazing en bewondering. Verbazing over de halsbrekende verrichtingen van jodelaars, borststembrommers en falsettopiepers, bewondering voor het vakschap en de intensie waarmee zangers en zangeressen hun treur-, dans- of wiegeliederen ten gehore brengen.
Prijswinnaars in de categorie curiosa zijn de Zuid-Afrikanen en Papoea's die niet hun eigen stembanden als klankbron gebruiken, maar de snorrende vleugels van een flink insect dat zij vlak voor hun mondopening houden. Door vorm en inhoud van mond en keel te veranderen produceren zij melodien van boventonen, net zoals de Ierse mondharpspelers en de boventoonzangers uit Tuva dat doen. Ook de gorgelende 'stem van een geest' uit Gabon en de hijgerige keelklanken van Canadese Inut gooien hoge ogen.
Etnomusicologen maken onderscheid tussen volksmuziek en 'musique savante', geleerde muziek die is onderbouwd met een degelijk theoretisch fundament. De hofmuzieken van oosterse culturen als de Chinese, de Arabisch-Perzische en de Indiase horen daar zeker bij. Zangeres Acha Redouane vertegenwoordigt de klassieke Arabische traditie met een indrukwekkende improvisatie. De Indiase Dagar Brothers zingen op hun onnavolgbare manier een fragment van een Noord-Indiase raga in de archasche dhrupad-stijl, de Iraanse Afsne Zi'i doet in zeggingskracht niet voor ze onder met haar gezongen Perzische pozie.
Dat een degelijke muziektheorie in de verste verte geen voorwaarde is voor krachtig en overtuigend zingen, bewijzen de rouwende vrouwen uit Oceani, de Sioux-indianen uit de Verenigde Staten, de meerstemmige koren uit Sardini en Georgi. En, nog wat dichter bij huis, de flamenco zingende zigeuners uit Spanje.
Het is niet aan te bevelen de muziek op deze drie cd's in de aangeboden volgorde te beluisteren. Wie na een uur 'uitroepen' of 'ambitus en register' nog niet is afgehaakt, haalt misschien de 'vermomde stemmen' en 'versieringen' nog. Maar de meerstemmige muziek begint pas ruim een half uur later.
Peter van Amstel

