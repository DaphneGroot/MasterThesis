	Sudosa verliest voorde achtste keer, maar heeft toch perspectief
	Een grote dosis vechtlust was zaterdagavond voor de volleyballers van Sudosa onvoldoende om het professioneel opererende Capelle ernstig te bedreigen. Na tachtig minuten moest de Assense ploeg zich neerleggen bij de door Capelle gecreëerde kwaliteitskloof: 13-15, 10-15,
11-15.
Sudosa liep tegen Capelle alweer tegen de achtste nederlaag uit deze competitie op. Toch zijn de vooruitzichten van de Drentse club er plotseling een stuk rooskleuriger op geworden. Na een verblijf van tweeëneenhalf jaar in de eredivisie wist Sudosa eindelijk een naamsponsor - Ecostyle - te strikken.
Hierdoor is er geld gekomen voor de directe uitvoering van een ambitieus jeugdplan. Dat loopt vooruit op de situatie, dat Assen vanaf komende zomer officieel gaat fungeren als Olympisch steunpunt voor de begeleiding van volleybaltalent uit de drie noordelijke provincies.
Sudosa kon nu ook de transferkosten betalen voor de Italiaanse libero en B1-speler Zanferrari (30), wiens overgang al een half jaar op handen was en die afkomstig is van Belvédère Alessandria. Het debuut van de eerste Italiaan in de Nederlandse competitie lokte 500 nieuwsgierige toeschouwers naar sporthal De Spreng.
Zanferrari bereikte een verdienstelijke, persoonlijke score maar kreeg te weinig steun van zijn ploeggenoten. Vooral in de verwerking van de eerste bal schoten zij tekort. Sudosa-trainer Hagendoorn verklaarde dat uit 'blessures bij basisspelers' en uit 'onwennigheid en positiewisselingen' die het gevolg zijn van de inpassing van Zanferrari.
Sudosa heeft bij de bond officieel protest aangetekend tegen de gang van zaken rond de wedstrijd Ekspalvo - Sudosa
(3-0) op 11 januari jongstleden. De Drenten moesten toen midspeler Olaf Buiten (17) afstaan aan de nationale jeugdploeg, nadat ze aanvankelijk uitstel voor deze competitiewedstrijd hadden gekregen. Na bezwaar van Ekspalvo verviel het uitstel echter omdat eredivisiewedstrijden volgens de bond prioriteit hebben boven wedstrijden van nationale jeugdselecties.
Standen: eredivisie vrouwen: VVC 11-20, Martinus
11-18, Volco Ommen 11-16, Pollux 10-14, AMVJ
11-14, Olympus 10-8, Zaanstad 11-6, Sliedrecht Sport 11-6, Sudosa 11-4, VC Weert 11-2.
Eredivisie mannen: Dynamo 10-20, Capelle 11-18, VC Zwolle 11-14, ZVH 10-12, AMVJ 10-10, Vrevok 11-10, Ekspalvo 11-10, Sudosa 11-6, Brevok 11-4, Martinus 11-2.


