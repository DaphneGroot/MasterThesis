	De basisschool van H. van Assen heeft een leerbos  bedacht: 'Het leerbos is van heel Beuningen'
	'Het is nu nog geen echt bos. De bomen en struiken zijn pas in maart, april vorig jaar aangeplant, dus alles moet nog groeien. Maar het wordt een echt bos.'
En wat valt er dan te zien?
'Een grote variatie aan planten en struiken. We hebben droge gebieden, maar ook moerasgebied. Voor het bos zijn vooral soorten gekozen die in Nederland van nature voorkomen. En er zijn bomen van verschillende leeftijden geplant. De kinderen kunnen dan bijvoorbeeld de verschillen zien tussen jonge en oude bomen, en de ontwikkelingen volgen.'
De Triangel heeft er een prijs mee gewonnen?
'De Nationale Onderwijsprijs. We hebben eerst de provinciale voorronde in Gelderland gewonnen.'
Uit het juryrapport: 'Dit originele idee zal een stimulerende werking hebben op het milieubesef en de kennis van bomen en planten bij de leerlingen van deze gemeente en daarnaast bij elke bezoeker.'
Is het bos alleen van uw basisschool?
'Nee, nee, het is openbaar gebied. Alle kinderen kunnen er terecht. We willen het bos ook het liefst samen met de andere negen basisscholen in Beuningen exploiteren.'
Deed de school al wat aan natuuronderwijs?
'We hebben structureel een stukje milieueducatie in ons aanbod. Achter de school hebben we sinds een jaar of vier schooltuinen waar de kinderen naar toe kunnen. We gingen ook al met leerlingen naar het bos, in samenwerking met de vereniging voor natuureducatie IVN, om de kinderen in aanraking te brengen met de natuur.'
En in Beuningen zelf was geen natuurgebied?
'In Beuningen was dat er niet. Sinds een jaar of zo is er een natuurgebied bij de Waal, maar dat was er nog niet toen wij de plannen voor het leerbos maakten.'
Hoe is het idee ontstaan?
'Het is eigenlijk begonnen met de interne verbouwing van de school.'
Een verbouwing?
'De school moest verbouwen en was bezig ideeÂ‰n te ontwikkelen voor sponsoring. Een van onze bestuursleden is bosbouwkundige.'
U heeft stukjes bos verkocht?
'De inwoners van Beuningen konden bomen kopen. Zo hebben we een deel van de verbouwing bekostigd. Een deel, niet meer dan dat.'
Waar zijn die bomen terechtgekomen?
'In het centrum van Beuningen, in de nieuwbouwwijk De Heuve, lag een groot stuk land braak. In overleg met de gemeente is een deel daarvan bestemd voor het leerbos.'
Wie heeft het bos aangelegd?
'De kinderen zelf voor een groot deel.'
En wie onderhoudt het?
De gemeente. Het maakt deel uit van het Heuvepark.
Iedereen kan erin?
'Het is een openbaar bos. Maar dat wilden we ook. We wilden het niet voor ons zelf houden. De kinderen hebben het aangelegd, de bewoners hebben het bos gesponsord. Het bos is letterlijk van Beuningen zelf. Ik hoop dat het daardoor ook mag rekenen op een zeker respect. Dat hondenuitlaters het ontzien.'
Hanneke de Klerck

Foto
	Kind in het Beuningse leerbos. FOTO MARCEL VAN DEN BERGH

