	Hoofdrol voor buitenlanders in bekerfinale
	Van onze ijshockeymedewerker
EINDHOVEN
Rond half acht maakten ruim 2200 toeschouwers zich op voor het hoogtepunt van het ijshockeyseizoen, de bekerfinale. De supporters van Tilburg stoorden zich niet aan het verbod op vuurwerk en kleurden de ijshal van Eindhoven intens rood.
Na afloop van de finale, die eindigde in een 3-2 zege voor Tilburg op Nijmegen, was de sfeer nog steeds gemoedelijk op de tribunes. Bondsdirecteur Henk Hille kon tevreden zijn. Temeer omdat de eerste keer was dat hij als directeur de organisatie van de bekerfinale leidde.
Hille was al twee jaar in dienst van de NIJB als technisch directeur toen hij in december het aanbod kreeg om bondsdirecteur te worden. Na enkele gesprekken hapte Hille toe en sinds 1 januari is de Amsterdammer de nieuwe sterke man binnen de ijshockeybond. Hille volgde Van Rijswijk op, die in dienst trad van de Internationale IJshockeyfederatie (IIHF).
Met het aantrekken van Hille kreeg de NIJB overigens wel met een nieuw probleem te maken. Wie moest de rol overnemen van Hille, die verantwoordelijk was voor alle sport-technische zaken binnen de Nederlandse IJshockeybond. Hille: 'Voorlopig doe ik het er bij; dat betekent in de praktijk dat ik ongeveer één à twee avonden in de week vrij ben. Verder besteed ik al mijn tijd aan het ijshockey. Het heeft geen zin om in het midden van het seizoen nog een nieuwe man aan te stellen. Daarom willen we pas na het lopende seizoen een nieuwe technische directeur in dienst nemen.'
Bondscoach en clubcoach van Tilburg Doug Mason is de belangrijkste kandidaat om de baan van Hille over te nemen. 'We hebben een eerste gesprek gehad en we zullen Mason een aanbod doen', aldus Hille. Het is de bedoeling dat Mason niet alleen het technisch-directeurschap op zich gaat nemen maar eventueel ook als bondscoach blijft op treden.
Met het winnen van de beker toonde Mason in elk geval aan over voldoende vakmanschap te beschikken. Zijn ploeg ging als underdog de eindstrijd in tegen Nijmegen, dat immers de laatste twee onderlinge ontmoetingen won van de landskampioen. In de spannende bekerfinale was er echter geen sprake van enig krachtsverschil. Na één periode stond Nijmegen weliswaar met 1-0 voor, door een treffer van Speel. Maar voor het ingaan van het laatste part had Shaver de zaak rechtgetrokken, 1-1.
Kruger zette de Gelderse formatie opnieuw op een voorsprong, in diezelfde minuut maakte Dougan echter alweer gelijk, 2-2. Zeven minuten voor tijd schoof voor de derde keer een buitenlander de puck in het Nijmegen-doel. De regerende bekerwinnaar had hierop geen antwoord meer en Eboli werd zo de matchwinnaar.
Met de bekerwinst op zak lonkt Mason met zijn team ook weer nadrukkelijk naar de landstitel. Door de wisselvallige resultaten van Tilburg in de laatste weken leek de ploeg immers uitgeschakeld voor het prolongeren van het landskampioenschap.

