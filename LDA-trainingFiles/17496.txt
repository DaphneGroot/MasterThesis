 SCHUTTERSVELD ZIET H2 WINST OP NIVEAU H1. 
 ZEIST, 21 aug (Reuter) - Schuttersveld Holding NV verwacht in de tweede helft van dit jaar een winst van vergelijkbaar niveau als de 14,9 miljoen gulden in het eerste halfjaar. 
 "Omdat wij geen substantiele wijzigingen voorzien in de economie in de voor ons belangrijke Europese landen verwachten wij een tweede halfjaarresultaat dat globaal in dezelfde orde van grootte zal liggen als het eerste halfjaarresultaat," aldus Schuttersveld. 
 De industriele houdstermaatschappij zei eerder dit jaar dat zij in 1996 een verdere winststijging verwachtte, nadat het resultaat in 1995 met 36 procent toenam tot 25,2 miljoen gulden. 
 De in het eerste halfjaar geboekte winst hield een groei van 12 procent in vergeleken met dezelfde periode in 1995. De halfjaarwinst per aandeel steeg negen procent tot 3,34 gulden. 
 Het bedrijfsresultaat was vrijwel onveranderd op 29,2 miljoen gulden maar het negatieve saldo van financiele baten en lasten daalde met bijna 30 procent tot 6,3 miljoen gulden. 
 De halfjaaromzet steeg met 83,5 miljoen gulden tot 481 miljoen wat voor een groot deel het gevolg was van acquisities en consolidaties. Afgezien van consolidaties en deconsolidaties daalde de omzet met 5,5 miljoen gulden hetgeen geheel is toe te schrijven aan lagere grondstofkosten, aldus Schuttersveld. 
 De per 1 januari van dit jaar geconsolideerde Engelse dochter Hartons heeft, zoals was verwacht, in het eerste halfjaar nog nauwelijks bijgedragen aan het bedrijfsresultaat. 
 "De aanpassingen zoals gepland bij Hartons lopen op schema," aldus Schuttersveld. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
