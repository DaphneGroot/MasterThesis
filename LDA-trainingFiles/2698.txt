	Dikkerds?
	Staatssecretaris E. Terpstra van Volksgezondheid, Welzijn en Sport: 'De sleutelwoorden zijn: goede voorlichting, verstandig eten en drinken, beweging. En ook voor beweging bent u bij mijn ministerie aan het juiste adres. Daar stoppen wij veel tijd, energie en geld in. Overigens weet ik dat ook mensen met een overgewicht zich heel goed en gelukkig kunnen voelen.'
F. Pauwels van patatkraam Freek Pauwels in Assen: 'Al dat gesport, ach wat een onzin. Veel bewegen is juist ongezond, als ik die anorexia-hardlopers zie. Het wordt ons opgedrongen. Je moet je tegenwoordig schamen als je iets eet. Ik vind: als je dik wilt zijn, dan moet dat kunnen. We leven in welvaart, dus daar moeten we ook van genieten. Maatschappelijk probleem? Ze maken tegenwoordig overal een maatschappelijk probleem van. Opeens gaat het de samenleving geld kosten, nou het zal wel. Straks zijn we allemaal te slank en dan is het ook weer niet goed. Laat de mensen zelf bepalen of ze dik of dun willen zijn.'
E. Seidell, voedingsepidemioloog bij het Rijksinstituut voor Volksgezondheid en Milieu (RIVM): 'Ons voorland is Amerika. Een op de vier Amerikanen lijdt aan vetzucht, een zeer ernstige vorm van overgewicht. In Nederland is slechts een op de tien mensen extreem zwaar, maar dat aantal stijgt snel. We bewegen te weinig. Dat komt door de veranderende maatschappij: we zitten meer op kantoor, rijden meer auto, doen meer met de computer. Werk waar spierkracht voor nodig is, verdwijnt. Kinderen spelen niet op straat, maar hangen voor de televisie. We eten wel minder, maar dat is niet genoeg om het gebrek aan beweging op te vangen.
'De gevolgen zijn groot. In Amerika zie je een toename van mensen met suikerziekte. Gewrichten slijten sneller, waardoor werkenden arbeidsongeschikt raken. Door overgewicht en vetzucht lopen de kosten voor de gezondheidszorg op, en daalt de kwaliteit van het leven. Daarom moeten we goed nadenken over hoe we de samenleving inrichten. We moeten meer bewegen. Dat kan door bijvoorbeeld fietspaden goed te verlichten, zodat we 's avonds weer de straat op durven. Het openen van extra fitnessruimtes lijkt me geen oplossing.'
G. Aalders van sportstudio Panatta in Ommen: 'Laatst las ik dat de Edah en de C-1000 open blijven tot negen uur 's avonds. Nou ja, wie kan er dan nog sporten? Ik bedoel: we gaan almaar later werken, en sporten doe je over het algemeen 's avonds, dus dat komt er niet meer van. Geen wonder dat het aantal dikke mensen zo toeneemt. Als je laat werkt ga je ook later eten. Alles wat je na acht uur binnen krijgt, stapelt zich op. Chips, kaas, worst, gezellig, je kent het. Dat probleem zal dus steeds groter worden, als we niet allemaal wat regelmatiger gaan leven. Wij krijgen in de sportstudio steeds meer dikke mensen binnen. Ik zie dat het toeneemt. Dikke mensen doen in onze studio aan cardio-fit en steps. Het ene is gericht op spierversterking, het andere gaat met zo'n plankje waar je op en af springt. Met achtergrondmuziek. Vaak worden die mensen gestuurd door hun bedrijf, komt door de Arbowet. Vind ik goed. Anders loopt het straks uit de hand met de kosten voor de gezondheidszorg.'
D. van der Vliet, vaatchirurg in het Nijmeegse Radboud-ziekenhuis: 'Welnee, overgewicht is geen maatschappelijk probleem. Dat gaat me te ver. Het aantal dikke mensen zal best toenemen, maar grootscheepse maatregelen zijn niet nodig. Roken is een maatschappelijk probleem, d t kost de gezondheidszorg veel geld. Overgewicht is vooral vervelend voor de dikke mensen zelf. Dikke mensen zouden zo gezellig zijn, nou, geloof het maar niet. Het zijn vreters, die zijn echt niet gelukkig. Uit de praktijk weet ik dat ze heel lastig te opereren zijn. De plek die je moet hebben is vaak slecht te vinden, waardoor de kans op complicaties tijdens en na de operatie toeneemt. Er is ook een grotere kans op wondinfectie, want het opereren van een dikke patint kost meer tijd. In sommige gevallen is het overlijdensrisico twee maal zo groot als bij normale patinten. Dan adviseren wij eerst eens drie maanden af te vallen.'
Bericht uit de Volkskrant van 24 oktober: 'Het merendeel van de honden en katten in de Benelux is te zwaar. De extra kilo's ontstaan voornamelijk doordat de eigenaars de dieren te veel verwennen met snacks, koekjes, tonijn en kaas. De oplossing voor het overgewicht is juiste voeding, en meer beweging.'
Toine Heijmans

