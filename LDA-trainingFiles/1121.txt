	Verzet Israël tegen akkoord Hebron groeit
	AFP, AP, Reuter
JERUZALEM
Israël legt zich onder geen beding vast op een nieuw tijdschema voor zijn terugtrekking van de westelijke Jordaanoever. Dat heeft premier Netanyahu vrijdag gezegd. De Palestijnen laten hun instemming met een overeenkomst over Hebron onder meer afhangen van de Israëlische bereidheid de ontruiming van de rest van de Westoever aan een termijn te binden.

De harde opstelling van Netanyahu lijkt te worden ingegeven door het groeiende Israëlische verzet - in en buiten het kabinet - tegen het Hebron-akkoord in de maak. Het overleg zou zodanig zijn vastgelopen dat de Amerikaanse bemiddelaar Ross, die de afgelopen twee weken bijna onafgebroken in Israël aanwezig is geweest, gisteren zinspeelde op zijn spoedige terugkeer naar de Verenigde Staten.
Honderden joodse kolonisten bezetten gisterenochtend de top van een betwiste heuvel ten noorden van Jeruzalem, nabij Ramallah, en plaatsten er zeven stacaravans. 'Dit is een daad van protest', aldus kolonistenleider Aharan Domb. Israëlische oproerpolitie dwong de actievoerders 's middags tot de aftocht, maar niet nadat hen was beloofd dat de uitbreiding van de nabijgelegen nederzetting Beit-El op de agenda zal worden gezet.
Het is onzeker of een akkoord over Hebron in de rechts-religieuze regering-Netanyahu voldoende steun zal krijgen. Zeven van de achttien kabinetsleden hadden zich reeds tegen het Israëlische vertrek uit Hebron uitgesproken. Gisteren tekenden nog eens drie ministers bezwaar aan tegen het beoogde akkoord, waarbij 80 procent van de stad aan het Palestijns gezag zal worden overgedragen. Onder hen bevindt zich een naaste vertrouweling van Netanyahu, minister van Justitie Hanegbi.
Juridisch heeft Netanyahu de goedkeuring van zijn kabinet niet nodig. De premier heeft echter beloofd de kwestie-Hebron in de ministerraad te bespreken. Netanyahu kan ook besluiten de Arbeidspartij in het kabinet te brengen.
De critici vrezen dat de overdracht de 450 joodse kolonisten in het stadshart van Hebron in gevaar zal brengen. Om hen gerust te stellen herhaalde Netanyahu gisteren dat Israël gekant blijft tegen gezamenlijke Israëlisch-Palestijnse bewaking van het voor joden en moslims heilige Graf van de Aartsvaderen in het centrum van Hebron. Uit een opiniepeiling van vrijdag blijkt dat 55 procent van de Israëli's voor de terugtrekking uit Hebron is, en slechts 27 procent tegen.

Foto
	Joodse kolonisten, het hoofd met gebedsmantels bedekt, bidden op een heuvel bij Ramallah. Kolonisten plaatsten daar gisteren stacaravans uit protest tegen premier Netanyahu. FOTO REUTER

