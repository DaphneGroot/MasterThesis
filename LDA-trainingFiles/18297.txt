Parti Radical de Gauche.
De Parti Radical de Gauche (PRG, "Linkse Radicale Partij") is een partij in Frankrijk. Ze kan worden getypeerd als progressief liberaal en overtuigd verdediger van de republikeinse waarden en de laïcité. In de praktijk heeft ze altijd nauw aangeleund bij de veel grotere Parti Socialiste (PS).
De partij ontstond in 1971 door een splitsing in de Parti Radical, de linkervleugel, met figuren als Maurice Faure en Robert Fabre, wilde toetreden tot het gemeenschappelijk programma met de Parti Socialiste (PS) en de Parti Communiste Français (PCF), terwijl de rechtervleugel onder Jean-Jacques Servan-Schreiber een centrum-alliantie wou.
De linkervleugel vormde toen een eigen partij onder de naam "Mouvement de la Gauche Radical-Socialiste" (Beweging van Radicaal-Socialistisch Links). In 1973 werd die naam veranderd in "Mouvement des Radicaux de Gauche" (MRG, Beweging van Linkse Radicalen), in 1994 in "Radical", het jaar daarop in "Parti Radical-Socialiste" en sinds 1998 draagt ze de huidige naam PRG.
"Hoewel de naam van de partij verwarrend is, is deze te verklaren uit het gebruik in een aantal Europese landen om de links-liberale partijen te voorzien van de aanduiding Radicaal. Vergelijk bijvoorbeeld de Radicale Bond of de Deense partij Radikale Venstre."
De linkse radicalen waren sinds hun ontstaan de derde partij van links, na de socialisten en de communisten, zij het veel kleiner dan PS en PCF. Vooral in het zuiden en op Corsica heeft de partij een relatief grote aanhang. Als kleine partij heeft ze steeds allianties en stembusakkoorden gevormd met de PS, wat vanwege het Franse kiesstelsel vrijwel noodzakelijk is. In de praktijk heeft de PRG zelden meer dan een tiental zetels in de Nationale Vergadering. Ze maakt gewoonlijk deel uit van socialistische regeringen, zoals ook in de huidige regering.
Ook bij de presidentsverkiezingen hebben de linkse radicalen meestal de socialistische kandidaat actief gesteund. Slechts tweemaal hadden ze een eigen kandidaat: Michel Crépeau in 1981 en Christiane Taubira (uit Frans-Guyana) in 2002. In beide gevallen haalden de kandidaten niet veel meer dan 2 procent van de stemmen.
De bekende zakenman-politicus Bernard Tapie was vanaf 1993 lid van de partij (daarvoor was hij partijloos).
De huidige partijvoorzitter is oud-minister Sylvia Pinel.
