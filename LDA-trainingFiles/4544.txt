	Fuzzy firm zoekt onwerkelijke mensen
	Ondernemers, ontdoe u van de knellende organogrammen. Leer omgaan met onzekerheden en vaagheden. Laat de structuur van de onderneming organisch ontstaan. Laat medewerkers hun eigen weg gaan, eigen teams vormen en eigen leiders kiezen. Wees vaag, wees fuzzy.
Het pleidooi van Mathieu Weggeman voor fuzzy firma's is nauwelijks in achthonderd woorden samen te vatten, laat staan in de veertig woorden hierboven. Het is zelfs lastig in een boek van 222 pagina's te vangen, ervoer Weggeman, hoogleraar organisatiekunde aan de Technische Universiteit Eindhoven, partner van Twijnstra Gudde Management Consultants en oud-adviseur van het Philips-bestuur. Zijn poging resulteert deze zomer in het boek Kennismanagement, inrichting en besturing van kennisintensieve organisaties.
In navolging van de goeroe's Senge, Nonaka en Takeuchi houdt Weggeman een gloedvol betoog voor de lerende en kenniscrerende onderneming. De groeiende concurrentie en de korte levenscyclus van producten vergen slimme ondernemingen die snel nieuwe producten uitdenken en op de markt brengen. Kennis is de belangrijkste productiefactor geworden. Het adviesbureau McKinsey schat dat rond de eeuwwisseling tachtig procent van alle banen in de Verenigde Staten wordt ingenomen door kenniswerkers en dat de helft van die banen een academische opleiding vereist.
Beter dan zijn beroemde voorgangers beschrijft Weggeman hoe een onderneming haar kenniswerkers kan managen, of beter gezegd: zoveel mogelijk vrij kan laten. De informele organisatiecultuur is belangrijker dan de formele structuur. 'Managers die daar geen oog voor hebben, komen terecht in een door hun eigen schema's opgeroepen virtuele realiteit die weinig of niets te maken hoeft te hebben met de manier waarop de professionals in werkelijkheid met elkaar samenwerken.'
De beste ondernemingen zijn voortdurend in beweging. Bedrijven die moeten herstructureren, hebben het gewoon verkeerd gedaan, zegt Weggeman. Teruggrijpen naar de 'traditionele bevelstructuur' is 'altijd het gevolg van fouten in het verleden. Jan Timmer moest bij Philips veertigduizend banen schrappen, omdat Cor van der Klugt zich in de periode daarvoor zand in de ogen liet strooien. Als je beter managet, kom je niet in zo'n crisis terecht.'
Een onderneming zou zich constant moeten vormen naar haar omgeving. Gedreven door een collectieve ambitie (vastgelegd in een mission statement) doet iedere medewerker op elk moment wat volgens hem nodig is. Niemand wordt belemmerd door formele procedures, gedetailleerde functiebeschrijvingen en strenge afdelingsgrenzen. De medewerkers vormen hun eigen teams en kiezen hun eigen, tijdelijke, leiders. Alle denkbare 'op groepjes lijkende samenscholingen' zijn toegestaan.
Het pleidooi voor een fuzzy structure is allesbehalve nieuw. Al twintig jaar geleden schetste Michigan-professor Karl Weick een organisatie van losjes met elkaar verbonden werknemers. Zijn ideen winnen aan populariteit nu steeds meer bedrijven worstelen met de vraag hoe ze sneller op de marktontwikkelingen kunnen inspelen. Ze ontdekken dat het simpelweg wegsnijden van managementlagen de organisatie niet automatisch effectiever maakt. Een belangrijke voorwaarde is dat de medewerkers op een zo laag mogelijk niveau zo veel mogelijk bevoegdheden krijgen, zonder dat iedereen (zoals in het recente verleden bij computerfirma BSO) zijn eigen koninkrijkjes bouwt.
Weggeman toont overtuigend aan dat het management beter zijn heil kan zoeken in het verbeteren van het arbeidsproces dan in het opnieuw tekenen van de formele organogrammen. Hij verwacht veel van het personal commitment statement, een persoonlijk jaarplan waarin iedere medewerker in overleg met zijn collega's zijn eigen doelstellingen vastlegt, en waarop hij ook door de rest van het bedrijf kan worden afgerekend.
Wat opvalt in vrijwel alle boeken van kennismanagement-goeroe's is het positieve, haast onwerkelijke mensbeeld. Als al iemand het moet ontgelden, dan is het de manager met zijn verlangen naar plannen die onzekerheid reduceren. De gemiddelde medewerker op de werkvloer lijkt in de ogen van de goeroe's slechts tot veel goeds in staat. Maar wat te doen met 'Mr Drummond' die al een maand lang lui achteroverleunend met gesloten ogen achter zijn bureau hangt?
Die Drummond, meldt Weggeman, is toevallig wel de man die vijf jaar geleden in diezelfde houding een miljoenen-idee bedacht. Van de bedrijfsdirecteur mag Drummond, volgens Weggeman, de rest van zijn werkzame leven op z'n hoofd gaan staan als dat de manier is waarop hij het liefste zijn ideen uitbroedt. De gemiddelde directeur heeft zonder twijfel een zwartere kijk op de werkelijkheid. De ware Drummond's zijn moeilijk te onderscheiden van de vele Jansen's die op maandagochtend al wegdromen bij de gedachte aan het naderende weekeinde.
'Ik ben een sterke aanhanger van Theorie Y van McGregor', erkent Weggeman. McGregor beschreef in The human side of enterprise (1969) de tegenstelling tussen autocratische (x) en participatieve (y) organisaties. Hij constateerde dat iemand niet goed of fout is, maar dat wordt door de wijze waarop hij wordt aangestuurd. Managers die hun mensen niet vertrouwen, krijgen mensen die niet te vertrouwen zijn. Managers die hun mensen verantwoordelijkheid geven, krijgen mensen die hun verantwoordelijkheid nemen. 'Natuurlijk houd je in elke organisatie 10 procent druiloren, maar het is de vraag waarom je zou moeten organiseren rond die foute 10 procent en niet rond die goede 90 procent.'
Mathieu Weggeman: Kennismanagement.
Scriptum; 59,90.
ISBN 90 5594 087 9.

