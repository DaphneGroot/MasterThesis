	Uitgeroeid in de jaren tachtig EDMUND WHITE VOLTOOIT TRILOGIE OVER GLORIE EN NEERGANG VAN DE HOMOCULTUUR
	AAN HET EINDE van zijn Abschiedssymphonie laat Joseph Haydn de musici n voor n hun kaarsje uitblazen, waarna ze het podium verlaten totdat er nog maar n violist zit te spelen. Naar deze symfonie vernoemde de Amerikaanse schrijver Edmund White het laatste deel van zijn autobiografische trilogie: The Farewell Symphony.
Haydn wilde met z'n afscheidssymfonie vorst Esterhazy duidelijk maken dat de orkestleden, die hun vrouwen niet hadden mogen meenemen naar het buitenverblijf waar moest worden opgetreden, naar huis verlangden. Maar wie weet dat White's trilogie gaat over het ontluiken van zijn homoseksualiteit, de groei van het homobewustzijn, het ontstaan van de Gay Rights-beweging, de glorietijd van de Gay Pride en de verwoestende invloed van aids, beseft dat de schrijver een heel andere symboliek toekent aan Haydns symfonie.
Het eerste deel van White's trilogie, A Boy's Own Story, verscheen in 1982. White vertelde erin hoe een jongen uit het Amerikaanse midden-westen zijn familie verlaat en zijn geaardheid ontdekt. Deel twee, The Beautiful Room is Empty (1988), speelt in de jaren zestig en laat de opkomst van de homobeweging zien. De roman eindigt op de ochtend na de zogeheten 'Stonewall riots': de woede-uitbarsting na een zoveelste politie-inval in een homobar - de Stonewall Inn in Greenwich Village, op 28 juni 1969 - die het begin van het militante homo-activisme markeerde.
The Farewell Village voert de lezer verder, door de orgiastische jaren zeventig en vroege jaren tachtig heen, naar de ontluisterende en desastreuze periode die erop volgde. Ergens in The Farewell Symphony vat de naamloze ik-figuur deze ontwikkeling kernachtig samen: nooit had een groep zo'n snelle cyclus doorgemaakt - 'onderdrukt in de jaren vijftig, bevrijd in de jaren zestig, in vervoering gebracht in de jaren zeventig en uitgeroeid in de jaren tachtig' (een formulering die White in zijn reisboek States of Desire - Travels in Gay America ook al hanteerde).
The Farewell Symphony begint op het Parijse kerkhof Pre Lachaise, waar zich de as bevindt van Brice, de laatste grote liefde van de ik-figuur, 'uiteraard' overleden aan aids. Vervolgens gaan we terug in de tijd, naar de jaren zonder aids, maar de elegische toon is dan al gezet. The Farewell Symphony is een soort A la Recherche du Temps Perdu van het homoseksuele leven in de jaren zeventig, tachtig en negentig, althans in de visie van Edmund White (hij steekt zijn schatplichtigheid aan Proust niet onder stoelen of banken). Het boek is met een dikwijls verbijsterende eerlijkheid en openhartigheid geschreven. Al op bladzijde 10 constateert de ik-figuur dat hij er inmiddels zijn eerste duizend mannen op heeft zitten (we zijn dan ergens in de jaren zestig), maar dat dit niet als een prestatie moet worden gezien. Seks is immers een honger die dagelijks gestild moet worden, en geen duizend feestmalen nemen de honger van morgen weg.
In zijn afbeelding van het leven in de jaren zestig en zeventig, met zijn cruising, dark-rooms, SM-feesten, orgien en ander uitzinnig seksueel vermaak, laat White geen detail onvermeld. Hij vertelt hoe zijn ik-figuur maandelijks op doktersbezoek gaat om de telkens opnieuw opgelopen gonorroe te genezen, hoe hij geteisterd wordt door syfilis en hepatitis, hoe hij zich zijn dagelijkse doses Bactrim of amylnitraat toedient. Hij raakt bekend in medische kringen, wat tot nieuwe seksuele contacten leidt. In n geval neukt hij een arts op de onderzoekstafel, onmiddellijk nadat deze hem zijn maandelijkse penicilline-injectie heeft toegediend. Als hij de spreekkamer verlaat ziet hij hoe de arts ook zichzelf een spuit geeft. Tussen 1962 en 1982 verslijt de ik-figuur 3120 minnaars, berekent hij.
Tussen de geslachtelijke avonturen door geeft White een indruk van de intellectuele elite in Manhattan, Rome, Veneti en Parijs, waarvan hij deel uitmaakt. Hij geeft discussies weer over literatuur, filosofie, kunst, liefde en het bereiden van voedsel. Michel Foucault en William Burroughs maken hun opwachting in een tragikomische scne, waarin Burroughs vervalt in Amerikaans slang, dat de Franse filosoof tevergeefs probeert te begrijpen.
Niet lang na deze episode overlijdt Foucault. Aids heeft dan allang zijn intrede gedaan in het boek. Aanvankelijk reageert de ik-figuur laconiek op het virus. 'Het wordt veroorzaakt door snorren', merkt hij op. In de jaren zeventig was immers de 'kloon' opgedoken in de homowereld: kortgeschoren kop, snor, wit T-shirt, zwarte leren broek. Maar nadat de omvang en het effect van de ziekte duidelijk zijn geworden, begrijpt hij niet meer dat hij zo heeft kunnen reageren. De ene na de andere vriend, kennis of collega valt weg, verandert van een gezond, intelligent en vitaal wezen in een bedlegerig, dementerend, luiers dragend skelet. Hij ziet mensen in vijf jaar tijd vijftig jaar ouder worden en ten slotte sterven. Zelf blijft hij gezond - als enige, lijkt het wel - hoewel hij (net als White zelf) sinds 1985 seropositief is.
Het gevoel de laatst overgeblevene van een hele generatie homoseksuele mannen te zijn, maakt de ik-figuur tot een chroniqueur bij uitstek. Hij is een overlevende van het seksuele paradijs in de jaren zeventig, waarover hij zowel verlustigd als melancholiek schrijft. The Farewell Symphony is een zoektocht naar een verloren tijd, een lofdicht en treurdicht tegelijk. Het is aan White's eerder genoemde meedogenloze eerlijkheid te danken dat er geen sprake is van idealisering.
De ik-figuur mag dan een vrijgevochten geest zijn, een intellectueel en bohmien, hij is tevens begiftigd met 'een hoerige bereidheid tot broodschrijverij' en het vermogen boekbesprekingen te vervaardigen waarop bevriende auteurs hun carrire kunnen bouwen. Ontluisterend is de scne waarin de ik-figuur, die inmiddels weet dat hij seropositief is, een jongeman oppikt en zonder condoom verkracht. 'Zou Stanley nog leven, of heb ik heb hem vermoord?'
In een interview heeft White zich wel eens 'Everyfag' genoemd, het homo-equivalent van Elckerlijc. Zijn autobiografische ik-figuur kan inderdaad worden beschouwd als de belichaming van vier decennia homobestaan. In zekere zin is hij niet zozeer de hoofdpersoon van The Farewell Symphony als wel een observerende instantie die representatief is voor wat hij beschrijft. De roman is vrijwel zonder plot, personages komen, personages gaan en in dit komen en gaan symboliseert White de opkomst en ondergang van een cultuur.
Hans Bouman
Edmund White: The Farewell Symphony.
Chatto & Windus, import Nilsson & Lamm; 504 pagina's;  42,-.
ISBN 0 7011 3621 9.

Foto
	Gay Parade in New York, begin jaren negentig. FOTO GUUS DUBBELMAN - DE VOLKSKRANT

