	Belgische tennissters gedijen goed in verzengende hitte
 Ten bewijze dat de tenniselite zich in Melbourne niet aanstelt over de verzengende hitte, zei de verbolgen Gerard Segal, lid van de bond van artsen in de Australische staat Victoria, gisteren: 'Het wachten is op de eerste dode.' Segal acht het onverantwoord wat bij de Open Australische kampioenschappen gebeurt. Desondanks vond het evenement voortgang en werden gisteren de laatste kwartfinalisten bekend.

Slechts één onderbreking was er, bij het begin van het vrouwenprogramma. De speelsters verlangden tien minuten rust tijdens de partijen, maar dat verzoek werd na een half uur overleg hardvochtig afgewezen. Desondanks was er gisteren slechts één uitvaller, de Zuid-Afrikaan Wayne Ferreira. Hij werd het slechtoffer van een 'gewone' blessure.
Pete Sampras was wel bijna de dupe geworden van de extreme temperaturen. Maar dat hij vijf sets nodig had om de laatste acht te halen had evenzeer te maken met de onverwachte tegenstand van de pas negentienjarige Slowaak Dominik Hrbaty, de jongste speler uit de top-100 (76). Bijna drie uur verzette hij zich: 6-3, 6-4, 3-6, 6-4. Hrbaty, zijn naam betekent 'gebochelde', klom vorig na zijn entree bij de tennisprofessionals in recordtijd 287 plaatsen op de wereldranglijst.
In 1994 stapte op het tennistoernooi op Roland Garros een slungelachtige jongen op Pete Sampras af. Ietwat verlegen, maar beleefd vroeg hij de Amerikaan om een handtekening. Na afloop grapte Hrbaty maandag dat Sampras hem mogelijk om een handtekening zou vragen. De jonge Slowaak had het centre court in vlam gezet.
Hrbaty sloeg in hoog tempo vernietigende forehands die Sampras soms moedeloos maakten. In de eerste set brak Hrbaty de opslag van de Amerikaan en veroverde na een tie-break ook de set. Daarna nam Sampras twee sets het commando over, maar de vierde was weer voor Hrbaty. Uiteindelijk kwam hij, ondanks een vroege break, kracht te kort om de partij definitief in zijn voordeel te beslissen.
Het belangrijkste had hij echter bereikt. Sampras, die voor de wedstrijd nog had verklaard rustig tegen de Slowaak op te kunnen botsen zonder hem te herkennen, zal hem niet licht vergeten.
Ook Goran Ivanisevic vocht zich naar de laatste acht. De Kroaat, als derde geplaatst, had het moeilijk tegen de Noorse bedwinger van Jan Siemerink, Christian Ruud: 4-6, 6-2, 6-7, 6-3, 6-3. Meer dan tegen de 24-jarige Noor vocht Ivanisevic tegen de temperaturen. 'Het is ongelooflijk', zei de nummer drie van de plaatsingslijst, 'ik heb nog nooit in zulke omstandigheden gespeeld. Op een gegeven moment wist ik niet eens meer waar ik was. Ik moest eigenlijk vier aces per game slaan. Met tennis heeft het niets te maken. Het is een kwestie van overleven.'
Na de partijen strompelden bijna alle spelers van de baan, trekkebenend van de kramp. Ivanisevic was de enige die zich uitgeput liet vallen. Hij had direct spijt. 'Ik verbrandde bijna. Stom natuurlijk.'
De Spanjaard Alberto Costa en de Oostenrijker Muster verzekerden zich gisteren als laatsten van een plaats in de kwartfinales. Muster bedwong in vier sets de Amerikaan Jim Courier, die in de eerste fase van het toernooi zo'n moeite had gehad met Sjeng Schalken.
Muster maakte er tegen de Amerikaan Jim Courier een slijtageslag van. Aanvankelijk leek de Oostenrijker de minst fitte, omdat hij zich in de derde set liet behandelen voor een armblessure. Maar gaandeweg het duel leek hij geen hinder te ondervinden van zijn kwetsuur. In vier sets (6-2, 3-6, 7-6, 6-3) zette hij de voormalige winnaar van de Australian Open aan de kant.
Alberto Costa schaarde zich bij zijn landgenoten Moya en Mantilla door opgave van de Zuid-Afrikaan Wayne Ferreira. Die staakte de strijd vanwege een beenblessure met een achterstand van 2-0 in sets. De andere kwartfinalisten zijn de Amerikaan Chang en de Chileen Rios.
Bij de vrouwen blijft België verrassen. Nadat Sabine Appelmans de kwartfinale had bereikt, haalde ook Dominique van Roost de laatste acht. Zaterdag baarde haar overwinning op de Spaanse Aranxta Sanchez-Vicario opzien, gisteren versloeg ze haar tweede geplaatste speelster, Chanda Rubin uit de Verenigde Staten.
Van Roost kreeg van het publiek op het centre court een ovationeel applaus vanwege haar agressieve en spontane spel. De Belgische moest zich in de slopende partij door de kramp heenbijten en werd in de eerste game van de tweede set behandeld voor een rugblessure. Van Roost-Monami, die bijna effectloze zwiepers produceert, besliste de partij met een ace op haar tweede opslag, de tweede ace van de hele partij: 7-5, 6-4. Met een pak ijs in de nek klaagde ze na over de omstandigheden. 'De grond plakt zelfs door de hitte', zei Van Roost, 'het is onmenselijk.'
De Zwitserse Martina Hingis had geen moeite met de Roemeense Dragomir: 7-6, 6-1. Zij is na de uitschakeling van Graf, Sanchez en Martinez de hoogstgeplaatste speelster. Slaagt ze erin om het toernooi te winnen, dan zal ze de jongste winnares ooit van een Grand Slam zijn. Hingis is zestien jaar.

Foto
	De Belgische tennisster Dominique van Roost wordt in Melbourne behandeld aan een blessure. Ze won haar partij tegen de Amerikaanse Chanda Rubin wel. FOTO WFA

