	Romance tussen paard en ezel
	O NGELOVIGEN krijgen ook kinderen. Zoals kinderen van gereformeerden gereformeerd worden en zoals kinderen van hindoes hindoe worden, zo worden kinderen van ongelovigen ongelovig. Thuis leren ze niks over God en de Bijbel, en de school heeft het te druk met tellen en spellen. Dus merkt de ongelovige dat zijn zoontje het verschil tussen katholiek en protestant niet kent en dat zijn dochtertje denkt dat Onan een broer is van Gonorrha.
Ongelovige vaders die zo geleerd zijn dat ze in de krant mogen schrijven, schrijven in de krant dat hun kind, ook al gelooft het niet, wel iets van Bijbel en christendom moet weten zodat het in kathedralen en musea niet vol schrik en onbegrip naar kruisen en kribben staart.
Daar was ik het mee eens. Dus ging ik elke avond mijn kinderen een hoofdstukje voorlezen uit de bijbel. Na twee weken liepen ze weg.
Ik hoop dat ze op hun zwerfadres deze krant lezen: 'Kinderen, kom terug! Ik heb de bijbel weggedaan. Ik heb een veel beter boek. Ik ga jullie elke avond voorlezen uit Don Quichot. Even instructief als de bijbel, maar veel amusanter. Even dik als de bijbel, maar veel spannender. Even cultureel als de bijbel, maar veel actueler.
'Don Quichot is een lange, magere man die denkt dat hij een ridder moet zijn die voortdurend op weg moet gaan om de slechten te verslaan en de zwakken bij te staan. Hij heeft te veel kasteelromannetjes gelezen. Hij neemt een kort, dik kereltje als zijn schildknaap. Hij raakt voortdurend in gevecht en verliest dan smadelijk. Als hij een rijtje windmolens ziet, denkt hij dat het reuzen zijn.
Omdat in ridderromans de held altijd een verheven geliefde heeft, verbeeldt hij zich dat een boerentrien zijn edele patronesse is. Hij eist van iedereen die hij tegenkomt, dat die haar ook de mooiste van de wereld vindt. Als hij haar eindelijk zelf tegenkomt, is het een ordinair mens, maar dan denkt hij dat een tovenaar haar betoverd heeft.
'De Spanjaard Cervantes, die zelf ook veel had meegemaakt - zo zat hij vijf jaar als gijzelaar in Algerije - schreef in 1605 die avonturen op en heel Spanje lachte zich slap. Daarop publiceerde hij in 1615 - tijdens ons Twaalfjarig Bestand dus - een tweede deel dat nog geestiger was dan het eerste. De mensen die hij tegenkomt, hebben namelijk al over hem gelezen. Een hertogin en haar man ontvangen hem om hem voor de gek te houden.
'Op de raarste ogenblikken wordt het verhaal over de bezopen ridder stilgelegd, omdat er iemand een verhaal gaat vertellen. Soms lijkt dat op de manier waarop je een film vertelt. Zo vertelt iemand hoe hij uit Algerijnse gevangenschap ontsnapt. Soms lijkt zo'n ingelast verhaal op een sprookje. De domme schildknaap wordt door de hertog tot gouverneur van een stad benoemd en blijkt zo wijs als Salomo.
Soms is het regelrechte slapstick. De manier waarop de ridder vreselijk wordt afgetuigd, en dan de volgende dag weer voortrijdt, doet aan een tekenfilm denken. De gloeiende hartstochten en ijzingwekkende verrassingen jagen door het boek alsof het om een soap-serie gaat. Toespraken en tirades doen aan cabaret denken. Niet alleen Don Quichot, maar veel mensen worden in hun hemd gezet. Heus, kinderen, het is leuker dan de bijbel.'
U wist die dingen natuurlijk al lang. Maar u vindt het vast wel goed dat ik het even opschreef ter wille van uw buren die van Don Quichot alleen de naam kennen, het kinderboek, de musical, en een plaatje van een man op een paard die tegen windmolens vecht. U wist al dat De vernuftige edelman Don Quichot van La Mancha het mooiste is dat ooit in het Spaans geschreven werd en een van de mooiste romans uit de wereldliteratuur. Nu uw buur nog.
Wie het meesterwerk las, ziet overal om zich heen duo's bestaande uit een wereldvreemde idealist hoog-in-de-hemel met naast zich een gezellige realist laag-bij-de-grond. Zo zie ik Laurel en Hardy, Holmes en Watson, Mulisch en Donner, Wim de Bie en Kees van Kooten altijd naast elkaar als Don Quichot en zijn schildknaap Sancho Panza. Voordat de schizo was uitgevonden, had Cervantes al begrepen dat de ideale hoofdpersoon een duo is, dat de twee kanten van de mens weergeeft.
Zijn het vaste cabarettypen? Nee, het mooie is dat Don Quichot soms verbazend realistisch is en dat Sancho Panza soms verbazend idealistisch is. De twee mannen groeien naar elkaar toe. Hoewel er veel over beeldschone dames wordt geredekaveld, is de echte romance die tussen het paard en de ezel, tussen Quichot en Panza. De lezer weet op het laatst niet meer wie van de twee de gekste is (Panza gaat in zijn eigen verzinsels geloven) en wie de verstandigste.
Een mooi bewijs daarvan vinden we in een zin die Jac. van Looy een eeuw geleden over een lid van het duo opschreef: 'De dwaas die meer wijsheid spreekt dan tien wijzen van den kouwen grond.' Bij het Woordenboek der Nederlandsche Taal werd die zin twee keer overgeschreven en in de vakjes van de woorden wijsheid en wijze gelegd. Zoek je die woorden op, dan lees je bij wijsheid dat met 'die dwaas' Don Quichot wordt bedoeld, terwijl hetzelfde woordenboek in het artikel wijze achter 'dwaas' de verduidelijking Sancho Panza zet!
Nederlanders kunnen het Iberische wonderwerk sinds 1657 lezen. Ook halverwege de achttiende en de negentiende eeuw verschenen Hollandse vertalingen. In 1941 verscheen de, tot gisteren, laatste vertaling, gemaakt door de hispanist Van Dam en de dichter Werumeus Buning, een droge academicus en een culinaire journalist, waarin we dus weer het duo Quichot-Panza herkennen.
Die vertaling was helemaal niet slecht. Van Dam was niet de grootste van de vier hispanisten die een eeuw geleden in Nederland werden geboren (Geers, Van Praag, Brouwers zijn de andere drie) en Werumeus Buning was een overdreven sappig schrijvende tweederangs figuur, maar dat was nu juist ideaal. De tirades van Quichot zijn vaak overdreven archasch en gekunsteld en zo schreef Buning uit zichzelf al.
Gelukkig hoefden we niet tot halverwege de volgende eeuw te wachten op een nieuwe vertaling. Barber van de Pol werkte er vijf jaar aan en als ze de hoogste vertaalprijs al niet binnen had, zou ze hem nu krijgen.
Hoe bespreek je een vertaling van twaalfhonderd bladzijden? Door naar waarheid te verklaren dat je steeds vergat op de vertaling te letten, zo natuurlijk loopt die. Het gaat om de stijl, de Schwung, de vaart, en die zit erin, vierhonderdvierenveertigduizend woorden lang.
Van de Pol schrijft in een noot dat ze geen noten bij de vertaling zet - misschien de eerste keer dat een vertaler dat lukt. Ze buigt voor de traditie door de hoofdpersoon niet de drielettergrepige Spaanse naam Qui-cho-te te geven maar de tweelettergrepige Franse naam Quichot, die ik uitspreek als 'Kiesjot'. Maar in zijn bijnaam durft ze met de traditie te breken.
El Caballero de la Triste Figura heette bij ons 'De Ridder van de Droevige Figuur'. Maar het Spaanse figura betekent, net als het Franse figure, ook: 'gezicht'. En de kleine Panza noemt zijn baas zo op het moment dat Quichot net de tanden en kiezen uit de mond zijn geslagen. Dus vertaalde Van de Pol: 'De Ridder met het Droeve Gelaat', en zo zal hij heten tot in 2097 het woord 'gelaat' verdwenen is en het 'De Ridder met het Treurige Gezicht' wordt.
In het boek staan meer dan duizend krachttermen, scheldwoorden en vloeken. Bunings 'sapperdekriek' wordt 'ammehoela!, 'vileine dorper' wordt 'verachtelijke kinkel', 'een list, een krijgslist' wordt 'koppie-koppie'.
In het boek staan meer dan honderd woordspelingen, rijmende spreekwoorden, woordverhaspelingen. Die moeten vernederlandst. Buning vertaalde relucida-reducida met 'verkracht-gebracht', Van de Pol vindt 'afgetuigd-overtuigd'. De vrouw van Panza weet niet wat een eiland is. 'Eilanden-kiplanden', zegt zij door de mond van Barber Van de Pol. Werumeus Buning had hier, ook niet onaardig, 'eilanden-heilanden'. De letterlijk honderden volkse gezegden van Panza zijn slim vertaald: 'In het gehucht is meer kwaad dan het gerucht verraadt'; 'Nood met brood is minder groot' (Buning had daar: 'Zolang er nog brood is, de zorg niet groot is').
Er blijven raadsels. Ik noem er drie. Schaapherders slingeren stenen naar onze ridder. Una peladilla de arroyo is een gebrande amandel of een kiezelsteen uit een beek. Van de Pol vertaalt: 'beekkiezel'. Maar even verder komt er nog een otra almendra. Dat kan ook een amandel of een kiezel zijn. En nu vertaalt zij: 'nog een amandelpit'.
In een verwarrende scne is er n vrouw met een masker (tegen de zon en het vuil op reis) en een andere vrouw met een sluier (om niet herkend te worden). Er ontstaat consternatie in een cascade van bedrogen bruiden en boze bruidegommen. Van een flauwgevallen dame wordt haar embozo verwijderd. Buning en Van de Pol vertalen: 'masker'. Maar het gaat om de vrouw met de 'sluier', en de Penguin-vertaling zegt dan ook veil en niet mask.In een ander avontuur melden toneelspelers dat ze 'het auto van De hofhouding van de Dood gespeeld' hebben. In geen Nederlands woordenboek is 'het auto' te vinden. Het Spaanse auto (acte) betekent onder veel meer: 'religieus toneelstuk', maar dat heet in geen Nederlands: 'het auto'. Ik wou alleen maar laten merken dat ik na een meegesleepte leesronde ook nog pietluttig ben gaan lezen.
De geniale vondsten van de vertaalster heb ik natuurlijk lang niet allemaal opgemerkt en kan ik daarom niet tellen. Een voorbeeld dat ik wel zag. Als de kuise Don Quichot in bed gaat liggen terwijl er een bronstige dame (Buning noemt haar een due¤a, maar Van de Pol ontdekt dat zo'n gezelschapsdame 'kween' heet) in zijn slaapkamer is, dan gaat hij in dat bed niet, zoals Buning denkt, op zijn hurken zitten, nee: hij trekt zijn benen op - waarschijnlijk omdat hij bang is voor een erectie.
Deel 1 is verrukkelijk, maar soms wel erg kluchtig. Wij kunnen, behalve bij een tekenfilm, niet meer zo hard lachen om iemand die aan stukken wordt geslagen. Ik zou in 1615 bang zijn geweest dat deel 2 nog meer van hetzelfde bracht. Maar dat deel is heel anders en buitengewoon verrassend.
E R KUNNEN drie redenen zijn om een boek in twee delen uit te geven. De eerste is de omvang. De schrijver moet het eerste deel vast publiceren zodat hij geld heeft om het tweede te schrijven. Cervantes was altijd arm en belandde daarom zelfs in het cachot. De tweede reden is dat deel I zo'n succes was dat de auteur een vervolg gaat schrijven. Er was zelfs een andere Spanjaard geweest die al zo'n vervolg schreef. De derde reden is de beste: deel 2 reflecteert, commentarieert, relativeert het eerste deel, en geeft er een diepere betekenis aan.
Ik ken maar vier boeken die in twee delen zijn verschenen en waarvoor alle drie deze redenen golden: Carrolls De avonturen van Alice in Wonderland (en zeven jaar later: Achter de spiegel, dat wonderland spiegelt), Wittgensteins Tractatus (en 32 jaar later: Filosofische onderzoekingen, dat de tractaat tegenspreekt), Gods Bijbel (waarbij het boertige en sappige Oude Testament wordt beschouwd als vooraankondiging van het duizend jaar later verschenen steile en heilige Nieuwe Testament) en dus Cervantes' Don Quichot, waar het tweede deel het tien jaar eerder verschenen deel op een hoger plan heft. Alle romantechnische trucs die later in Europa door humoristen als Sterne, Gogol, Multatuli en Mnchhausen werden gehanteerd, zijn hier te vinden. De literatuurwetenschap zou naast dit deel 2 van Don Quichot geen ander boek meer nodig hebben.
Gekkenmoppen, rabbiwijsheden, paradoxen, trucjes, science fiction, onzin, volksverhalen, onzekerheid over schijn en wezen, over toeval en noodlot, over woorden en dingen, over verliefdheid en aanstellerij, over moed en roekeloosheid, over hysterie en vurigheid, over ascetisme en vraatzucht, over man en vrouw - alles is hier te vinden. De schrijver doet alsof hij het verhaal vertaalt uit een Arabisch manuscript. U mist dus niets als u niet de Spaanse, maar een Nederlandse vertaling leest, en zeker niet als u deze nieuwe Nederlandse vertaling leest.
'Kinderen! Blijf rustig weg, maar verzuim niet om op je zwerftocht door het leven het boek over de zwerftocht van Don Quichot te lezen.'
H. Brandt Corstius

Miguel de Cervantes Saavedra: De vernuftige edelman Don Quichot van La Mancha.
Vertaald uit het Spaans door Barber van de Pol.
Athenaeum - Polak & Van Gennep;
1232 pagina's;  125,-.
ISBN 90 253 0638 1.

Foto
	Don Quichot maakt voor de open van een verbaasde Sancho Pana een paar rare capriolen. Illustratie Gustave Dore.

