Ecolo.
Ecolo is een Franstalige en Duitstalige, groene politieke partij in België. De naam is officieel een letterwoord dat staat voor "Ecologistes Confédérés pour l'Organisation de Luttes O'"riginales" ("Groenen Verenigd voor de Organisatie van Originele Acties"), maar is in feite de verkorting van "Ecologie" of "Ecologisten".
De partij behaalde bij de verkiezingen in 1999 18% van de Waalse stemmen en 14% in het Brussels Hoofdstedelijk Gewest. Ecolo nam deel aan de federale regering-Verhofstadt I (1999-2003), is een zusterpartij van het Vlaamse Groen en is lid van de Europese Federatie van Groene Partijen.
In het Brussels Hoofdstedelijk Gewest en in de federale regering had Ecolo conflicten met de andere regeringspartijen, onder meer over de geluidsnormen voor en de hoeveelheid nachtvluchten vanaf Brussels Airport boven de stad Brussel, in het bijzonder de meer door Franstaligen bewoonde zuidrand.
Bij de regionale en Europese verkiezingen van 7 juni 2009 maakte Ecolo een grote sprong voorwaarts. In het Waalse gewestparlement groeide de partij van 3 naar 14 zetels, en in het Brussels parlement van 7 naar 16 zetels. Bij de verkiezingen van 2014 verloor de partij echter weer een aantal zetels.
Het voorzitterschap van de partij is in handen van twee personen: één vrouw en één man. Bovendien moet één van hen uit het Brussels Hoofdstedelijk Gewest komen en de andere uit Wallonië. Zakia Khattabi en Patrick Dupriez volgden in maart 2015 Emily Hoyos en Olivier Deleuze op als gezamenlijk voorzitter.
