	Liefdesbrieven, sekspost, brieven aan Heilige Geest en rok Reve op veiling
	Van onze verslaggever
AMSTERDAM
Welke brieven straks in Groningen onder de hamer zullen gaan? De schrijver zelf, Gerard Reve, zou het niet meer weten. 'Het gaat om brieven van dertig jaar geleden. Ik heb zo veel brieven geschreven in mijn leven; liefdesbrieven, dronken brieven en ook wel dreigbrieven. Wat een genie niet allemaal doet in zijn vrije tijd.'
Op 24 oktober zullen tussen de 450 en 500 nooit gepubliceerde brieven van Gerard Reve door het Groningse veilinghuis Postma te koop worden aangeboden. Het gaat om Reve's correspondentie met zeven intieme vrienden, onder wie enkele prominente Nederlanders.
Behalve de zeven verzamelingen - liefdesbrieven, sekspost en brieven aan de Heilige Geest - worden losse brieven geveild. Ook komt het rokkostuum onder de hamer dat Reve droeg als paranimf bij de promotie van Willem Frederik Hermans in 1955.
Verder bevat de collectie zes van Reve's agenda's uit de periode 1963-1968, enkele gesigneerde romans, bibliofiele uitgaven, etsen en schilderijen van onder meer Frans Pannekoek, typoscripten en handgeschreven gedichten.
Directeur G. Postma van het veilinghuis betitelt de verzameling als n van de grootste priv-collecties 'Reviana' die nog op de markt zullen komen. De brieven dateren voor het merendeel uit de jaren zestig, de 'Friese periode' van de volksschrijver die toen in Greonterp woonde.
Postma wil de namen van de adressanten niet onthullen. 'Enkele weken voor de veiling maken we die bekend. Als ik het nu doe, wordt de inbrenger overspoeld met telefoontjes; in het wereldje van Reve-verzamelaars kent iedereen elkaar.'
Gerard Reve reageert vanuit zijn Belgische domicilie op de vraag of hij het niet vervelend vindt dat nogal scabreuze brieven aan 'hooggeplaatsten' op straat komen te liggen. 'Daar ben ik niet bang voor', zegt de schrijver. 'Deze brieven komen ongetwijfeld terecht bij verzamelaars die daar behoedzaam mee omgaan.'
De stukken worden aangeboden door een Groningse verzamelaar die mede optreedt namens een andere collectioneur die de belangrijkste stukken inbrengt. Wie deze verzamelaars zijn, wil de veilinghouder vooralsnog evenmin onthullen.
Het veilinghuis verwacht een opbrengst van ten minste honderdduizend gulden, maar, aldus Postma, 'het kan ook het dubbele worden'.

Foto
	Een gerokte Reve (links), was samen met de kunstenaar-tandarts Oey Tjeng Sit paranimf bij de promotie van W.F. Hermans in 1955. FOTO ED VAN DER ELKSKEN/NEDERLANDS FOTOARCHIEF

