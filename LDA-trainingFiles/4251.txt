	Als de slijter gin
	NA EEN KORTE, maar hevige concurrentieslag heeft de ergernis het van de verveling gewonnen. Er verschijnen natuurlijk wel vaker slechte gedichten, maar zelden bundels die zo slecht zijn als Dienaar van Pim Hofstra.
Hofstra is het prototype van de saaie burgerman die met een van Slauerhoff geleend dedain voor zijns gelijken de verstotene speelt. Zo iemand verdient het aangesproken te worden in de boekhoudkundige termen die hem van huis uit het meest vertrouwd in de oren klinken.
Om te beginnen staat de prijs van het boek in geen verhouding tot de inhoud. De bundel bevat 23 (drientwintig) gedichten met een lengte van maximaal een pagina; niettemin is de uitgever erin geslaagd daarmee 45 bladzijden te vullen. En dat voor bijna dertig gulden. Je moet maar durven.
Erger is dat ook de kwaliteit van het gebodene de lezer niet bepaald het tevreden gevoel gunt iets speciaals op de kop getikt te hebben. Het soortelijk gewicht van Hofstra's regels is bedroevend laag. De volgende strofen zijn, naar te vrezen valt, grappig bedoeld:
Terwijl jij me omhelsde
 pakte je me in
 als de slijter gin.
 Een man viel uit de hel.
 Ik vleide me met jouw doop
 als met de hoop op een begin
 maar het was voor jou een pauze
 het werd voor mij het einde van de  film.

Afgezien van de onbeduidende informatie is de verwoording van een moedeloos makende treurigheid. En dan die beelden. Hoe doe je dat, iemand als gin inpakken? Gaat dat anders dan met jenever? Vraag het de neringdoende bij u om de hoek. En hoe zit dat met die film? Willen we dat eigenlijk wel weten?
Wat Hofstra hier doet, is typerend voor zijn werk. In de gehele bundel is niet n pakkend geformuleerde mededeling te vinden. Bijna ieder gedicht bevat vergelijkingen met 'als', hetgeen doet vermoeden dat Hofstra in zijn lectuur is blijven steken bij Aafjes en Vasalis.
Zelfs een grutter voelt aan dat zulke wendingen alleen al gezien het aantal benodigde woorden hoogst oneconomisch zijn, waar een trefzekere metafoor wonderen kan doen. Daar komt bij dat zijn beelden nergens overtuigen. Wat te denken van deze evocatie van een Hollandse hemel: 'De lucht staat naar, als een die een sigaar/ te veel gerookt heeft en gaat overgeven'? Of: 'Zijn oog zag lichtjaren ver/ als was het een ster.'? Dit is quasi-diepzinnige nonsens. Het raadsel is niet wat Hofstra wil zeggen, maar waarom De Arbeiderspers het heeft uitgegeven.
Dat Hofstra niet van de straat is, laat hij merken door interessant-doenerige verwijzingen naar de klassieken. Zo heet de eerste afdeling 'Ianiculus', hetgeen een verkleinwoord zou kunnen zijn van de titel van Hofstra's debuutbundel Ianus, maar in de eerste plaats de naam is van een op de rechteroever van de Tiber gelegen heuvel vanwaar men kan uitkijken over het oude Rome.
Aangezien deze reeks onder meer enkele gedichten over de Hollandse volksaard bevat, mogen we aannemen dat de Ianiculus onze poet in de gelegenheid stelt vanuit de hoogte op zijn winzuchtige landgenoten neer te kijken. En in dit kwatrijn wordt Marsyas door Apollo gevild omdat hij het gewaagd had zijn fluitspel mooier te vinden dan het snarenspel van de god: 'men schiet zwanen voor hun zang/ en konijnen voor hun huid/ zo stroopte naar verluidt/ de god de sater voor zijn fluit.'
De analogie tussen 'zang', 'huid' en 'fluit' gaat niet op, ook niet als we het muziekinstrument seksueel duiden. Het klopt niet, kortom.
In het voetspoor van Slauerhoff poseert Hofstra - ironisch? - als een verdoemde slaaf van zijn Muze: 'Zover heb ik het dan gebracht:/ dienaar van een schoonheid die mij veracht.' Elders identificeert een 'ik' zich niet alleen met Christus, maar zelfs met Rimbaud. Dat mag. Maar een dichter die schrijft als Hofstra zal nooit maudit zijn. Die wordt gewoon niet gelezen. Profetisch zijn dan ook de woorden: 'Ik ben die ik ben./ Niemands concurrent.'
Piet Gerbrandy
Pim Hofstra: Dienaar.
De Arbeiderspers; 45 pagina's;  29,90.
ISBN 90 295 2078 7.

Foto
	Pim Hofstra

