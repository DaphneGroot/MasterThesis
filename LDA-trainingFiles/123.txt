	Echtpaar Mooring op vliegtuig naar VS gezet
	Van onze verslaggever
AMSTERDAM
Het Amerikaanse echtpaar James en Cheryl Mooring is donderdag op Schiphol door de marechaussee overgedragen aan medewerkers van het Amerikaanse Openbaar Ministerie. Bij aankomst in Little Rock, Arkansas, werden ze in voorlopige hechtenis genomen. De Moorings worden vervolgd voor het verbouwen van marihuana.
Het echtpaar wordt maandag voorgeleid aan de rechter. Deze beslist over de datum waarop de rechtszaak begint. M. Cutler, een van de advocaten van de Moorings, denkt niet dat het echtpaar in de tussentijd op borgtocht vrijkomt. Twee jaar geleden vluchtten de Moorings in afwachting van hun rechtszaak naar Nederland.
Cutler verwacht dat het Openbaar Ministerie de aanklacht wegens verboden wapenbezit zal intrekken. In Arkansas is het bezit van een wapen alleen strafbaar als het bij het plegen van een delict wordt gebruikt. Bij de Moorings was daarvan geen sprake, zegt Cutler.
De Amerikaanse advocaten die de Moorings bijstaan, doen hun werk om politieke redenen. Zij zijn verbonden aan een organisatie die hervorming van de marihuanawetgeving in de VS nastreeft.


James Mooring heeft dinsdag met een emotionele brief afscheid genomen van Nederland. Hij heeft hier twee jaar doorgebracht, waarvan één in de cel. 'Ik heb in een jaar meer tranen vergoten dan in de overige 42 jaar van mijn leven. Het waren geen tranen van verdriet, maar van ontroering over de hulp die we hebben gekregen.'

Foto
	Cheryl Mooring (rechts) bestijgt de vliegtuigtrap, gevolgd door haar man James. FOTO BERT VERHOEFF - DE VOLKSKRANT

