Boven-Merwede.
De Boven-Merwede vormt de bovenloop van de rivier de Merwede en de voortzetting van de Waal in West-Nederland. Ze begint bij kasteel Loevestein, waar de Waal en de Maas vroeger samenkwamen en waar de historische grens tussen Gelre en Holland ligt. Tegenwoordig vormt de Boven-Merwede de grens tussen Zuid-Holland en Noord-Brabant. De rivier verliest voorbij Werkendam en Boven-Hardinxveld het grootste deel van haar water aan de (kunstmatig tot stand gekomen) Nieuwe Merwede en heet vanaf dat punt Beneden-Merwede. De totale lengte van de Boven-Merwede bedraagt 8,8 kilometer.
Het Merwedekanaal verbindt de Boven-Merwede in Gorcum met de Lek in Vianen.
