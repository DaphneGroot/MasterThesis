	Magisch realisme van een zakenman
	Van onze verslaggever
Bob Witman
 SPANBROEK
'Waar geld is, verzamelt zich kunst', galmde tot vijf keer toe de stem van kunsthandelaar Loek Brons in de katholieke kerk van Spanbroek. Buiten getuigden daarvan de koningsblauwe BMW's en Mercedessen, terwijl in de kerkbanken mannen met uurtarieven van vierhonderd gulden en meer geduldig tussen de anderen wachtten op het moment dat het Frisia Museum voor magisch realisme voor geopend werd verklaard.
Schilders als Carel Willink, Pyke Koch, Wim Schuhmacher, Dick Ket Raoul Hynckes zijn populair bij de zakenmannen die Brons tot zijn klanten mag rekenen. Zo'n zakenman is Dirk Scheringa. Hij heeft zijn geld verdiend met kredietverstrekking aan particulieren. Scheringa sponsort de eredivisieclub AZ'67 en verzamelde in negen jaar tweehonderd werken van magisch realisten.
De afgelopen week was een goede week voor Scheringa. AZ bekerde 1-0 tegen PSV en zaterdag ging zijn museum voor magisch realisten en tijdgenoten open.
Voor die gelegenheid kwamen honderden naar Spanbroek, een plaatsje tussen Schagen en Hoorn. De dreigende Hollandse wolkenluchten die de schilderijen van Willink sieren, ontbraken op deze dag. De zon koekeloerde door de in glas-in-lood afgebeelde apostelen de kerk binnen, waar feestspreker Loek Brons uitlegde dat niets zo Hollands is als magisch realisme.
De Stijl en Cobra zijn internationale stromingen, maar buiten Nederland heeft het magisch realisme in de schilderkunst nooit bestaan. Brons zei dat hij het niet gek vindt dat een man als Scheringa - zoon van een kaasmaker - voor de oerhollandse Willink kiest en niet voor Appel of Van Doesburg.
De zakenman is een 'gewone' jongen gebleven, ondanks zijn succes, constateerde Brons, maar er is een passie voor verzamelen bijgekomen. Dirk en zijn vrouw Baukje hanteren het motto 'eenvoud en toegankelijkheid' voor hun museum. 'Kunst, daar had ik nooit van gehoord', zei Scheringa onlangs nog. Dat gold tot 1988, toen hij hij voor vierduizend gulden een tekening van Willink kocht, de eerste van vijftig Willinks die nu in het museum hangen. Hij was 'betoverd door de perfectie', betoverd door het 'fijne detail'.
Later werd ook werk gekocht van Schuhmacher - de meester van de blauwgrijze tint - en tijdgenoten van de magisch realisten, Aart van Dobbenburgh en Ger Langeweg. De collectie is nog wat pril - niet zo raar als je nog maar negen jaar verzamelt - en is tot museaal niveau aangevuld met bruiklenen van Koch, Hynckes en Ket. De Scheringa's hebben de inrichting van het museum secuur aangepakt. Onder leiding van de 26-jarige kunsthistorica Emily Ansenk is een van buiten saai ogende school veranderd in een mooie museumruimte. De collectie is helder gepresenteerd, met een uitgebreide teksttoelichting.
Een eigen honk voor de magisch realisten past wel in de belangstelling voor Willink c.s.. Er wordt de laatste jaren veel over de stroming - die de grootste bloei kende in de jaren dertig - gepubliceerd. Het Centraal Museum in Utrecht en het Museum voor Moderne Kunst in Arnhem noteerden hoge bezoekersaantallen met retrospectieven van Willink. 'Wij rekenen op vijftigduizend bezoekers per jaar, maar als het even tegenzit zijn dat er tweehonderdduizend', zei Scheringa zaterdag.
Brons bedoelde overigens te provoceren met zijn 'waar geld is, verzamelt zich kunst'. Hij had eigenlijk willen zeggen 'waar geld is en een idee, verzamelt zich kunst'. Waarna het kunstmecenaat van Scheringa en passant in n adem werd genoemd met dat van de Medici, Boijmans en mevrouw Krller-Mller.
Frisia Museum Spanbroek, Magisch Realisten en tijdgenoten, maandag gesloten, t/m 30 juni.

Foto
	Frisia Museum. FOTO XANDER REMKES

