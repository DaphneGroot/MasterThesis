Kim Clijsters.
Kim Antonie Lode Clijsters (Bilzen, 8 juni 1983) is een voormalige Belgische toptennisster. Ze is de dochter van voormalig voetballer Lei Clijsters en voormalig turnster Els Vandecaetsbeek. Ze is een voormalig nummer-1-speelster en kwam op 14 september 2009 terug in op de WTA ranglijst op de 19de plaats. Ze haalde in 2009 de wereldpers door na een onderbreking van 2 jaar, één maand na haar comeback, met een wildcard deel te nemen aan het damesenkelspel van het US Open-toernooi en dit ook te winnen.
Carrière.
Op de wereldranglijst bij de junioren haalde Kim Clijsters de nummer 5036-positie in het enkelspel en de nummer 5892-positie in het dubbelspel (1998). Ze was de eerste Belgische tennisspeler die de finale op een grandslamtoernooi (Roland Garros) bereikte (2001). Deze finale verloor ze nipt van Jennifer Capriati. In de halve finale had ze haar landgenote Justine Henin uitgeschakeld.
Vier jaar later (op 10 september 2005) won ze haar eerste grandslamtoernooi door in de finale van de US Open Mary Pierce te verslaan. In het verleden stond Clijsters al vier keer in de finale van een grandslamtoernooi, maar telkens verloor ze. Met haar winst in New York was Clijsters in één klap 2,2 miljoen dollar rijker. Het normale prijzengeld (1,1 miljoen dollar) werd verdubbeld omdat Clijsters de beste was in de US Open Series (een klassement dat de toernooien van Stanford, San Diego, Los Angeles en Toronto omvat). In de week na deze overwinning beëindigden Clijsters en haar trainer, Marc De Hous, hun samenwerking.
Na twee jaar van blessures besloot ze reeds midden 2006 dat 2007 haar laatste jaar zou zijn als professioneel tennisster. Op 6 mei 2007, na het toernooi van Warschau, waar ze opnieuw last had van blessures, verklaarde Clijsters op haar website dat ze met onmiddellijke ingang zou stoppen met tennis. Het tennisafscheid van Clijsters was normaal gepland na seizoen 2007.
Eind september 2007 zou ze even terug op het tennisveld gaan staan. In het WTA-toernooi van Luxemburg zou ze een wedstrijd voor het goede doel spelen. Samen met de Luxemburgse televisiepresentator Dan Spogen nam ze het op tegen Jana Novotná die een duo vormde met de Duitse zanger Roberto Blanco. Het Tsjechisch-Duitse duo bleek iets te sterk en haalde het met 8-6.
Comeback.
Op 26 maart 2009 kondigde Clijsters aan dat ze haar officiële comeback zou maken op het WTA-toernooi van Cincinnati op 10 augustus. Tot die tijd zou ze een aantal demonstratiewedstrijden spelen. De belangrijkste waren die op 17 mei op Wimbledon bij de inhuldiging van het uitschuifbare dak over de centrale baan: een dubbelspel aan de zijde van de Brit Tim Henman tegen haar vroegere idool Steffi Graf en haar man Andre Agassi en daarna ook een enkelspel tegen Steffi Graf. Beide wedstrijden won ze. Vervolgens won ze op 14 juni op het Nederlandse WTA-toernooi van Rosmalen een demonstratiewedstrijd tegen de Nederlandse Michaëlla Krajicek. In juli werkte ze nog twee wedstrijden af in de Amerikaanse World Team Tennis (WTT) Pro League, waarin Clijsters de kleuren van de Saint Louis Aces verdedigde.
Op 7 juli 2009 maakte Clijsters bekend dat haar programma voorlopig zou bestaan uit de toernooien van Cincinnati, Toronto, de US Open en het WTA-toernooi van Luxemburg. Dat laatste toernooi won ze al vijf keer.
Haar eerste officiële match van haar comeback, in Cincinnati, won ze meteen tegen Marion Bartoli en ook haar tweede partij won ze tegen de als twintigste geplaatste Zwitserse Patty Schnyder. Haar eerste echte topper was tegen Svetlana Koeznetsova (6) in de vierde ronde van het toernooi in Cincinnati. Clijsters versloeg de Russische in 3 sets: 6-4, 4-6, 6-2. In de kwartfinale stootte ze op Dinara Safina (1) die haar met 6-2 en 7-5 uitschakelde. Op het toernooi van Toronto haalde ze de derde ronde.
Verrassend won Clijsters vervolgens de US Open 2009 door in de finale Caroline Wozniacki te verslaan met 7-5 en 6-2. Op weg naar de finale versloeg ze ook Viktorija Koetoezova, Marion Bartoli (3 sets), Kirsten Flipkens, Venus Williams (3 sets), Li Na en Serena Williams. Zo kwam ze al meteen op de 19de plaats van de WTA-ranking terecht. In 2010 won ze het WTA-toernooi van Brisbane door in de finale Justine Henin in drie sets te verslaan. Clijsters was een van de favorieten voor de eindzege op de Australian Open, maar ze verloor in de derde ronde kansloos van Nadja Petrova met 6-0 6-1, haar zwaarste profnederlaag ooit.
In Miami haalde ze de titel binnen door in de finale Venus Williams met 6-2, 6-1 te verslaan na eerder Stosur, Henin en Azarenka het nakijken te geven.
Op het toernooi van Eastbourne werd Clijsters in de kwartfinale uitgeschakeld door Viktoryja Azarenka.
Op Wimbledon bereikte ze de kwartfinale maar verloor verrassend van Vera Zvonarjova waardoor ze een mooie kans op finale miste een halve finale tegen Pironkova was ook geen onhaalbare kaart. Door deze prestatie stijgt ze naar de 7de plaats op de WTA-ranking, haar hoogste ranking sinds haar comeback.
Clijsters won op 15 augustus het toernooi van Cincinnati waardoor ze op de 4de plaats kwam en dankzij de terugval van Jelena Janković nu zelfs op de 2de plaats staat op de WTA-ranking, haar hoogste ranking sinds augustus 2006.
Op 29 januari 2011 won Clijsters, die toen derde stond op de WTA-ranking, de finale van de Australian Open tegen de Chinese Li Na, negende reekshoofd en elfde op de WTA-ranking, met 3-6, 6-3 en 6-3. Clijsters klimt na deze toernooiwinst naar de tweede plaats op de WTA-ranking.
Op 11 februari 2011 won Clijsters de kwartfinale in Parijs waardoor ze zich opnieuw de nummer 1 van de wereld mag noemen. Ze is de eerste moeder op 1, maar ze moet twee dagen later in de finale tegen Petra Kvitová het onderspit delven.
Op 9 april 2011 liep zij een enkelblessure op tijdens een huwelijksfeest waardoor zij enige tijd buiten strijd was.
Hoopvol, maar nog niet geheel fit, begonnen op Roland Garros 2011, moest Kim al in de tweede ronde haar meerdere erkennen in Arantxa Rus (26 mei).
Opnieuw in actie op het WTA-toernooi in Toronto op 9 augustus 2011 moest ze tijdens de eerste wedstrijd opgeven wegens een scheur in de buikspier.
In het toernooi van Brisbane moest ze half januari 2012 in de halve finale tegen Daniela Hantuchová opgeven met een blessure. Op 26 januari 2012 verloor Clijsters de halve finale tegen de Wit-Russische Viktoryja Azarenka op de Australian Open. Ze had de halve finale gehaald na overwinningen tegen onder meer Daniela Hantuchová, Li Na en Caroline Wozniacki.
Op Wimbledon viel ze uit in haar wedstrijd in de vierde ronde tegen Angelique Kerber. Twee maanden later haalde ze op de Olympische Spelen in hetzelfde Wimbledon de kwartfinale na winst tegen Roberta Vinci, Carla Suárez Navarro en Ana Ivanović. Die kwartfinale werd gewonnen door Maria Sjarapova met 6-2 en 7-5. In haar laatste toernooi, de US Open 2012 verloor ze met 6-7 6-7 in de tweede ronde tegen Laura Robson. In december 2012 nam ze in eigen land afscheid van haar fans in een invitatiewedstrijd tegen Venus Williams, de "Kim's Thank You Games" in het Antwerps Sportpaleis.
Training.
Kim Clijsters had in haar eerste periode zoals de meeste speelsters telkens maar één coach, de bekendste daarvan waren Carl Maes en Marc De Hous.
"Kim II", de Clijsters van de comeback, heeft een volledig team achter zich staan. Allereerst is er haar man, Brian Lynch, die zijn basketballoopbaan voor haar opgaf en maar al te goed kan meevoelen in de eisen die een topsportloopbaan aan het lichaam stelt. Als eigenlijke trainer om haar slagenarsenaal op peil te houden wordt Wim Fissette genoemd, hij is haar zogenaamde "hittingpartner". Maar ook heeft Clijsters twee kinesisten, haar neef Tim Clijsters en Sam Verslegers; die laatste heeft als "physical coach" een wat ruimer werkterrein. Het team werd vervolledigd door een evenementenmanager Bob Verbeeck en een PR-man John Dolan, ooit woordvoerder van de WTA geweest. In 2011 werd Carl Maes terug aan het team toegevoegd als trainer, en na een tijd gezamenlijk werken met Wim Fisette vertrekt deze laatste uit Team Kim. Stefan Wauters vervoegt de groep als hittingpartner en zal tot het laatste toernooi, de US Open van 2012 deel uitmaken van het team.
Privéleven.
Haar jongere zus Elke speelde ook een aantal jaren professioneel tennis.
Kim Clijsters was een tijdlang verloofd met de proftennisser Lleyton Hewitt. Clijsters trouwde op 13 juli 2007 met de Amerikaanse basketbalspeler Brian Lynch. Dat gebeurde heel vroeg in de ochtend om haar jawoord privé te houden, het feest erna was overigens ook weg van de camera's georganiseerd. Er was meteen geharrewar over de vraag of het huwelijk in katholieke zin "geldig" was, dat wil zeggen of de priester van dienst, Johan Maertens, gerechtigd was in een dergelijke viering als 'getuige' voor te gaan. Dat was deze vrij-opererende priester niet.
Begin juli 2007 werd bekendgemaakt dat Clijsters zwanger was. Op 27 februari 2008 werden Clijsters en Lynch ouders van een dochter. Op 18 september 2013 werd Clijsters voor de tweede keer moeder, ditmaal van een zoon. Op 30 oktober 2016 werd ze voor de derde keer moeder, opnieuw van een jongen.
Clijsters is ambassadrice van SOS Kinderdorpen. Ze steunt onder meer het Simbahuis in Liedekerke, dat families in een moeilijke gezinssituatie helpt.
Onderscheidingen.
Zowel in 1999, 2000, 2001, 2002, 2005, 2009, 2010 als in 2011 werd ze in België verkozen tot "Sportvrouw van het Jaar", een jaarlijkse onderscheiding van de Belgische Beroepsbond der Sportjournalisten (BBS). Ze kreeg 3 keer de Vlaamse Reus, een prijs van de Vlaamse Bond van Sportjournalisten. Daarenboven won ze in 2001 samen met Justine Henin, de Nationale trofee voor sportverdienste. In 2003 won ze, als opvolgster van Marc Herremans, de trofee Sportpersoonlijkheid van het Jaar.
Ze kreeg bovendien 8 maal de Karen Krantzcke Sportsmanship Award van de WTA.
In mei 2013 kreeg Kim Clijsters een eredoctoraat van de Vrije Universiteit Brussel. De academische titel kon ze in ontvangst nemen omdat ze jarenlang een bron van inspiratie is geweest voor veel sportmensen. Verder was ze dat ook voor vrouwen die een carrière willen combineren met een gezin.
In 2017 werd ze opgenomen in de Tennis Hall of Fame.
Enkelspel.
N.B. "g.t." = geen toernooi, "l.c." = lagere categorie
