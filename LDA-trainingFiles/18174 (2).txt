Verona (stad).
Verona is een stad in Noord-Italië en is hoofdstad van de gelijknamige provincie Verona in de regio Veneto. De stad ligt ten oosten van Milaan, ten westen van Venetië en Padua. In 2013 had de stad 259.966 inwoners. De binnenstad van Verona staat sinds 2000 op de Werelderfgoedlijst van UNESCO.
De Adige stroomt door Verona. Er zijn veel bruggen over deze rivier, zoals de Ponte Catena, de Ponte Risorgimento, de Ponte Scaligero, de Ponte Vittoria, de Ponte Garibaldi, de Ponte Nuovo, de Ponte Navi en de Ponte Aleardi.
Veel transport van goederen gaat door Verona heen, door een gunstige ligging ten opzichte van Centraal-Europa, aan de Brennerweg.
Al in de Romeinse tijd was de stad belangrijk, mogelijk stond zij eerder al onder Etruskische invloed. De Romeinen gebruikten Verona als uitvalsbasis voor hun veldtochten naar het noorden, over de Alpen. Na Rome heeft Verona de meeste bouwwerken uit de Romeinse periode. In 1239 overstroomde de stad, waarna zij herbouwd werd.
Een groen pigment dat onder meer bij Verona wordt gewonnen, de zogenaamde groene aarde of "terre verte", wordt al sinds de oudheid gebruikt bij de vervaardiging van fresco's.
Een steensoort die in de omgeving wordt gewonnen, Rosso di Verona, is bij de bouw van veel belangrijke gebouwen in de regio van Verona gebruikt.
Sport.
Ook in Verona neemt voetbal, zoals in heel Italië, een belangrijk deel van het dagelijks leven in. Deze karakteristieke stad heeft twee professionele voetbalclubs binnen haar stadsgrenzen. Midden jaren 80 deed een van deze clubs, Hellas Verona, serieus mee in de Italiaanse top. Hoogtepunt tot op heden is het behalen van het kampioenschap van Italië in het seizoen 1984/85. Daarna ging het echter bergafwaarts met de club. In 2007 degradeerde ze zelfs naar de derde klasse. In 2011 promoveerde Hellas terug naar de tweede klasse, twee jaar later gevolgd door promotie naar de eerste klasse door als tweede te eindigen aldaar, op drie punten van toenmalig kampioen US Sassuolo.
De tweede club van de stad is Chievo Verona, dat pas in het jaar 1986 veranderde naar een professionele organisatie. De laatste jaren speelde deze club echter vaker op een hoger niveau dan stadsgenoot Hellas, tot 2017, toen laatstgenoemde ook weer promoveerde naar de hoogste afdeling.
Beide clubs werken hun wedstrijden af in het Stadio Marc'Antonio Bentegodi. In 1990 was Verona speelstad tijdens het WK voetbal en werden daar eveneens de wedstrijden gespeeld.
In 1999 en 2004 werd het Wereldkampioenschappen wielrennen georganiseerd in Verona. Opmerkelijk genoeg werden beide kampioenschappen bij de heren beroepsrenners gewonnen door de Spanjaard Óscar Freire.
Verkeer en vervoer.
Verona is bereikbaar via de E45, de A22 en vanaf Firenze de A4. De stad beschikt tevens over een luchthaven, Luchthaven Verona. Het treinstation aldaar is genaamd Station Verona Porta Nuova.
