Albany (New York).
Albany is de hoofdstad van de Amerikaanse staat New York. De stad ligt in het oosten van de staat in Albany County, waarvan het de hoofdstad is. Albany ligt ongeveer 240 km ten noorden van de stad New York, enkele kilometers ten zuiden van de plaats waar de rivieren de Mohawk en de Hudson bij elkaar komen.
In 2015 had Albany 100.104 inwoners. Een deel van de State University of New York is hier gevestigd.
Geschiedenis.
Albany werd in 1624 door de Republiek der Zeven Verenigde Nederlanden gesticht als "Fort Oranje", ter vervanging van "Fort Nassau" dat in 1615 was gesticht. Het was een handelspost waar vooral beverpelzen werden ingekocht van de inheemse bevolking. Feitelijk ontstond de stad in 1647 nabij het fort; de stad werd toen tot Beverwijck gedoopt en was de tweede stad van Nieuw-Nederland na Nieuw-Amsterdam. De stichter was Brant van Slichtenhorst. In 1660 telde de stad 1050 inwoners. De twee belangrijkste straten in de stad heetten de Handelaersstraet (nu Broadway) en de Jonckheerstraet (nu State Street). Om de stad bevond zich een ring van houten palissaden.
In 1664 veroverden de Engelsen het gebied. Ze doopten het fort om in "Albany", ter ere van de Hertog van Albany, de latere koning Jacobus II van Engeland. In 1797 werd Albany de hoofdstad van de staat New York.
Plaatsen in de nabije omgeving.
De onderstaande figuur toont nabijgelegen plaatsen in een straal van 8 km rond Albany.
