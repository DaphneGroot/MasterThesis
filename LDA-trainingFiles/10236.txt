Vrede van Nijmegen.
De ondertekening van de Vrede tussen Frankrijk en Spanje (Henri Gascard)
Met de Vrede van Nijmegen, ook wel het Verdrag van Nijmegen genoemd, wordt in het Nederlands het vredesverdrag bedoeld dat op 10 augustus 1678 in Nijmegen gesloten werd tussen de Republiek der Zeven Verenigde Provinciën en Frankrijk.
Naar aanleiding van de door Willem III verloren Slag bij Kassel (1677) maakte de Vrede van Nijmegen een einde aan de vijandelijkheden tussen de Republiek en Frankrijk.
Doordat Frankrijk en de Nederlandse Republiek vrede sloten, zagen ook Spanje en de Duitse keizer zich verplicht de Franse macht te erkennen.
Aat, Binche, Charleroi, Gent, Kortrijk, Oudenaarde, Zoutleeuw, het Waasland, het hertogdom Limburg, en de Landen van Overmaas kwamen opnieuw toe aan de Spaanse Nederlanden.
Franche-Comté, Belle, Bavay, Bouchain, Kamerijk, Condé, Ieper, Kassel, Maubeuge, Menen, Poperinge, Saint-Ghislain, Sint-Omaars, Valencijn, Veurne, Waasten en Wervik bleven na de innames Frans bezit. Ook Nieuw Walcheren werd Frans.
Ook kwamen een hele reeks Duitse gebieden onder Franse invloed: de Elzas, Lotharingen, Bouillon, Freiburg, en andere.
De toegevingen aan Frankrijk werden in de daaropvolgende decennia, bij de vrede van Rijswijk (1697) en bij de vrede van Utrecht (1713), gedeeltelijk teruggenomen.
