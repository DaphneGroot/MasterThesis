	Euro Big Band van Peter Guidi wijst in Straatsburg op benarde positie Europese jazz    'Wij moeten achter een hamburgertent spelen'
	Van onze verslaggeefster
Karin Veraart

AMSTERDAM
Het plan is ontstaan bij de jazzwerkgroep van de Nederlandse Toonkunstenaarsbond (NTB), die een onderzoek had uitgevoerd naar de situatie van de Europese jazzmusici, vertelt Guidi; onderling klaagden de Europeanen al jaren steen en been over hoe ze werden achtergesteld bij hun Amerikaanse jazzcollega's en uiteindelijk was besloten tot een gerichte inventarisatie. Het resultaat bevestigde de vermoedens.
Zo was op het North Sea Jazz Festival de afgelopen jaren slechts 10 tot 12 procent van de groepen van Europese origine. Gemiddeld 80 procent van de groepen op de grotere festivals bleek afkomstig uit de VS. Van het totale gagebudget ontvingen zij zo'n 90 procent.
In samenwerking met de Federatie van Internationale Muziekbonden (FIM) besloot de NTB tot een 'Euro-actie', met het doel subsidies los te krijgen. Guidi (1949), geboren in Schotland uit Italiaanse ouders, woonachtig te Amsterdam, en al sinds jaar en dag op verscheidene fronten actief in de Europese jazzwereld, beschikte over de juiste papieren om een big band uit verschillende landen samen te stellen.
'We willen geen handelsoorlog ontketenen,' zegt Guidi, 'maar we willen wel een eerlijker verdeling van speeltijd en gages. Tijdens de belangrijkere jazzfestivals komt het hierop neer dat de Europese musici om zeven uur 's avonds achter een hamburgertent worden opgesteld, terwijl de Amerikanen op een veel gunstiger tijdstip de prestigieuze podia betreden. De laatsten spelen niet voor minder dan tweeduizend dollar, wij mogen blij zijn als we zeshonderd gulden krijgen. Voor festivalleiders is dat mooi, kunnen ze goedkoop de gaten tussen de programma's met ons opvullen.'
Een en ander heeft voor een groot deel te maken met het feit dat de machtige Amerikaanse platenmaatschappijen speeltijd kopen op de festivals om hun artiesten te promoten. 'Je krijgt een negatieve wisselwerking: de Europese musici staan ergens achteraf, kunnen weinig laten zien, en al zijn ze kwalitatief net zo goed als de Amerikanen, ze krijgen weinig aandacht van publiek en recensenten. En zonder enige bekendheid kun je niet, krijg je geen kansen, geen geld.
Financile steun uit Brussel (een van de arrangementen die in Straatsburg tijdens de lunchpauze in het parlement gespeeld zullen worden heet niet voor niets Pennies from Brussels), zo hoopt hij, zal festivalleiders lokken om boekingen te plaatsen. 'Als we een fonds hebben dat onze optredens subsidieert, kunnen we de programmering openbreken.'
De mensen die hij zo'n jaar geleden voor het eerst benaderde voor de Euro Big Band moesten aanvankelijk hard lachen om het idee, maar mettertijd groeide enthousiasme. Uiteindelijk stelde Guidi de band samen uit 21 muzikanten uit zeven verschillende landen. Zes Nederlanders doen mee, onder wie 'met het oog op de toekomst' drie jongens van zestien uit de big band die hij leidt aan de Muziekschool Amsterdam.
Het concert van vandaag is vooral bedoeld om de Europarlementarirs 'op te warmen', op 18 juni worden in Brussel echte gesprekken gevoerd. Guidi heeft zich verder niet met de inhoud daarvan bemoeid, heeft geen idee welke omvang de steun zou moeten hebben. 'Ik ben allang blij dat we contacten konden leggen met de Commissie Cultuur. Je bent in het begin bang voor logge bureaucratie. Achteraf viel het toch mee hoor. We hadden zo een afspraak met Nana Mouskouri.'

Foto
	Peter Guidi FOTO BERT VERHOEFF- DE VOLKSKRANT

