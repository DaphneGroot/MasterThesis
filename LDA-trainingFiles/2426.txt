	De portefeuille van: Yolanda Eijgenstein
	'Na mijn uitverkiezing tot zakenvrouw van het jaar, eind 1996, is het voor wat betreft de publiciteit hard gegaan. Het lijkt wel een soort hype, ja. Blijkbaar valt mijn aparte, zeer persoonlijke benadering van het reclamevak erg op. Bovendien ben ik pas dertig. Die combinatie vinden journalisten interessant, vermoed ik.
'Als ik wil, kan ik vandaag stoppen met werken. Per dag krijg ik namelijk een stuk of tien verzoeken om een lezing te komen houden. Misschien komt dat ook een klein beetje door al die media-aandacht. Over bedragen praat ik liever niet, maar ik zou er goed van kunnen leven. Ik pieker er echter niet over om mijn direct-marketingbedrijf Wie Mailt Wat? te verkopen en mijn baan als algemeen directeur van reclamebureau Ara/BDDP eraan te geven. Ik heb het nu perfect naar mijn zin.
'Mijn carrire is in een sneltreinvaart verlopen. Dat is illustratief voor de huidige situatie in de reclamebranche. Er wordt driftig haasje-over gespeeld. De oude garde, die lang de macht heeft willen vasthouden, wordt niet opgevolgd door de veertigers die ''aan de beurt zijn'', maar door ambitieuze dertigers. Met name in de creatieve hoek kun je razendsnel forse sprongen maken. Ook in salaris.
'Ik verdien meer dan voldoende, maar om nu op straat te gooien hoeveel precies, zie ik niet zitten. De reclamewereld heeft toch al zo'n poenig imago. Een tijdje geleden werd ik bijvoorbeeld in een tv-programma aangekondigd als toekomstig miljonaire. Ik dacht: nee h, daar gaan we weer. Zo ben ik helemaal niet. In de VS, waar ik een jaar werkte, is het inderdaad wel heel erg. De eerste vraag die reclamemensen elkaar daar stellen is: ''How much do you make?''. Vreselijk.
'Ik kan forse eisen stellen, mede door mijn uitverkiezing. Over mijn salaris weiger ik echter te onderhandelen. Wanneer ik moet bewijzen dat ik meer waard ben, beginnen we al verkeerd. Wie graag met mij wil werken, moet gewoon een aanbieding neerleggen. Daar ga ik wel of niet op in. Ik verdien bij Ara evenveel als iedere andere algemeen directeur van een reclamebureau: tussen de vijftien en dertig mille per maand. Verder komt er geld binnen uit mijn eigen bedrijf, de lezingen en enkele commissariaten.
'Een deel van mijn inkomsten beleg ik, onder andere in kunst. Maar ik regel dat niet zelf. Ik heb een meneer die het veel beter doet dan ikzelf zou kunnen. Bovendien kamp ik met een chronisch gebrek aan tijd.
'Mezelf volhangen met gouden armbanden en kettingen is niks voor mij. Mooie kleding vind ik wel belangrijk. Die koop ik eens per half jaar, dan ben ik ervan af. Ik heb een hekel aan winkelen. Wat ik het allerfijnste vind aan een goed inkomen is, dat je uitgebreid op vakantie kunt gaan en ruim kunt wonen. Ik bezit een fantastisch huis in Rotterdam, aan het water.
'Materieel heb ik alles wat ik wil, maar er valt nog heel veel te halen: de kennis van al die ouwe mannen die al zoveel langer in het vak zitten dan ik.'
Boudewijn Geels

