Ramillies (België).
Ramillies (Waals: "Ramiêye") is een gemeente in de Belgische provincie Waals-Brabant. De gemeente telt ruim 6000 inwoners.
In Ramillies ontspringt de Kleine Gete. Ook de Grote Gete loopt door de gemeente.
Kernen.
De gemeente bestaat uit de deelgemeenten Autre-Eglise, Bomal, Geest-Gérompont-Petit-Rosière, Grand-Rosière-Hottomont, Huppaye, Mont-Saint-André en Ramillies-Offus. In meerdere van deze deelgemeenten liggen verschillende dorpen en gehuchten, waaronder Geest-Gérompont, Grand-Rosière, Hédenge, Hottomont, Molembais-Saint-Pierre, Offus, Petit-Rosière en het dorpscentrum van Ramillies zelf. Het gemeentehuis staat in Gérompont.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Slag bij Ramillies.
Deze gemeente is vooral gekend door de Slag bij Ramillies, die er op 23 mei 1706 uitgevochten werd tussen Frans-Beierse troepen enerzijds en Brits-Nederlands-Deense troepen anderzijds. De veldslag werd een klinkende overwinning voor de tweede partij.
De Britse troepen werden aangevoerd door de hertog van Marlborough, de Nederlandse door Hendrik van Nassau-Ouwerkerk. Het geallieerde leger onder de algemene leiding van Marlborough slaagde er in korte tijd in het overgrote deel van de Spaanse Nederlanden op de Fransen te heroveren.
De overwinning had een enorme weerklank in Groot-Brittannië en maakte mede de hertog van Marlborough beroemd tot op de dag van vandaag. Verschillende straten, gebouwen en zelfs 5 oorlogsschepen doorheen de eeuwen, werden "Ramillies" genoemd.
In Nederland is de veldslag en Hendrik van Nassau-Ouwerkerk zo goed als vergeten, wat vreemd genoemd kan worden. Het aandeel van de Nederlanders in de overwinning was immers minstens zo groot als het Britse. Bovendien werd met deze slag een belangrijk oorlogsdoel - de Fransen te verdrijven uit de Spaanse Nederlanden - bereikt.
Gemeente.
Op het einde van het Ancien Régime werd Ramillies een gemeente. Bij een keizerlijk decreet van 1812 werd de naburige gemeente Offus opgeheven en bij Ramillies aangehecht tot deelgemeente Ramillies-Offus. Die gemeente werd in 1977 een deelgemeente van de nieuwe fusiegemeente die de korte naam Ramillies kreeg.
