John Thaw.
John Edward Thaw (West Gorton, Manchester, 3 januari 1942 - Luckington, Wiltshire, 21 februari 2002) was een Engels acteur die vooral bekend werd door de detectiveserie "Inspector Morse" waarin hij 33 maal de titelrol vertolkte. De serie liep van 1987 tot 2000. Zijn assistent in de serie: Robbie Lewis (gespeeld door de acteur Kevin Whately) heeft nu een vervolg op de oorspronkelijke serie gekregen onder de naam "Lewis".
Thaw speelde in zijn carrière nog veel andere rollen op televisie, in het theater en in de film. De harde detective Jack Regan in de televisieserie (en twee films) van "The Sweeney" bracht hem faam in het Verenigd Koninkrijk, en was later ook op de Nederlandse televisie te zien. Hij speelde Detective Inspector Jack Regan in 53 afleveringen tussen 1975 en 1978.
Eén van de laatste rollen was die van liberale advocaat James Kavanagh in "Kavanagh QC" (1995 - 1999). Thaw leidde een teruggetrokken bestaan in een landhuis uit de 18de eeuw. Net als inspecteur Morse kende ook Thaw de nodige alcoholproblemen. Sinds juni 2001 werd Thaw behandeld voor slokdarmkanker. De chemotherapie leek aan te slaan, maar een dag voor zijn dood had hij een plotselinge terugval. Hij overleed op 60-jarige leeftijd, omringd door zijn familie.
Van 24 december 1973 tot aan zijn dood was Thaw getrouwd met de negen jaar oudere actrice Sheila Hancock. Uit dit huwelijk werd in 1974 dochter Joanna geboren. Tussen juni 1964 en 1968 was Thaw al getrouwd met Sally Alexander. In 1965 werd uit dit huwelijk dochter Abigail geboren. De beide dochters van Thaw zijn ook actrice.
