 MKB WIL KRACHTENBUNDELING TEGEN GROOTWINKELBEDRIJF. 
 AMSTERDAM, 29 jan (Reuter) - MKB-Nederland heeft opgeroepen een "ondernemerspool" op te zetten van kleinere zelfstandige ondernemers om een antwoord te geven op de dominantie van het grootwinkelbedrijf op diverse terreinen. 
 De belangenvereniging signaleert dat bijvoorbeeld de beste winkellocaties meer en meer worden gedomineerd door grootwinkelbedrijven. 
 "Beleggers keren zich van zelfstandige ondernemers af omdat ze kiezen voor maximale zekerheid en langlopende contracten," aldus MKB's W. van Teeseling op het vandaag door de Nijmeegse universiteit gehouden congres "Greep op winkelvastgoed". 
 MKB-Nederland wil dat innovatieve kleinere ondernemers een pool opzetten met potentiele groei-en draagkracht om zo de nadelen van hun kleinschaligheid op te heffen. 
 "Dit verkleint het risico voor de beleggers en geeft de Nederlandse steden een veel minder eenvormige aanblik," aldus Van Teeseling. 
 De ondernemerspools zouden een soort databank moeten zijn voor veelbelovende zelfstandige detaillisten maar ook een soort kweekvijver voor potentiele opvolgers. Een gezamenlijk risicofonds zou de financiele risico's van de betrokkenen moeten verminderen. 
 MKB-Nederland ziet in de ondernemerspools een soort vangnet waarmee een brug kan worden geslagen tussen de ondernemers, de gemeentebesturen die volgens MKB de huidige grootschalige ontwikkelingen niet kunnen keren en de beleggers "die op voorhand op zeker willen spelen". 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
