Decoupeerzaag.
Een decoupeerzaag is een kort zaagblad (5 à 10 cm lang, circa 1 cm breed) dat met een electromotor op en neer bewogen wordt. Het is geschikt om figuren te zagen uit plaatmateriaal tot enkele centimeters dik. Je kunt er niet mee vlak langs een obstakel, zoals een muur, zagen. Dan kunnen de ouderwetse schrobzaag of de reciprozaag uitkomst bieden. De machine inclusief het zaagje wordt eveneens decoupeerzaag of ook wel wipzaag genoemd.
Er zijn verschillende soorten zaagjes te koop, voor verschillende toepassingen en materialen. Meestal zijn de tanden van het zaagje zo geplaatst dat ze het materiaal alleen verspanen als ze zich naar de machine toe bewegen. Daardoor ontstaan de splinters aan de rand bovenaan de zaagsnede, wat soms erg hinderlijk is in verband met verdere afwerking. Door de machine aan de onderkant van het materiaal te laten zagen worden de splinters aan de "bovenkant" voorkomen. Men kan ook zaagjes kopen waarvan de tanden van de machine af zijn gericht zodat er aan de bovenkant geen splinters ontstaan. Bij deze zaagjes moet de machine wel stevig op het te zagen materiaal geduwd worden, anders gaat hij "springen".
Er zijn zaagjes voor materiaal van hout, steenachtige materialen (bijvoorbeeld wandtegels), metaal, kunststof, enz. Er is ook keuze mogelijk uit grove en fijne tanden aan de zaag.
In het Engels heet de zaag "jigsaw", vandaar het woord "jigsaw puzzle" (legpuzzel).
Trivia.
Het Duitse woord voor decoupeerzaag is "Stichsäge". Het Duitse woord "Dekupiersäge" is in het Nederlands een figuurzaagmachine.
