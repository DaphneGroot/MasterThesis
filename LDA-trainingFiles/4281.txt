	God neergedaald in een droom
	'WAAROM ZOUDEN alleen verhalen hun titels hebben en titels geen eigen verhalen? Zijn zij niet ook aandachtig, geduldig gedroomd, gevangen in het net van een vlug verstand, in hetzelfde water waarin ik af en toe een verhaal vang?'
Op het eerste gezicht lijkt het een eenvoudige inval. Maar au fond gaat het om niets minder dan de bevestiging van een verbazende vondst, een ontdekking die je als lezer dan al geruime tijd in de ban houdt. Want lang voordat het idee zo bondig wordt verwoord, ben je er al rijkelijk deelgenoot van gemaakt in verhalen met titels als 'Notities uit de maand etanim', 'Herba pagana', 'Allisima grandulosa' en 'Adagio assai'.
Die verhalen staan in de bundel Het vliegend hert, het Nederlandse debuut van Snezana Bukal (1957), die niet zo lang geleden Amsterdam heeft verkozen als haar nieuwe woonplaats. Maar waarschijnlijk wilde ze al voor haar vertrek uit de Servische hoofdstad Belgrado, nu iets meer dan vier jaar geleden, hooguit een Joegoslavische schrijver worden genoemd. In haar lingua franca spelen de actualiteit, landsgrenzen, laat staan zaken als nationaal erfgoed geen enkele rol. Haar domein is uitsluitend dat van de literaire verbeelding.
'Er is een plek in Zemun, een van die plekken die ogenschijnlijk zonder reden vrees inboezemen en waarschuwen. Het heeft jaren geduurd voordat het mij lukte me bewust te worden van haar magie en deze onder woorden te brengen; jarenlang rustte die plek als een soort urbane maalstroom in mijn geest. Ik bezocht haar in verschillende jaargetijden, op verschillende tijden van de dag, ik leerde al haar kleuren, haar soorten licht, haar schaduwen en klanken kennen, de vormen die het onkruid schept. Jarenlang heeft mijn innerlijke oog, als een meester in de fotografie die in staat is achter het waarneembare te zien, geduldig een verhaal geschapen over een andere wereld die zich onttrekt aan de strenge fysica van deze wereld, maar juist over het alledaagse wezenlijker en waarheidsgetrouwer spreekt, over het alledaagse waar ik uitstapte telkens wanneer ik langs die plek kwam.'
Zeker, dit is de eerste alinea van het allermooiste verhaal uit het boek, 'Allisima grandulosa', met een eerste zin die allesbehalve een zwakke echo van Jorge Luis Borges is, en tevens het begin van de enige werkelijk volmaakte miniatuur uit de bundel.
Het procd dat Bukal gebruikt, is bedrieglijk eenvoudig. Haar verhalen lijken hun ontstaan geheel te danken aan wat de proustiaanse reminiscentie heet. Toevallige voorwerpen, brieven, maar veelal gezichten en huizen vormen de aanleiding voor een poging het verleden te behouden voor zijn definitieve ondergang in 'de bron van het vergeten'. De melancholie in Bukals verhalen komt voort uit het besef dat die poging onmiskenbaar vergeefs is. Immers de enige rele brug met het verleden bestaat bij de gratie van voorwerpen op momenten die toevallig en vluchtig zijn en zich door hun onbeheersbaarheid onttrekken aan onze greep.
Bovendien worden we ze meestal niet op gekozen ogenblikken gewaar, maar vaak in het gebied tussen slapen en waken, in perioden van slapeloosheid, op de grens van dag en nacht, gedurende koortsdromen of tijdens groot verdriet. Zoals het vliegend hert, de grote zwarte kever die tijdens een dodenmis in de kerk verschijnt, en met zijn verdwijnen even plotseling weer een eind maakt aan de opflakkering van het verleden.
Aldus, lijkt Bukal te willen vaststellen, is het alsof er alleen nog maar een schaduwspel van herinneringen mogelijk is, waarbij slechts de literatuur de illusie, de metafysica van wat voorbij is, in stand kan houden. Zelfs indien de wanhoop over 'het verleden, het voorbije, dode en onnodige' je geheel in beslag neemt en je in een machteloos gevoel van woede en verdriet niet anders kunt dan je hiertegen verzetten, mag je de vergetelheid door het verstrijken van de tijd geen kans geven. Immers, 'pijn heelt niet door de tijd, alleen door een wonder. Alleen door een droom, en dan nog niet door iedere droom'.
In 'Notities uit de maand etanim' beschrijft Bukal hoe haar Grieks-orthodoxe grootvader haar altijd waarschuwde: 'Dromen zijn bedrog en God is waarheid.' Tientallen jaren later kan ze alleen maar concluderen: 'Als dat zo is, als hij gelijk heeft, dan is God neergedaald in mijn dromen, zelfs in die eerste belangrijkste, echtste.'
'Verder is literatuur niets anders dan een geleide droom', heeft Borges ooit geschreven.
Antar El-Mecky
Snezana Bukal: Het vliegend hert en andere verhalen.
Vertaald uit het Servo-Kroatisch door Reina Dokter.
De Bezige Bij; 102 pagina's;  27,50.
ISBN 90 234 3540 0.

Foto
	Snezana Bukal FOTO XANDER REMKES

