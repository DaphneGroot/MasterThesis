	Zakken zeewier voor Abbey Road
	De eerste geluidsopname die werd vervaardigd in de nieuwe en naar de technische maatstaven van die dagen (november 1931) moderne EMI-studio aan Abbey Road in Londen, was de registratie van het openingsconcert. EMI (voortgekomen uit een fusie van The Gramophone Company en concurrent Columbia) beschikte met 'London's Latest Wonder' - een uitgebouwde villa in de dure wijk St. John's Wood - over het grootste studiocomplex ter wereld. In Studio 1 betrad dirigent Sir Edward Elgar het podium dat 250 musici kon bergen; de zaal telde duizend zitplaatsen. 'Good morning gentlemen. A very light programme this morning.' Na de opwekking het stuk te spelen 'alsof u het nooit eerder heeft gehoord', tikte hij af en zette het London Symphony Orchestra Land of Hope and Glory in.
Een persbericht somde nog wat snufjes op. De muren waren zo goed gesoleerd dat elke echo in de kiem kon worden gesmoord. Zeven kilometer bekabeling verbond de drie studio's met de 'controlekamer'. Er waren wacht- en rustruimten voor de musici en het gebouw was voorzien van airconditioning. Van het echoloze geluid kwamen de technici - steevast in stofjas gestoken - en de producers later weer terug; het klonk veel te droog. De versterkers werkten nog op buizen zo groot als melkflessen en in Studio 2, later vooral popstudio, verbeterden linnen zakken met zeewier de akoestiek. Ze hangen er nog.
In Abbey Road (Omnibus Press, import Novelty Books;  44,-) leggen Brian Southall, Peter Vince en Allan Rouse de geschiedenis van de studio vast en beschrijven zij aan de hand van tientallen interviews hoe een beduidend deel van de vele historische opnamen tot stand kwam. Lang voordat Abbey Road en het zebrapad voor de deur een beetje Beatle-fan tot een kleine pelgrimage verplichtte (om als het even kon ook ht straatnaambord buit te maken), legden de groten uit de klassieke muziek er hun prestaties vast. Op een van de foto's poseert de 15-jarige Yehudi Menuhin in juli 1932 op de stoep naast Elgar, wiens vioolconcert hij aan het opnemen was. Menuhin werd kind aan huis en zou tijdens zijn loopbaan nog zo'n 250 keer terugkomen. Ook de 'lastige' pianist Artur Schnabel, cellist Pablo Casals en violist Jascha Heifetz maakten er plaatopnamen.
EMI was overigens niet gebonden aan Abbey Road. De maatschappij beschikte ook over een mobiele studio met apparatuur: een kleine vrachtwagen op een Lancia-chassis. Doordat de technici in de auto geen zicht hadden op de voortgang op het podium en het zaak was geen kostbare ruimte op een wasrol te verspillen, nam een technicus met een telefoon plaats tussen de orkestleden. Ineengedoken om niet op te vallen gaf hij de dirigent het teken dat hij de stok kon heffen. Met Harry Hands aan het stuur doorkruiste de auto het land om het eerste Glyndebourne Festival (1934) op te nemen, vogelgeluiden in de vrije natuur voor een serie van Ludwig Koch over Britse vogels, of de repetities voor de Aldershot Military Tattoos, zodat die muziek al op de plaat verkrijgbaar was op het moment dat de taptoe officieel begon. In Milaan werd een optreden van Beniamino Gigli in de Scala vastgelegd.
Tegen het einde van de jaren vijftig kwamen, na pionier Adam Faith en zijn Roulettes, steeds meer aankomende popsterren naar Abbey Road. De jonge producer en arrangeur George Martin werkte er al. Zijn eerste experiment voerde hij uit met Peter Ustinov, die met zijn stem een hele reeks instrumenten kon nabootsen, maar de resultaten (Mock Mozart en Phoney Folklore) vonden geen genade bij de directie. Zijn collega Norrie Paramor ontketende met Cliff Richard & The Shadows een omwenteling die The Beatles zouden versnellen. Zij maakten zeven jaar lang intensief gebruik van Abbey Road, en namen medio 1969 in vijf maanden het gelijknamige album op. Hun verrichtingen beslaan een flink deel van het boek, maar er was en is meer, veel meer.

Foto
	Technicus aan het mixapparaat in de Abbey Road studio, jaren veertig. ILLUSTRATIE UIT 'ABBEY ROAD'

