	Bankklerken gijzelen directeur
	
AFP, Reuter
PARIJS
De medewerkers van de Franse bank Crédit Foncier houden sinds vrijdag directeur Jérome Meyssonnier en tien van zijn naaste mensen vast in het hoofkantoor van de bank in Parijs. Ze protesteren daarmee tegen de plannen van de regering om de vrijwel failliete bank te verkopen. Tientallen medewerkers uit de provincie zijn naar Parijs gekomen om de bezetters te steunen.
Voordat de bank wordt verkocht, wil de regering de hypotheekactiviteiten van Crédit Foncier overdoen aan Crédit Immobilier. Het personeel vreest dat er 900 van de 3300 banen verloren gaan.
De Franse minister van Financiën, Jean Arthuis, heeft in het weekeinde gesproken met de bezetters van de bank. De minister wilde aanvankelijk alleen overleggen als bankdirecteur Meyssonnier daar bij zou zijn.
Voor de radio verklaarde Arthuis dat de actie 'een vorm van wreedheid is die ons belet voorwaarts te gaan'. Deze opmerkingen vielen slecht bij de bankmedewerkers. Ze lieten weten dat Arthuis de situatie alleen maar heeft verergerd en dat de regering zonder hen probeert de toekomst van de bank te bepalen.

