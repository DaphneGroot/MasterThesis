	THRILLERS
	Rawlins in 1939
 De meeste schrijvers hebben ergens een al dan niet vergeten eerste werkstuk liggen, geschreven in een tijd dat ze nog geen bekendheid genoten. Het ongepubliceerde manuscript ligt diep weggestopt in een bureaula en wordt niet uitgegeven. Dat is waarschijnlijk maar goed ook. Walter Mosley, auteur van de veelgeprezen serie over de zwarte priv-detective Easy Rawlins, trok de la echter wel open.
Het dunne Gone Fishin' (Serpent's Tail, import Nilsson & Lamm;  37,25) gaat terug in de tijd, naar de jaren vlak voor de Tweede Wereldoorlog. Rawlins blikt terug, hij verblijft - zo blijkt overigens pas aan het einde van het boek - in een hotel in het net bevrijde Parijs. Rawlins heeft daar als Amerikaans soldaat meegevochten.
In zijn herinneringen is het 1939, en trekt hij samen met Mouse, een bizarre figuur die ook in de latere, in Los Angeles spelende Rawlins-boeken figureert, door het zuiden van de VS. Gone Fishin' is geen echte thriller, maar bevat veel voodoo, blues, seks en rare avonturen. Alleen voor de ware Rawlins-fan, die wil weten waar de held uit moderne klassiekers als White Butterfly en Devil in a Blue Dress zijn wortels heeft.
Mosley schreef ook een echt nieuw boek, en ook dat is geen thriller. RL's droom (Atlas,  39,90) is een roman zonder Rawlins, maar wel met de nodige spanning en, zoals we van Mosley gewend zijn, mooi geschreven. Een oude zwarte blueszanger, Soupspoon Wise, lijdt aan een ongeneeslijke ziekte. Hij wordt door zijn huiseigenaar op straat gezet, waar een blanke buurvrouw zich over hem ontfermt.
Rode draad in Mosley's boek is het leven van de legendarische en onder geheimzinnige omstandigheden gestorven blueszanger Robert Johnson, met wie Wise nog gespeeld heeft: 'Hij zong als een verdrietige hond die jankt naar een loopse teef en niet voorbij het hek kan komen.'
Rolf Bos
Zwarte humor
 In 1973 schreef Tim Parks een prachtige, morbide thriller (Juggling the Stars, vertaald als Nieuwe kleren voor Massimina). Hoofdpersoon was de eigengereide Engelsman Morris Duckworth, die aan een trieste jeugd vooral een hoge dunk van zichzelf had overgehouden. Itali (Verona) werd zijn tweede vaderland, waar hij met de rijkeluisdochter Massimina Trevisan een ontvoering op touw zette om de hooghartige familie te vermurwen. Moord (op Massimina) en doodslag begeleidden hun omzwervingen, maar Duckworth was de politie te slim af en kreeg op de laatste pagina oog voor Massimina's jongere zus Paola.
Vier jaar later pakt Parks in De geest van Massimina (vertaling van Mimi's Ghost; De Arbeiderspers;  34,90) de draad weer op. Duckworth, inmiddels getrouwd met Paola, heeft het nog steeds geweldig met zichzelf getroffen, beter althans dan met zijn vrouw. Steeds vaker meent hij de stem van Massimina te horen en zelfs ziet hij haar vanaf haar grafsteen naar hem knipogen. Zij wordt zijn raadgeefster op een grillig levenspad dat opnieuw naar meervoudige moord leidt. En wederom gaat Duckworth de confrontatie met de politie aan. En passant ontfermt hij zich over een groep illegale zwarten en bekeert hij zich tot het katholicisme.
Het biedt Parks de gelegenheid opnieuw uit te pakken met een thriller vol zwarte humor, waarin het niet zozeer draait om wie waarom moordt, maar hoe de moordenaar zijn hele omgeving misleidt. Een aanrader.
Frans van Schoonderwalt
Vertaald:
- Wedding Night werd in het Nederlands Noodkreet. Gary Devon, die eerder Obsessie schreef, verhaalt over een veelbelovende actrice die zich hals over kop in een huwelijk stort. Waarna blijkt dat haar nieuwbakken man een gestoorde moordenaar is (Van Holkema & Warendorf;  29,90).
- In een goedkope (Poema-)uitgave: Crack van Peter Blauner, De Moskou Club van Joseph Finder, Gesmoord van Jonathan Kellerman, Het teken van drie en Dodelijk dilemma van Stephen King, De bloedbruiden van Joseph Koenig en De Kaisho van Eric Lustbader (Luitingh-Sijthoff; per deel  15,-).
- De laatste schuilplaats van Craig Holden is een uitermate spannend boek over Golfoorlog-veteraan Joe Curtis, die in de wildernis van de VS een, naar later blijkt, verkeerde lift aanneemt. Actueel: een gewapende sekte speelt een belangrijke rol in dit boek (Luitingh-Sijthoff;  34,90).
- Uitgever Muntinga brengt een speciale Ruth Rendell-themadoos op de markt met zes boeken: De raven, Het stenen oordeel, Ongewenst weerzien, Praten met vreemde mannen, De vrouw met de sluier en De erfgename (Rainbow Pocket;  14,- per stuk).
- Waan heet de Nederlandse versie van Epiphany, geschreven door David Hewson, die naam maakte met Semana Santa. Over een drugsexperiment in 1975 dat uit de hand loopt en twintig jaar later nog steeds gruwelijke geheimen blijkt te bevatten (Bruna;  39,90).

