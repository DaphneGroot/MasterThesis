	Vriendendienst Jack Nicholson
	Blood and Wine van Bob Rafelson. Met Jack Nicholson, Michael Caine, Stephen Dorff. In City 5 Amsterdam, Metropole 5 Den Haag, Cinerama 2 Rotterdam, Rembrandt 2 Eindhoven, Camera 3 Groningen.
Dat ziet er goed uit: het geroutineerde koppel Jack Nicholson-Michael Caine, begeleid door Judy Davis en omringd door opkomende jongelui als Stephen Dorff en Jennifer Lopez, allemaal bij elkaar gehouden door Bob Rafelson, de man van Easy Rider, Five Easy Pieces, The Postman always rings Twice. Daar kan weinig mis mee gaan, dat moet een prettige film zijn.
Maar die Rafelson, wat heeft hij de laatste jaren eigenlijk voor bijzonders gepresteerd? Niets dus. Michael Caine rust al jaren op zijn lauweren en met Jack Nicholson gaat het op en af. Al snel is duidelijk dat hij zijn rol in Blood and Wine aannam als vriendendienst voor Rafelson, die hem ooit groot maakte.
In het derderangsverhaal is Nicholson een verlopen oplichter die met schurk Caine een ketting steelt die een miljoen waard is. Hij wil er vandoor met een meisje uit Venezuela en stuit op zijn stiefzoon Stephen Dorff, die alcoholische moeder Judy Davis beschermt. Wat achtervolgingen, vechten, schurken komen om, Uit.
Slappe was, zonde van tijd en geld.
Peter van Bueren

