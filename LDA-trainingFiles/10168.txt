Soesterberg.
Soesterberg is een dorp van 6311 inwoners (1 januari 2011) gelegen in het noordoosten van de provincie Utrecht tussen Amersfoort, Zeist en Soest, tussen de provinciale weg Amersfoort-Utrecht (N237) en de autosnelweg A28. Het valt onder de gemeente Soest in de Nederlandse provincie Utrecht.
Herkomst van de naam.
Het eerste deel van de naam is afgeleid van het 10 kilometer noordelijker gelegen dorp Soest, dat veel lager gelegen is en tot ver in de twintigste eeuw geregeld deels overstroomde bij hoog water uit de Eem. De toevoeging 'berg' dankt het dorp aan zijn ligging op de Utrechtse Heuvelrug. Het hoogste punt van het dorp ligt op de grens met de oostelijk gelegen gemeente Amersfoort. Tussen Soesterberg en Soest liggen de wat lagere Soesterduinen, waarvan de Stompert de hoogste is.
Geschiedenis.
Het dorp ontstond rond het kruispunt van de Amersfoortseweg (nu N237) tussen Utrecht (ten westen) en Amersfoort (ten oosten) en de oude Postweg van Amsterdam naar Arnhem. Vanouds werd de herberg op dat kruispunt, het Huis ten Halve (halverwege tussen Amsterdam en Arnhem), bevoorraad vanuit Soest. Het dorp kwam bekend te staan als Den Bergh. In 1837 veranderde dat, toen bij Koninklijk Besluit het de naam Soesterberg kreeg. In datzelfde jaar kreeg het dorp zijn eerste geestelijke, pastoor L. Rademaker (1795-1872). Hij wist zonder geld binnen enkele jaren een kerk te bouwen. Ook deed hij veel voor de naamsbekendheid van Soesterberg.
Ten noorden van het dorp Soesterberg lag tot het begin van de twintigste eeuw een heideveld; dit heideveld lag op een nagenoeg vlakke waaier van zand en grind die uitgespoeld was tijdens het Saalien, de voorlaatste ijstijd. Deze vlakte wordt door geomorfologen wel aangeduid als de sandr van Soesterberg.
In 1910 vroegen enkele ondernemers, Lugard en Verwey, toestemming om een deel van die heide te mogen gebruiken als start- en landingsplaats voor hun bedrijf voor vliegtuigen. Na bijna twee jaar werd het faillissement aangevraagd voor hun onderneming. De vliegheide bleef echter in gebruik, onder meer door enkele officieren van de Landmacht die door Lugard en Verwey waren opgeleid als vliegenier. In 1913 werd de Luchtvaartafdeling van de Koninklijke Landmacht opgericht. Het vliegveld werd vliegbasis Soesterberg. De basis trok veel toerisme, en het dorp groeide dan ook snel.
In de Eerste Wereldoorlog werden op het 'Kamp van Zeist' enkele tienduizenden Belgen opgevangen die vanwege de oorlog uit hun land waren gevlucht. Na de Tweede Wereldoorlog werd de vliegbasis Soesterberg aangemerkt als NAVO-basis Camp New Amsterdam, en vanaf 1954 werden er Amerikanen gestationeerd met hun familie.
In 1973 werd de toenmalige rijksweg Amersfoort-Utrecht om de dorpskern heen geleid. Het oudste stukje Soesterberg verdween toen in 1980 het, inmiddels intens verbouwde, Huis ten Halve afbrandde. In 1986 werd de autosnelweg A28 geopend, langs de zuidkant van Soesterberg. In de jaren tachtig waren er regelmatig vredesacties nabij de vliegbasis tegen de kernbewapening, in 1984 werd de basis door ca. 5000 demonstranten symbolisch omsingeld. Na het einde van de Koude Oorlog, in 1994, vertrokken de Amerikanen, die ondertussen een eigen woonwijk (Apollo) hadden gekregen. In een gedeelte van het Kamp van Zeist werd het Militaire Luchtvaart Museum gehuisvest, en in een ander gedeelte werd eind vorige eeuw tijdelijk een Schots gerechtshof gevestigd voor de berechting van verdachten in verband met de Lockerbie-zaak. In 2003 werd dat laatste gedeelte verbouwd tot een gevangenis waar onder meer illegalen die Nederland niet willen of kunnen verlaten en bolletjesslikkers worden gedetineerd.
