Tweezaadlobbigen.
De naam tweezaadlobbigen (of "dicotylen") wordt traditioneel gebruikt voor een groep planten die samen met de "eenzaadlobbigen" (of "monocotylen") de bloemplanten of bedektzadigen vormen. Veel van de "tweezaadlobbigen" hebben per zaad twee zaadlobben (of "cotylen"), waarin het reservevoedsel, nodig voor de kieming en eerste groei van de jonge plant, zit opgeslagen. Bij meer dan de helft van de "monocotylen" is er één zaadlob per zaad.
De wetenschappelijke naam voor deze groep is "Dicotyledonae" of "Dicotyledoneae" (soms ook "Dicotyledones"). Bij Cronquist heette deze groep "Magnoliopsida" (in de vertaling van de 22e druk van de "Heukels": "Magnoliidae"). In het APG-systeem worden de dicotylen niet meer erkend: de (voormalige) tweezaadlobbigen vormen een "parafyletische groep".
Een deel van de "oude" tweezaadlobbigen vormt wél een monofyletische ("goede") groep, die door de APG de "eudicots" wordt genoemd (eu- = echt). Merk op dat de 23e druk van de "Heukels" (2005) deze groep van de eudicots aanduidt met "tweezaadlobbigen". De naam wordt dan gebruikt voor een meer beperkte groep, dus in afwijking van de traditionele opvatting die veel ruimer was.
Verschillen tussen "monocotylen" en "dicotylen".
N.B. Dit zijn geen harde verschillen: er zijn tal van uitzonderingen.
