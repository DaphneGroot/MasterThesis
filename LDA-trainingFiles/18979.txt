Carter Family.
De Carter Family was een, van het Amerikaanse platteland afkomstige, countrymuziekgroep die optrad tussen 1927 en 1943. Hun Hillbillymuziek was van grote invloed op zowel de latere bluegrass, country, pop- als rockmuziek.
Historie.
De originele groep was een trio bestaande uit A.P. Carter (zang), zijn vrouw Sara Dougherty Carter (autoharp) en Maybelle Carter (gitaar). Maybelle was getrouwd met A.P.'s broer Ezra (Eck) Carter en was een nicht van Sara Carter. Alle drie waren geboren in het zuidwesten van de Amerikaanse staat Virginia, waar ze opgroeiden met de strakke zang-harmonieën van de kerkmuziek. A.P. zong bas, Sara alt en Maybelle sopraan. Maybelles kenmerkende en innovatieve stijl van gitaarspelen (melodie en begeleiding gelijktijdig) werd al gauw een kenmerk van de groep.
Op 2 augustus 1927 nam het trio in de studio van platenpionier Ralph Peer voor het eerst een nummer op; "Bury me under the weeping willow". De volgende dag werden nog eens zes liedjes opgenomen, waaronder "Wildwood Flower". De opnamen maakten deel uit van de zogenaamde Bristol Sessions, waaraan een groot aantal lokale artiesten deelnam. Per opgenomen lied werd 50 dollar uitgekeerd. Behalve voor de Carter Family nam ook de latere countryster Jimmie Rodgers deel aan de opnamesessies. In het najaar van 1927 bracht platenmaatschappij Victor Records van Peer een tweezijdige 78 toerenplaat uit met daarin de nummers "Wandering Boy" en "Poor Orphan Child". In 1928 werd een tweede plaat uitgebracht met "The Storms Are on the Ocean" en "Single Girl, Married Girl". Deze bleek zeer populair te zijn.
In mei 1928 werden onder leiding van Peer in een studio in Camden opnieuw een aantal nummers opgenomen. Hiervoor ontvingen de Carters 600 dollar en een contract waarmee ze aanspraak maakten op een klein deel van de royalty's voor verkoop van platen en bladmuziek. In februari 1929 vond een nieuwe opnamesessie plaats. Tegen het eind van 1930 had de Carter Family 300.000 platen verkocht.
A.P. realiseerde zich dat hij financieel kon profiteren van de liedjes die hij verzamelde.
Hij reisde daarom veel door het zuidwesten van Virginia op zoek naar nieuw materiaal.
In de vroege jaren dertig raakte hij bevriend met Lesley Riddle, een zwarte gitaarspeler uit Kingsport die hem vergezelde op zijn zoektochten. Lesleys blues-gitaarspel beïnvloedde de Carters, met name Maybelle die nieuwe technieken van hem leerde. In juni 1931 namen de Carters deel aan een opnamesessie samen met Jimmie Rodgers. Later toerde de groep onder meer met The Cook Family Singers.
Aan het eind van de jaren dertig reisde de Carters naar het zuiden van de staat Texas. Een radiostation dat uitzond vanuit een Mexicaanse grensplaats zond twee keer per dag een optreden uit van de groep. Een jaar later, in de winter van 1938/1939, had de Carter Family zich gevestigd in San Antonio. Inmiddels maakte ook de tienjarige June Carter, de dochter van Maybelle, deel uit van de groep. In San Antonio nam de familie radioprogramma's op die door diverse radiostations net over de Mexicaanse grens werden uitgezonden.
In de herfst van 1942 verplaatsten de Carters hun programma naar WBT radio in Charlotte waarmee ze een eenjarig contract hadden afgesloten. Hun programma werd 's ochtends uitgezonden tussen 5:15 en 6:15 uur. Gedurende deze tijd traden de Carters ook vaak live op in scholen en kerken. In 1943 werd de groep ontbonden nadat Sara naar Californië verhuisde.
Een vernieuwde versie van het nummer werd gebruikt als soundtrack van de gepresenteerde game Far Cry 5 die 28 Februari 2018 zal verschijnen.
Na de Carter Family.
Na het uiteenvallen van de Carter Family trad Maybelle Carter samen met haar dochters Helen, June en Anita op als "Mother Maybelle and the Carter Sisters". Ook Sara en A.P. namen in de jaren 50 een aantal platen op met hun kinderen Janette en Joe. Na de dood van A.P. in 1960 kwamen Maybelle en Sara samen voor een korte tournee, die plaatsvond op het hoogtepunt van de populariteit van folkmuziek in de jaren 60.
De Carter Family werd in 1970 opgenomen in de Country Music Hall of Fame. Maybelle en Sara overleden in respectievelijk 1978 en 1979.
Revival.
Gedurende de zestiger jaren werd veel van hun werk opnieuw ontdekt en uitgevoerd door een nieuwe generatie folk-artiesten. Een goed voorbeeld daarvan is Joan Baez die op haar vroege Vanguard-albums uitvoeringen opnam van "Wildwood Flower", "Little Moses", "Engine 143", "Pal of Mine" en "Gospel Ship".
In 1988 werd "The Carter Family" opgenomen in de Grammy Hall of Fame en kreeg de groep een hoge onderscheiding voor het lied "Can the Circle Be Unbroken". In 1993 bracht het Amerikaanse postbedrijf een postzegel uit ter ere van A.P., Sara, en Maybelle Carter. In 2001 werd de groep opgenomen in de internationale Bluegrass-eregalerij (International Bluegrass Music Association's Hall of Honor).
