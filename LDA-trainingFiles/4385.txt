	Sloomheid raak getroffen
	De kersenpluk van Arno Kranenborg. Met Finbarr Wilbrink, Anton Starke, Ricky Koole. In vijf theaters, waaronder Cinecenter Amsterdam.
De kersenpluk is een mooie titel. Hij doet denken aan het platteland, de kersenbomen van de Betuwe, waarvan de vruchten eens per jaar geplukt worden door Flipje van Tiel. Ergens in Drenthe had de eerste speelfilm van Arno Kranenborg ook kunnen heten. Daar, ergens in Drenthe, woont een opa, bij wie de dertienjarige Jan elk jaar in mei komt helpen met de kersenpluk.
Oma is dood, opa's leven is een aflopende zaak. Ooit had hij een vliegreis willen maken, maar dat zit er niet meer in. Jan staat juist aan het begin. Deze zomer komt hij weer kersenplukken en voor het eerst komt er iets van liefde, voor een vijf jaar ouder meisje. Jan probeert nog een keer opa's levensdroom, die vliegreis, in vervulling te laten gaan, maar het is als die twee Belgen die naar Parijs gingen: ze gingen niet. In de winter komt Jan terug naar Drenthe, bij opa's begrafenis. Hij ziet Marie weer, met wie het nooit wat zal worden.
Een heel smal verhaaltje, dat zich toch uitstrekt over 96 minuten. Lange minuten, want de beelden zijn van een traagheid die bijna een stilstand bereiken. De sloomheid van het leven ergens in Drenthe, waar zo weinig gebeurt en nooit wat zal gebeuren, is daarmee raak getroffen.
Sfeer is allesbepalend. Dankzij cameraman Goert Giltaij weet Arno Kranenborg die sfeer in elk geval consequent vast te leggen. Soberheid is het kenmerk van de film en het leven dat erin wordt geschetst. De professionaliteit van het camerawerk wordt niet voortdurend gesteund door een professioneel acteren en op den duur is het verhaal toch net te dun om te blijven boeien. Te dun en te sloom. PvB

