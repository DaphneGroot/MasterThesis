	De Indo en het verloren thuisland
	EN DING IS de Nederlanders die toen in Indonesi woonden, bespaard gebleven: niemand heeft ze na afloop van de Tweede Wereldoorlog kunnen aanspreken op onvaderlandslievend gedrag. Anders dan hun lotgenoten in het bezette moederland hebben ze eenvoudig de kans niet gekregen om 'fout' te worden of te collaboreren, want ze waren collectief gevangen gezet of genterneerd, en daarmee beroofd van elke vorm van maatschappelijk functioneren. Al hadden ze gewild, ze konden niet heulen met de vijand.
Zo overleefden ze de oorlog als schuldeloze slachtoffers, die dus aanspraak hadden mogen maken op wat slachtoffers toekomt: sympathie, begrip, erbarmen, morele steun, opvang of ook schadeloosstelling. Maar dat kregen ze allemaal niet. Eenmaal gexcommuniceerd uit hun land van herkomst (of tenminste het land waar ze jarenlang hadden geleefd en gewerkt), en gedwongen teruggekeerd in patria, bleken ze voor hun slachtofferschap nauwelijks erkenning te vinden. De Hollandse samenleving, waar de relatie met 'Indi' nooit als een warme band was gevoeld, had het na 1945 te druk met zichzelf om zelfs maar voldoende aandacht te besteden aan de overlevenden van Duitse concentratie- en vernietigingskampen, laat staan aan de repatrianten uit een overzees gebiedsdeel dat intussen niet eens meer een overzees gebiedsdeel w s.
Verongelijktheid moet voor de getroffen bevolkingsgroep wel het gevolg zijn geweest, maar daar zou het niet bij blijven. Niet alleen dat hun ontberingen van meet af aan als het ware werden 'weggestreept' tegen de veel verschrikkelijker ervaringen van bijvoorbeeld de joodse Nederlanders, maar hun recht van spreken (en klagen) slonk bovendien des te sneller naarmate ze door de publieke opinie vaker werden aangemerkt als vertegenwoordigers van een inmiddels in diskrediet geraakt kolonialisme.
Op die manier raakten de Indische Nederlanders ten slotte met terugwerkende kracht zelfs hun schuldeloosheid kwijt, en kreeg hun onvrede alsnog de ruimte om een trauma te worden.
Maar dat 'Indische trauma' trof - om het nog gecompliceerder te maken - een veel bredere en meer heterogene categorie dan alleen maar de blanke Nederlanders. De meerderheid van de vermoedelijk vierhonderdduizend Nederlandse paspoorthouders die tussen 1946 en de vroege jaren zestig uit Indones emigreerden, werd gevormd door de meer of minder gekleurde gemengdbloedigen, die bij toerbeurt zijn aangeduid als Euraziaten, Indischmensen, Indo-Europeanen of kortweg Indo's.
Voorzover tussen hen en de volbloed Nederlanders al in de koloniale tijd een scherp cultureel en vooral sociaal onderscheid had bestaan, werd dat verschil gedurende de bezetting tot een regelrechte kloof door het Japanse besluit de Indo-Europeanen 'gelijk te schakelen' met de Indonesirs. Dat had twee consequenties.
Om te beginnen werden de 'uitverkorenen' niet genterneerd. Maar in ruil voor dat privilege werd van hen minimaal solidariteit verlangd met de Groot-Aziatische Nieuwe Orde. Niet alleen de Japanse propagandadienst, ook Soekarno deed bij herhaling een beroep op hun loyaliteit - en altijd was er de stok achter de deur van arrestatie of op z'n minst dwangarbeid.
De paradox was duidelijk. In tegenstelling tot de blanke Nederlanders die als gevangenen vanzelfsprekend aan de 'goede' kant in het conflict stonden, liepen de Indo's - van huis uit mensen met een onberispelijke gezagstrouw aan het Nederlandse bewind - het risico uit lijfsbehoud 'fout' te moeten worden, compromissen te moeten zoeken, als collaborateurs met de bezetters te eindigen. Wat overigens op betrekkelijk kleine schaal is gebeurd.
Door sancties zijn ze aan het eind van de oorlog niet getroffen. Wel is het lot van de Indo als het kan nog dieper verzwegen dan dat van de voormalige kampbewoners. Er is intussen zelfs vrijwel vergeten dat de Nederlandse regering nog jaren na de soevereiniteitsoverdracht een welbewust ontmoedigingsbeleid voerde tegenover Indo's die naar Nederland wilden emigreren, en wie onverhuld werd aangeraden warga negara (Indonesisch staatsburger) te worden, omdat ze daarginds toch meer thuis hoorden dan in Nederland. En dat was nog maar n voorbeeld van wat Rudy Kousbroek eens benoemde als 'de hemeltergende geborneerdheid en krenterigheid van alle Nederlandse regeringen jegens de Indische groep.'
Maar nog los van de materile gevolgen van de krenterigheid - de 'ereschuld' is nooit afgelost, en dat hoeven niet alleen de Japanners zichzelf aan te rekenen - heeft 'de Indische groep' decennialang geleden onder het gebrek aan elementaire aandacht van de kant van al die Nederlanders voor wie de Tweede Wereldoorlog uitsluitend een oorlog met Duitsland is geweest.
De belangstelling begon niet eerder dan een jaar of vijftien geleden ergens op te lijken, gold bovenal de blanke Nederlanders die de Aziatische oorlog hadden meegemaakt, bleef daarbij vervuld van politiek-correct antikolonialisme, en werd ten dele ook nog verdrongen door de roep om eerherstel voor ex-militairen die na de oorlog ter wille van zinloze politionele acties waren ingezet; de vergeten, verwaarloosde en miskende groepen Nederlanders buitelden bij wijze van spreken over elkaar heen.
De Indo's kwamen het laatst aan de beurt. Het streven van de onvermoeibare Tjalie Robinson om via het blad Tong Tong ('het enige Indische blad ter wereld', intussen overgegaan in Moesson) de Indische cultuur levend te houden, bleef jarenlang beperkt tot de eigen kring en werd pas in het begin van de jaren negentig verbreed via in Leiden gehouden 'Studiedagen Indische Nederlanders'. Die garandeerden nog altijd geen ampel maatschappelijk draagvlak, maar het begin was er.
UITVLOEISEL van die studiedagen is de verzamelbundel Uit Indi geboren, waarin veertien auteurs in afzonderlijke etappes vier eeuwen Indische familiegeschiedenis aanstippen.
Het probleem van die geschiedschrijving is in feite het probleem van de Indo's zelf, wier bestaan in de schaduw van de blanke gezagdragers zelden of nooit officieel is geboekstaafd. In de meeste gevallen wortelde hun stamboom in onwettige verbintenissen: de Nederlandse planter, ambtenaar of militair koos zich een inlandse concubine (de njai), en als de kinderen al gecht werden - getrouwd werd er zelden - was hun herkomst van moederskant al na een paar generaties onachterhaalbaar geworden.
In de inleiding tot het album wordt de sociale minderheidspositie van de gemengdbloedigen weliswaar gerelativeerd, maar de stelling dat hun invloed en hun maatschappelijke status meer voorstelden dan gewoonlijk wordt aangenomen, wordt in de diverse bijdragen niet of nauwelijks bevestigd. Pas in de loop van de twintigste eeuw is er sprake van een zekere emancipatie, maar die gaat gepaard met de opkomst van het Indonesische nationalisme, waartegen de Indo's zich in hun behoefte om liefst Nederlandser dan de blanke Nederlanders te lijken, overwegend sterk afzetten.
Het 'Indi voor de Indirs' dat werd gepredikt door de Indische Partij van Multatuli's achterneef Ernest Douwes Dekker (DD voor zijn aanhangers), was aanvankelijk gericht op het verdwijnen van alle koloniale scheidslijnen, maar werd door de meeste Indo's aanzienlijk beperkter opgevat: inlanders die zich hadden bekend tot de massabeweging van de Sarekat Islam, en zeker de volgelingen van Soekarno's PNI sloten ze er nadrukkelijk van uit. Daarom kenden ze weinig twijfel toen ze in de naoorlogse jaren moesten kiezen tussen een ongewis emigrantenbestaan in een vreemd, koud en nauwelijks gastvrij land, of doorleven onder de vlag van de Republik Indonesia: ze kozen massaal voor het eerste.
Zo werden ze in Nederland de eerste, de grootste en verreweg de 'inschikkelijkste' gekleurde minderheid - zo snel en haast geruisloos geassimileerd dat we ze eigenlijk niet meer als een minderheid ervaren.
Of is dat schijn?
Uit Indi geboren stelt die vraag niet expliciet aan de orde - misschien omdat de opzet meer beschrijvend dan analytisch is, met bijdragen die naar mijn smaak een iets te hoog 'Moesson-gehalte' hebben, dat wil zeggen meer naar binnen (naar de intimi) dan naar buiten (naar een algemeen publiek) gericht lijken.
Alleen het allerlaatste hoofdstuk houdt zich bezig met wat voor een tweede en derde generatie 'het Indische na Indi' nog kan betekenen: een kwestie van een specifieke cultuur, specifieke roots, een specifieke identiteit? Het verschil tussen hier verblijvende Turken, Marokkanen en zwarte Afrikanen enerzijds, en de Indo's anderzijds is natuurlijk dat de eersten altijd weer kunnen terugvallen op een thuisland dat intussen niet is opgehouden te bestaan. Dat voorrecht is de Indo's niet gegund. 'Hun' Indi was het door Nederland gekoloniseerde land, waarin zij tussen het blanke gezag en de inheemse bevolking een unieke positie innamen, en van dat land is om zo te zeggen alleen het topografische skelet overgebleven. Al het andere - de politieke, de sociale en de culturele constellatie - is verdwenen: voorbij, en voorgoed voorbij.
De rest is geschiedschrijving, zoals toegepast door Ulbe Bosma, een van de auteurs van Uit Indi geboren. Hij promoveerde op een proefschrift over de Indo-journalist Karel Zaalberg: een degelijke studie waarin de pershistorische aspecten aan de titelfiguur als vanzelf onderdeel worden van een veel meer omvattend verhaal over de rol van de Euraziatische gemeenschap binnen de koloniale samenleving in de eerste decennia van de twintigste eeuw.
Zaalberg was het (uitzonderlijke) voorbeeld van een Indo die maatschappelijk wist te 'arriveren'. Hij was amper 15 toen hij als redactiebediende een baantje kreeg bij het Bataviaasch Nieuwsblad van P.A. Daum, onmiddellijk gegrepen werd door het journalistieke (hand)werk en zich binnen de kortste keren - onder andere via een opzienbarende primeur over 'het verraad van Lombok', in 1894 - opwerkte tot een eersteklas verslaggever, aan wie bij ontstentenis van de hoofdredacteur de dagelijkse gang van zaken volledig werd toevertrouwd.
Toen Daum in 1898 tijdens z'n laatste verlof in Nederland plotseling overleed, was het Zaalberg die als informele leider de krant aan de gang hield. Maar typerend genoeg zou het nog meer dan tien jaar duren voordat de eigenaren de in hun ogen riskante stap durfden te zetten om 'een Indo, een autodidact en iemand die nog nooit in Europa was geweest' formeel tot hoofdredacteur te benoemen van de toen grootste Europese krant in de archipel.
DE KOLONIALE pers was bovenal een opiniepers, en bij gebrek aan politieke controle op het landsbestuur in feite de enige instantie die als spreekbuis van burgerlijk ongenoegen kon functioneren. De gematigde Zaalberg blies zijn meningsvormende partij mee in de beste tradities van gezaghebbende voorgangers als Daum, Brooshooft en Busken Huet, en in zekere zin was zijn journalistieke stem des te invloedrijker, omdat ze klonk in een periode van grote veranderingen: ethische richting, doorbrekend particulier (blank) initiatief en opkomend nationaal (Indonesisch) bewustzijn. Bovendien was het Bataviaasch Nieuwsblad een krant voor 'de kleine man', die dus vooral ook door Indo's werd gelezen.
Ook toen hij afscheid van die krant had genomen, zou Zaalberg actief blijven als schrijver voor de 'Indo-zaak'. Tot aan zijn dood in 1928 (het jaar waarin Soekarno met zijn Partai Nasional Indonesia aan de Indische horizon verscheen) zou zijn naam blijven opduiken in de discussies rond zulke nieuwe, naar politieke zeggenschap strevende bewegingen als de Indische Partij, het Indo-Europeesch Verbond en de Nederlandsch-Indische Politiek Economische Bond.
De emancipatie van de Indo-Europeaan bleef zijn grote ideaal. Om dat te verwezenlijken was wat hem betreft het behoud van het koloniale regime een voorwaarde: 't moest vervolmaakt worden, maar er mocht in geen geval mee worden gebroken. Onder een blank bewind zou de geassimileerde Indo zijn kansen hebben; in een Indonesische republiek zou hij worden gediscrimineerd als een handlanger van de Hollanders. Zaalberg heeft het niet hoeven meemaken, maar dat is precies wat er gebeurde toen de Indo's in de naoorlogse bersiapmaanden het doelwit werden van de felste nationalistische agressie.
Zo komt hij uit de dissertatie van Bosma te voorschijn als de tragische representant van de heimatlose Indischman.
Jan Blokker
Wim Willems, Remco Raben, Edy Seriese, Ulbe Bosma (redactie): Uit Indi geboren - Vier eeuwen familiegeschiedenis.
Waanders; 240 pagina's;  39,95.
ISBN 90 400 9977 4.
Ulbe Bosma: Karel Zaalberg - Journalist en strijder voor de Indo.
KITLV Uitgeverij, Leiden; 482 pagina's;  65,-.
ISBN 90 6718 116 7.

Foto
	Indische Nederlanders op het strand bij de Scheveningse pier. FOTO UIT 'UIT INDIE GEBOREN'

