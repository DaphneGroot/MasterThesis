	De tocht
	TERWIJL U dit leest zou ik mezelf natuurlijk in Stavoren, of uiterlijk Hindeloopen, hebben moeten laten afstempelen.
Maar nee.
Want de hele dag hebben ze het me gisteren van voorzitter tot verenigingsarts voorgehouden: al m'n uitstekende delen kunnen er af vriezen, en als ik 's avonds om elf uur tussen Dokkum en Bartlehiem niet in het donkere riet wordteruggevonden, zal mijn rugzak vermoedelijk al bij Oude Leije onder een brugbalk zijn blijven steken, waarna mijn familie moet worden gewaarschuwd dat ik met een schedelbasisfractuur ben opgenomen in Houtigehage, omdat alle Friese ziekenhuizen al uitpuilden.
En dan noem ik nog maar drie mogelijke doodsoorzaken. Spontaan sterven van gevoelstemperaturen tussen 20 en 30 graden onder nul wordt door de organisatie niet uitgesloten. In Sneek kun je nog verdrinken, of bij het klunen fataal ten val komen. Als je even vergeet met je ogen te knipperen, slaat de vorst genadeloos toe, en in je blindheid glij je in op een anderszins verongelukte groep, en word je onder de voet geschaatst.
Bij vorige gelegenheden (1963!) schijnen talloze deelnemers - men praat daar in Leeuwarden niet graag over - zonder oren, ogen, tenen en vingers nog zo'n beetje te zijn opgelapt met een fles Beerenburg, zodat ze ten slotte heengingen door alcoholvergiftiging. Het zou al een wonder zijn als de helft van de vijftienduizend ingeschrevenen het er vandaag levend van afbrengt.
Het rampkarakter van de tocht verklaart ook de buitensporige aandacht in de media. Normaal gesproken wordt een schaatswedstrijd in het Journaal niet eens vermeld - ze weten dat Studio Sport de gebeurtenis nog drie dagen zal uitmelken.
Dat de Leeuwarder Courant haar volledige redactie (honderd man) voor het evenement heeft ingezet en vanmiddag met twaalf Elfstedenpagina's zal uitkomen, doet me goed: regionale kranten moeten niet doen alsof ze Le Monde zijn, en zich exclusief aan hun eigen provincie houden; het is al raar genoeg dat de krant op andere dagen aandacht besteedt aan onzin in Brabant, Lima of Hebron.
Maar moet NRC Handelsblad - om van de Volkskrant maar te zwijgen - doen alsof ze de Leeuwarder Courant is? En moet de landelijke televisie proberen het net zo goed of zelfs beter te weten dan Omrop Frysl√¢n?
Pia Dijkstra anchorde gisteren zeventien van de twintig minuten van het Acht-uur-Journaal over Friesland, waarna ze in de resterende tijd nog even de wereld probeerde af te raffelen. Krankzinnig, zeg je op het eerste gezicht.
Tot je aan de duizenden slachtoffers denkt die waarschijnlijk al gevallen zijn op het moment dat u dit leest, en wier aantal in de loop van de komende uren noodlottig zal toenemen.
En mevrouw Jorritsma maar erwtensoep koken, Erica Terpstra maar van stempeltafel naar stempeltafel pendelen in de hoop dat ze ergens Erik Hulzebosch nog levend kan zoenen. En de graaf van Buren misschien toch nog even komen aanvliegen van Afrika, om zich op de laatste honderd meter van de Bonkevaart incognito te laten toejuichen.
Plus duizend buitenlandse journalisten - want waar op aarde gebeurt er iets waarvan je zeker weet dat het de omvang van een catastrofe belooft te krijgen?
Vandaar.
Terwijl ik dit teruglees hoop ik dat u zich intussen, nog redelijk gaaf, in Stavoren, of uiterlijk Hindeloopen, heeft laten afstempelen. Maar als ik gisteren de televisie goed heb gevolgd, de radio een beetje heb bijgehouden en de kranten heb gelezen, durf ik er geen vergif op in te nemen dat u Leeuwarden nog terugziet.

