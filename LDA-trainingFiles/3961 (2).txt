Veronica Magazine.
Het Veronica Magazine is een televisiegids uitgegeven door Veronica Uitgeverij BV in Nederland, onderdeel van het Finse Sanoma.
Vereniging Veronica heeft geen belang meer bij SBS, ProSiebenSat.1 Media AG, Talpa Media, Sanoma Media, of de uitgeverij, anders dan een naamlicentie-overeenkomst. Mensen die abonnee zijn/worden van het Veronica Magazine, zijn echter nog wel automatisch lid van de Vereniging Veronica. Het blad richt zich vooral op jonge mensen met onderwerpen als: mode, film, sport, internet, popmuziek, games, showbizz en lifestyle. Veronica Magazine was oorspronkelijk in handen van Vereniging Veronica
Oplage.
Totaal betaalde gerichte oplage volgens HOI, Instituut voor Media Auditing, voor 2016 NOM.
Geschiedenis.
Oorspronkelijk was het Veronica Magazine een initiatief van de zeezender Radio Veronica. Later ging het tijdschrift fungeren als verenigingsblad annex omroepgids van de VOO. In 2003 bracht de Vereniging Veronica de Veronica Uitgeverij BV onder bij SBS Broadcasting BV, als onderdeel van de samenwerking tussen SBS, Vereniging Veronica en Sky Radio. SBS Nederland was van 29 juli 2011 tot 19 juli 2017 via SBS Broadcasting in handen van Sanoma Media en Talpa Media. Daarvoor was Veronica Uitgeverij (via SBS Broadcasting) in handen van ProSiebenSat.1 Media AG. Sinds 19 juli 2017 is de uitgeverij in handen van Sanoma.
Het eerste nummer van Veronica Magazine verscheen op 30 september 1971 in een oplage van 35.000 exemplaren. In april 1975 werd de wekelijkse verschijningsfrequentie tijdelijk teruggeschroefd naar één keer per veertien dagen. Na de toelating van de VOO tot het publieke omroepbestel werd Veronica Magazine vanaf januari 1976 weer een weekblad met daarin nu ook de programmagegevens van de diverse radio- en tv-zenders.
In verband met de zeer snel dalende oplage van Veronica Magazine werd in oktober 2014 besloten tot een ingrijpende reorganisatie van de redactie, waarbij achttien medewerkers boventallig werden verklaard.
