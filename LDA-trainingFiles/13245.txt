Verenigde Arabische Emiraten.
De Verenigde Arabische Emiraten (VAE) (Arabisch: دولة الإمارات العربية المتحدة, Al-ʾImārāt al-ʿArabiyyah al-Muttaḥidah) is een land in Azië dat aan Saoedi-Arabië en Oman grenst. Het land omvat zeven emiraten, namelijk Abu Dhabi, Dubai, Sharjah, Ajman, Umm Al Qaywayn, Ras al-Khaimah en Fujairah. De Verenigde Arabische Emiraten zijn rijk aan olie, maar tussen de verschillende emiraten is deze olie ongelijk verspreid. Abu Dhabi is verreweg het grootst in oppervlakte en bezit ook verreweg de meeste olie. De Verenigde Arabische Emiraten behoren tot de Arabische Liga.
Geschiedenis.
Rond 1830 werden Dubai en Abu Dhabi overgenomen door de Bani Yas-stam uit de Liwa-oase. Deze overname werd geleid door de Al Maktoem-familie die tot op dit moment nog steeds over de emiraten regeert. In 1892 tekenden zeven emiraten een verdrag met het Verenigd Koninkrijk, waarbij zij aangaven geen relaties met anderen dan de Britse overheid aan te gaan. Pas in 1971 vertrokken de Britse troepen uit de Perzische Golf en op 2 december 1971 werden de Verenigde Arabische Emiraten onafhankelijk. Gedurende die periode waren de Emiraten bekend als de Verdragsstaten. Op dat moment omvatte deze unie nog maar zes emiraten; in 1972 trad Ras al-Khaimah als zevende toe.
Oorspronkelijk was het de bedoeling dat ook Qatar en Bahrein in de Unie opgenomen zouden worden, maar men is er niet in geslaagd om hierover een overeenkomst te sluiten, zodat Qatar en Bahrein apart en onafhankelijk gebleven zijn.
Sinds de jaren negentig van de twintigste eeuw worden de verschillende emiraten in bijzonder hoog tempo gemoderniseerd.
Bevolking.
In 1989 werd van de bevolkingsaantallen van de respectieve sjeikdommen de volgende schatting gemaakt: Dubai 674.100 inw., Abu Dhabi 928.000 inw., Sharjah 400.400 inw., Ras al-Khaimah 130.000 inw., Fujairah 63.000 inw., Ajman 76.000 inw. en Umm Al Qaywayn 27.000 inw.
De belangrijkste steden zijn Dubai en de hoofdstad Abu Dhabi (600.000 inw. in 2013). Bijna 80% van de bevolking woont in steden. De bevolking bestaat uit Arabieren en, voornamelijk in de kustgebieden, Iraniërs, Indiërs, Pakistani, Beloetsjen en Afrikanen. In de emiraten werken veel gastarbeiders uit andere Arabische landen en Azië. Tijdens en na de Golfoorlog (1991) hebben veel buitenlanders de VAE verlaten.
Taal.
De officiële taal is Arabisch. Het Engels geldt als handelstaal.
Religie.
De bevolking hangt overwegend de soennitische islam aan. De islam is er staatsgodsdienst. Er zijn verder belangrijke sjiitische, christelijke (9 %) en hindoeminderheden (15 %). De katholieken van de Verenigde Arabische Emiraten ressorteren onder het Apostolisch vicariaat Zuid-Arabië.
Politiek.
Het presidentschap en het premierschap van de VAE zijn toegewezen aan respectievelijk de Al Nahyan-stam van Abu Dhabi en de Al Maktoem-stam van Dubai. De Hoge Raad, die bestaat uit de leiders van de zeven emiraten en gekozen vertegenwoordigers van de Raad van Ministers, en in totaal veertig leden heeft, heeft de taak de voorgestelde wetten te bekijken. Er is een federaal rechtsstelsel, waartoe alle emiraten zijn toegetreden behalve Dubai en Ras al-Khaimah. Sjeik Zayid bin Sultan al Nuhayyan was de president van de unie vanaf de oprichting tot zijn dood op 2 november 2004. Het Federaal Hooggerechtshof verkoos de volgende dag zijn zoon, Khalifa bin Zayed Al Nayhan, tot president.
In de Verenigde Arabische Emiraten heerst geen politieke vrijheid. Activisten die meer democratie willen, kunnen worden gearresteerd.
Economie.
In 2014 produceerde het land 200 miljoen ton olie-equivalent (Mtoe), 78% olie en 22% gas. Dat was veel meer dan nodig voor de energievoorziening, het TPES ("total primary energy supply"): 70 Mtoe. Het land exporteerde 110 Mtoe fossiele brandstof meer dan het importeerde.
Van de energie ging ongeveer 30 Mtoe verloren bij conversie, vooral elektriciteitsopwekking met gas. 2 Mtoe werd gebruikt voor niet-energetische producten zoals smeermiddelen, asfalt en petrochemicaliën. Voor eindgebruikers resteerde 47 Mtoe waarvan 8 Mtoe = 93 TWh elektriciteit.
De uitstoot van kooldioxide was 175 megaton, dat is 19 ton per persoon. Het wereldgemiddelde is 4,5 ton per persoon.
Dankzij de olieopbrengsten hebben de VAE een hoog geïndustrialiseerde economie. Volgens verschillende ontwikkelingsmeters, zoals de HDI en bnp, maakt deze het land tot een van de meest ontwikkelde landen in de wereld. Met $168 miljard in 2006, zijn de VAE tweede van alle Arabische Golfstaten na Saoedi-Arabië, derde in het Midden-Oosten, en 38ste in de wereld (vóór Maleisië).
Er zijn verschillende schattingen over de groei van het bnp van het land, maar alle beschikbare statistieken geven aan dat de VAE een van de snelst groeiende economieën ter wereld hebben. Volgens een recent verslag van het ministerie van Financiën en Industrie is het bnp in 2006 met 35% gestegen tot $175 miljard, tegenover $130 miljard in 2005.
Hoewel de VAE minder afhankelijk worden van natuurlijke grondstoffen als bron van inkomen, spelen aardolie en aardgas nog steeds een grote rol in de economie, zeker in Abu Dhabi. Een grote opleving in de bouw, een zich uitbreidende industrie en een snel groeiende dienstensector helpen de VAE met het diversifiëren van hun economie. Over het hele land zijn er nu bouwprojecten in uitvoering ter waarde van $350 miljard. Voorbeelden van die projecten zijn de Burj Khalifa, het hoogste gebouw ter wereld geopend in 2010, de internationale luchthaven Al Maktoum International Airport, die de duurste ooit gebouwde luchthaven zal worden, en de drie Palmeilanden, de grootste kunstmatige eilanden ter wereld. Nog een dergelijk project is de Dubai Mall, dat 's werelds grootste winkelcentrum is.
Gastarbeiders.
In de Verenigde Arabische Emiraten werken grote groepen gastarbeiders, die uit de hele regio komen. Er werken veel westerse expats die vaak goede banen hebben. Aan de onderzijde van de arbeidsmarkt werken veel gastarbeiders uit Zuid-Azië. Zij werken vaak onder erbarmelijke omstandigheden en hebben nauwelijks rechten.
Onderwijs.
Het onderwijs valt tot en met het voortgezet niveau onder de verantwoordelijkheid van het ministerie van Onderwijs. Het bestaat uit basisscholen en scholen voor voortgezet onderwijs. De openbare scholen worden gesubsidieerd door de regering, het leerplan is afgestemd op de ontwikkelingsdoelstellingen en -waarden van de VAE. De onderwijstaal in de openbare scholen is Arabisch, met Engels als tweede taal. Er zijn ook veel particuliere scholen die internationaal gewaardeerd worden. Onderwijs in de openbare scholen is kosteloos voor de burgers van de VAE, terwijl de kosten voor particuliere scholen uiteenlopen.
Het wetenschappelijk onderwijs valt onder het ministerie van Wetenschappelijk Onderwijs. Dit ministerie is ook verantwoordelijk voor het toelaten van studenten tot de onderwijsinstellingen, deze bevatten ook de vijf grootste instellingen van wetenschappelijk onderwijs: de Universiteit van de VAE, de Zayed universiteit, het Medisch College van de Golf, de universiteit van Sharjah en de Hogere Colleges van Technologie. Er zijn ook vele andere particuliere universiteiten en hogescholen in het land, o.a. de Amerikaanse Universiteit van Sharjah. Ook universiteiten van andere landen hebben campussen geopend in de VAE.
De VAE hebben de laatste tijd interesse getoond voor het verbeteren van onderwijs en onderzoek. Tot de onlangs opgerichte instellingen behoren de CERT onderzoekscentra en het Masdar Instituut voor Wetenschap en Technologie.
Bijzonderheden.
Door de olieproductie van de Emiraten hoeven de inwoners geen belasting te betalen.
De overheid betaalt de ziektekosten en de kosten van universitaire studies, ook voor inwoners van de VAE die in het buitenland studeren.
