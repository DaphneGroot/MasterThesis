	Kredietregeling KNVB komt clubs goed van pas
	Van onze verslaggever
Marcel van Lieshout

AMSTERDAM
Is er nog een bank die geld wil lenen aan betaald-voetbalclubs? Na het echec met Sport 7 - de 36 clubs hadden elk nog anderhalf miljoen te goed; Sport 7 stuurt niets behalve een schadeclaim, zegt Cambuur-voorzitter W. Sleijfer: 'Banken willen je alles lenen, als je maar bezit hebt. Ik zeg wel eens: het enige échte bezit van de meeste profclubs is het koffiezetapparaat.'
Veel clubs zijn huurders van het stadion en hun belangrijkste handelswaar, de spelers, is voor een bank geen solide borg. De meeste clubs hebben evenwel op korte termijn behoefte aan extra geld. Straks, begin februari, blijven de Sport 7-gelden uit. Andere inkomsten zijn er in deze periode van de winterstop niet.
Voorzitter Sleijfer van de Leeuwarder eerste-divisieclub is een van de zeer weinige Friezen die hopen dat het blijft dooien. 'Op 1 februari spelen we een oefenwedstrijd tegen Ajax. Alleen al om financiële redenen hoop ik dat die wedstrijd doorgaat. We rekenen op een vol huis.'
Armlastige clubs kunnen moeilijk bij de bank aankloppen, anders ligt het met de KNVB. Op verzoek van zeven eerste-divisieclubs is de KNVB bereid geld te lenen om profclubs in de gelegenheid te stellen een overbruggingskrediet van vijf ton te verstrekken. Voor de moeilijke februari-maand. Een fors aantal clubs dreigt namelijk al heel snel in grote liquiditeitsproblemen te geraken.
Zaterdag schreef de Volkskrant dat de KNVB bereid is om armlastige clubs te helpen. Willen de clubs gebruik maken van zo'n overbruggingskrediet? 'Heel graag', zegt voorzitter Th. Mangnus van eerste divisieclub RBC. Eenzelfde gretige reactie valt bij veel collega-voorzitters te beluisteren.
Voorzitter H. Enzerink van eredivisionist De Graafschap: 'Zo'n krediet kunnen wij heel goed gebruiken.' Sparta-voorzitter P. van der Burg: 'Onze liquiditeitsproblemen gaan u niets aan, maar alle hulp is welkom.' J. Snoeren van het Waalwijkse RKC: 'Een overbruggingskrediet? Dat pak ik meteen aan' Voorzitter E. Bouwmeester van Fortuna Sittard: 'Een voortreffelijke gedachte, zo'n krediet.'
En voor welke clubs is zo'n krediet echt van levensbelang omdat ze de toegezegde Sport 7-gelden onmiddellijk hebben uitgegeven aan salarisverhoging voor de spelers en/of verbouw van het stadion? Niet voor mij, roepen de benaderde clubs in koor. Maar we weten wel allemaal welke clubs op het randje van de afgrond staan.
Dordrecht'90 en Veendam, zo wordt gefluisterd. RKC moet ook oppassen. Cambuur-voorzitter Sleijfer: 'Vooral clubs als Dordrecht'90 die de tv-gelden van Sport 7 voor de bouw van hun nieuwe stadion hebben aangewend.' Dordrecht'90 heeft bij de bank geld geleend voor het bouwen van een nieuw stadion en de tv-gelden (Sport 7 zou zeven jaar lang 2,9 miljoen gulden overmaken) als zekerheidstelling hebben aangeboden.
Sleijfer: 'Wij zijn geen grote verplichtingen aangegaan. Maar begin december speelden wij voor het laatst een thuiswedstrijd, ik zou ook wel weer graag eens wat geld zien binnenkomen.'
De Graafschap-voorzitter Enzerink: 'Er bestaat nu zo'n beeld dat al die domme clubs veel te veel geld aan salarissen en de verbouw of nieuwbouw van stadions hebben uitgegeven. Ik zeg dan: de stadions moeten voldoen aan UEFA-bepalingen, je kunt niet anders. En wat de salarissen betreft: de eerste die na het Sport 7-contract dollartekens in de ogen kreeg was de spelersvakbond VVCS. Ik begrijp wel dat een bond moet opkomen voor de belangen van de spelers, maar spelers onderling tegen elkaar uitspelen op het punt van de salarissen vind ik niet kies.'
Het is niet te verwachten dat de clubs op korte termijn geld mogen verwachten uit een nieuwe tv-overeenkomst. De KNVB maakt geen haast met de besprekingen met potentiële kopers. Ook al wordt er over een kleine maand alweer gevoetbald, als het weer het toelaat.
De NOS hoopt de rechten voor een koopje te kunnen bemachtigen en vertrouwt erop dat er een 'volksoproer' ontstaat als er in februari geen voetbal op tv is. Het demissionaire sectiebestuur redeneert evenwel dat er na het fiasco met Sport 7 zoveel mogelijk geld moet worden gehaald uit de tv-rechten. Het bestuur vindt het verstandig dat er ook zonder al te grote tijdsdruk wordt gesproken met potentiële buitenlandse kopers.
Fortuna Sittard-voorzitter Bouwmeester: 'Oké, veel clubs hebben het nu financieel moeilijk. Maar weet je wat ik pas écht erg vindt? Dat op de toppen van de chaos de zogenaamde topclubs geen orde willen aanbrengen in de situatie, maar juist willen profiteren van de situatie. En maar verwijzen naar de Engelse situatie! Daar wordt een deel van de live-opbrengsten wel degelijk collectief verdeeld. In Duitsland profiteren zelfs alle clubs van de tv-opbrengsten van Europa-Cup-wedstrijden. En hier proberen ze de kleine clubs de nek om te draaien.'

