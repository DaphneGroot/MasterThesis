Claudia de Breij.
Claudia de Breij (Utrecht, 13 maart 1975) is een Nederlands cabaretière, presentatrice, zangeres en radio-dj.
Opleiding.
De Breij haalde haar mavo-, havo- en vwo-diploma aan het Koningin Wilhelmina College te Culemborg. Hierna studeerde ze twee jaar Algemene Letteren in Utrecht. In het najaar van 1995 nam ze kleinkunstlessen in het Parnassos Cultuurcentrum in Utrecht. Prompt won ze het cabaretfestival van Parnassos. De Breij werd vervolgens afgewezen aan de Amsterdamse Kleinkunstacademie, waarna zij op eigen kracht verder werkte aan haar theaterloopbaan.
Verloop theater- en muziekcarrière.
De Breij deed mee aan het Leids Cabaret Festival en haalde er de laatste ronde, maar geen finaleplaats. In 1998 werd ze derde tijdens het Concours om de Wim Sonneveldprijs van het Amsterdams Kleinkunst Festival. Hierna maakte zij in eigen beheer enkele programma's, waarna Frans Ruhl haar eerste impresario werd. Ze maakte achtereenvolgens de theaterprogramma's "De Wilde Frisheid" (2002-2003), "Claudia Zuigt" (2003-2005), "Hallo Lieve Mensen" (2005-2007), "iClaudia" (2007-2009), "Hete Vrede" (2009-2011), "Alleen" (2013) en "Teerling" (2014-2015). Het programma "Hete Vrede" werd in 2010 door een vakjury verkozen tot het beste cabaretprogramma van het jaar, wat De Breij de Poelifinario opleverde. Op muzikaal vlak werkte De Breij samen met de componisten/muzikanten Sander Geboers en Rogier Wagenaar. De liedjes uit haar voorstellingen werden uitgebracht op cd en er verschenen meerdere dvd's van haar voorstellingen. Het openingslied uit de voorstelling "Hete Vrede", Mag ik dan bij jou, verkreeg door verschillende televisieoptredens grote bekendheid. In september 2014 ontvingen De Breij en de componisten Geboers en Wagenaar in een uitzending van "De Wereld Draait Door" een platina plaat voor 50.000 downloads van de succesvolle single. Hetzelfde jaar prijkte het nummer op de negentiende plaats in de Top 2000. In 2015 volgden covers door Sjors van der Panne en Jeroen van der Boom en stond de originele uitvoering van het lied niet minder dan drie jaar onafgebroken in de iTunes Top 30.
De voorstelling "Alleen" was hoofdzakelijk een muzikale voorstelling, die De Breij met band een maand lang speelde in het DeLaMar in Amsterdam.
In 2012 richtte De Breij haar eigen impresariaat op: Breijwerk BV. Het impresariaat verkoopt naast voorstellingen van De Breij zelf ook voorstellingen van de theatermakers Peter Pannekoek en Anne van Veen. In 2015 ontving zij de Louis Davidsring uit handen van de vorige drager Herman van Veen.
Verloop radio- en televisiecarrière.
Tijdens haar studie – midden jaren negentig – werkte De Breij mee aan programma's bij Stadsomroep Utrecht, waarna ze werd opgepikt door de regionale radiozenders Radio M en Radio West. Vanaf de start van publieke omroep BNN in 1997 presenteerde ze op Radio 1 het programma "BNN United". In maart 2002 stapte ze over naar de NPS, waar ze het programma "...& dit is Claudia" op 3FM maakte. In 2003 ging ze werken voor de VARA en presenteerde ze het 3FM-programma "Claudia d'r op" (tot 2007). In 2004 zat De Breij als dj in het 'Glazen Huis' voor de actie Serious Request. Op televisie presenteerde ze van 2003 tot 2005, afwisselend met Dolf Jansen, het programma "VARA Live". In augustus 2006 was ze te zien met haar eigen amusementsprogramma "Claudia's Showboot". Vervolgens begon ze in januari 2006 als presentatrice bij "De Wereld Draait Door" op de maandagen. In 2007 volgde haar eigen 'personalityshow' "Thank God it's Friday". Begin 2008 stopte De Breij bij "De Wereld Draait Door", waar ze in 2010 terugkeerde als tafeldame. In oktober 2008 keerde ze weer terug op de radio bij 3FM met "Claudia d'r op". In september 2009 startte De Breij een nieuw televisieprogramma, "Claudia op Vrijdag", dat ze presenteerde vanuit haar eigen huis. Verder presenteerde zij in 2012 het mediaprogramma "De kunst van het maken", en in 2015 verzorgde zij een college over het Nederlandstalige lied in "DWDD Summerschool".
In 2016 was zij de eerste vrouwelijke cabaretier die de Oudejaarsconference live op televisie op oudejaarsavond deed.
De Breij won tussen 2006 en 2014 zesmaal de Zilveren RadioSter, de publieksprijs voor de beste vrouwelijke radiopresentator.
Privéleven.
De Breij was van 2005 tot 2011 getrouwd met Conny Kraaijeveld, met wie zij samen een zoon heeft. Ze ging in 2011 met haar nieuwe partner en hun twee zoons samenwonen in Utrecht. De Breij trouwde op 9 juli 2016 op Schiermonnikoog met Jessica van Geel, met wie ze in 2013 een relatie kreeg. Paulien Cornelisse voltrok het huwelijk.
Columns en boeken.
Lange tijd schreef De Breij columns in het "Algemeen Dagblad" en voor de bladen "Avantgarde" en het feministisch maandblad "Opzij". Hierna en tot op heden worden columns van De Breij gepubliceerd in de "VARAGids". In 2009 verschenen twee boeken van haar hand: "Krijg nou tieten!", over de ongemakken van zwangerschap en bevallen, en "Dingen die fijn zijn".
Televisie.
Claudia in "De kunst van het maken".
