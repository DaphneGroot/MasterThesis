	Israelische handelsbeurs veroorzaakt rellen in Amman
	Van onze correspondent
Jan Keulen

AMMAN
 Bij protesten tegen de eerste Israëlische handelsbeurs in Jordanië zijn woensdag in Amman ongeregeldheden uitgebroken. De politie zette waterkanonnen in toen demonstranten door een veiligheidskordon probeerden te breken. Ook poogden honderden veiligheidstroepen met spreekkoren de anti-Israëlische leuzen te overstemmen.

Het verzet tegen de handelsbeurs, waar zeventig Israëlische bedrijven hun producten tonen, had tot gevolg dat de tentoonstelling die oorspronkelijk al in december zou worden gehouden, verschillende keren werd uitgesteld. De Jordaanse regering weigerde echter tegemoet te komen aan de eis van de oppositie om de beurs te verbieden.
Volgens een breed oppositiefront, bestaande uit Moslimbroeders en aanhangers van linkse en nationalistische partijen en vakbonden, brengt de beurs 'de veiligheid van Jordanië in gevaar' doordat Israël de kans krijgt een marktaandeel te veroveren in het buurland.
Oppositieleider Leith Shbeilat, voorzitter van de machtige Vereniging van Ingenieurs, beschuldigde de Jordaanse regering ervan 'agent van het zionisme' te zijn.
De kranten in Amman stonden de afgelopen dagen vol met advertenties waarin de zakenlieden en het publiek werden opgeroepen de beurs niet te bezoeken. 'Wij zeggen nee tegen normalisering van betrekkingen met de zionistische vijand' stond te lezen in een advertentie.
De Jordaanse Pers Associatie, een verplichte beroepsorganisatie voor Jordaanse journalisten, riep haar leden op geen aandacht te besteden aan de Israëlische beurs.
Om de protesten verder kracht bij te zetten hebben de invloedrijke bonden, beroepsorganisaties en Moslimbroeders voor de verdere duur van de tentoonstelling, de komende drie dagen, een algemene staking afgekondigd.

