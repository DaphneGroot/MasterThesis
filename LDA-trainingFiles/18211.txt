 Arnhemsche geeft 15 mln aandelen uit. 
 AMSTERDAM, 7 maart (Reuter) - Het aantal door de NV Arnhemsche Maatschappij tot het houden van aandelen Akzo Nobel uit te geven aandelen is bepaald op 15 miljoen, zo blijkt uit een mededeling van dit investeringsfonds en ABN AMRO Rothschild. 
 Zoals eerder aangekondigd houdt de uitgifte verband met de verkoop van de Zweedse Securum van haar restbelang in Akzo Nobel NV. Van dat pakket neemt de Arnhemsche, die enkel in Akzo Nobel aandelen belegt, anderhalf miljoen aandelen op. 
 Beleggers kunnen tot 11 maart, 16.30 uur, inschrijven op de aandelen Arnhemsche tegen een prijs van 28,50 gulden. 
 Volgens Arnhemsche en ABN Rothschild ligt het aantal nieuw uit te geven aandelen in Arnhemsche aan de bovenkant van de eerder aangekondigde bandbreedte. De vraag naar deze stukken komt vooral van Nederlandse particuliere beleggers. 
 Arnhemsche biedt voor hen fiscale voordelen ten opzichte van het rechtstreeks beleggen in aandelen Akzo Nobel. 
 ABN AMRO Rothschild behoudt zich het recht voor om de inschrijving op de aandelen Arnhemsche eerder dan 11 maart te sluiten. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
