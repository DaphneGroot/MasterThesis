	Deel Royal Academy gesloten voor onder de 18 jaar Expositie van jonge kunst schokt al voor opening
	Van onze verslaggeefster
AMSTERDAM
De roemruchte reclame-tycoon en kunstverzamelaar Charles Saatchi heeft het weer voor elkaar. Nog voordat de overzichtstentoonstelling 'Sensation' - met werk van jonge Britse kunstenaars uit Saatchi's eigen collectie - vandaag in de Londense Royal Academy opengaat, is al tumult uitgebroken in de Londense kunstscene. Er is kritiek op de tentoongestelde kunstwerken, waarvan sommige als schokkend, smakeloos en pornografisch ervaren worden. Er is commotie rond de plaats van expositie, de eerbiedwaardige maar ook 'stoffige' Royal Academy, en ook de 44-jarige 'kunstgrutter' Charles Saatchi ligt onder vuur.
David Lee, redacteur van het Britse kunsttijdschrift Art Review, opende de aanval afgelopen week. Lee beschuldigt de Royal Academy - een van de meest vooraanstaande kunstinstellingen van Groot-Brittanni - ervan dat ze zich door Saatchi als priv-etalage laat gebruiken. Saatchi is volgens Lee geen kunstverzamelaar, laat staan een kunstliefhebber. 'Saatchi is een handelaar en speculant die het belang van een hype haarfijn onderkent,' aldus Lee.
En een hype is de tentoonstelling nu al. Met kunstenaars als Damien Hirst (de beroemdste Brit-art kunstenaar van dit moment), Dinos & Jake Chapman, Matt Collishaw, Tracey Emin, Sarah Lucas, Rachel Whiteread, Jenny Saville, Marcus Harvey en vele anderen die Saatchi de afgelopen jaren (in bulkpartijen) aankocht, beroemd en soms onbetaalbaar maakte, is de Royal Academy verzekerd van veel publiek.
Zeker nu de Academy een speciale zaal met 'pornografisch en ander controversieel werk' expliciet verboden heeft voor toeschouwers van onder de achttien jaar. Hier zijn de androgyne kinderen van Jake & Dinos Chapman te zien, wier gezichten zijn vervangen door penissen. Hier heeft Chris Ofili een afbeelding van de heilige Maagd Maria omringd door knipsels uit hard-porno blaadjes.
Toch heeft het meest controversile werk op Sensation niets met porno en piemels te maken. Marcus Harvey reproduceerde door middel van stempels met kinderhandjes de foto van de kindermoordenares Myra Hindley, die in de jaren zestig samen met haar man Ian Brady Noord-Engeland terroriseerde. De Royal Academy distantieerde zich anderhalve maand geleden in een officieel persbericht al van Harvey's werk door te stellen dat het de 'publieke afschuw' voor de misdaden van Hindley en Brady deelt.
Inmiddels heeft de Britse kinderbeschermingsorganisatie 'Kidcare' haar veto over Harvey's werk uitgesproken. Volgens de organisatie 'exploiteert Harvey de dood van kleine kinderen.' Op het kantoor van 'Kidcare' zijn dreigbrieven binnengekomen met waarschuwingen dat het portret van Myra vernield zal worden in geval van een openbare tentoonstelling. De Royal Academy heeft voorzorgsmaatregelen getroffen en extra supppoosten aangesteld om het schilderij te bewaken tegen 'agressieve toeschouwers'.
Verscheidene leden van de Academy hebben naar aanleiding van Sensation gedreigd met opstappen. Richard Cork, de kunstcriticus van The Times, verdedigt de expositie. Volgens hem is de tentoonstelling het eerste teken van vernieuwing van een instelling die dit jaar haar 230ste verjaardag viert en volgens hem was blijven stilstaan. 'Als oude leden opstappen is dat juist een zegen voor de academie.'
Tentoonstelling Sensation - Young British Artists from the Staachi Collection. Vanaf 18 sept t/m 28 dec. Royal Academy, Londen. Er zijn nevententoonstellingen in verschillende galeries die kunstenaars op Sensation vertegenwoordigen (o.a. Victoria Miro, Anthony d'Offay, Karsten Schubert en Jay Jopling).

Foto
	Portret van een kindermoordenares door Marcus Harvey FOTO AP

