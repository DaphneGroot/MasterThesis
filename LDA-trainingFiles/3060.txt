	WIK-uitkering volgens PvdA en D66 te laag
	Van onze verslaggever
AMSTERDAM
De kunstenaarsorganisaties zien een miniem lichtpuntje in de standpunten van de kamerfracties over de WIK, Wet Inkomensvoorziening Kunstenaars. PvdA en D66 hebben donderdag vraagtekens gezet bij de door het kabinet voorgestelde hoogte van de kunstenaarsuitkering: 60 procent van het bijstandsniveau.
De WIK zoals het kabinet die wil invoeren, is voor de Federatie 'onbespreekbaar'. 'Liever geen WIK dan deze WIK.' Volgens de regeling zou een kunstenaar vier jaar lang 60 procent van een bijstandsuitkering ontvangen. Hij mag tot 115 procent van het minimumloon bijverdienen en is ontslagen van zijn sollicitatieplicht. De Federatie, die de belangen van zo'n twintigduizend kunstenaars vertegenwoordigt, acht 75 procent van de bijstandsuitkering de absolute ondergrens.
De PvdA suggereert om de uitkering voor kunstenaars in vier jaar van 90 tot 60 procent af te bouwen, dat zou op een gemiddelde van 75 procent uitkomen. In die vier jaar kan de kunstenaar een groeiend deel eigen inkomsten genereren. D66 wil dat wordt onderzocht of kunstenaars tot 125 procent in plaats van 115 procent van het minimumloon kunnen bijverdienen.
De Federatie blijft van oordeel dat de WIK een ordinaire bezuinigingsmaatregel is, iets dat door staatssecretaris Nuis van Cultuur wordt tegengesproken.
Volgens de kunstenaars was de opzet van de WIK om het deel van de uitkering dat de kunstenaars inleveren, 25 procent van de bijstandsuitkering in hun voorstel, onder te brengen in een fonds. Daarmee moeten kunstenaars in cultureel ondernemerschap worden getraind.

