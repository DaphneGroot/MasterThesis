Kinderen voor Kinderen.
Kinderen voor Kinderen is een kinderkoor van de Nederlandse omroep VARA, dat sinds 1980 jaarlijks een album uitbrengt met nieuwe kinderliedjes. Deze liedjes worden tevens in oktober of november door de VARA op tv gepresenteerd in een op het album gebaseerde tv-show en sinds 2012 als een live-concert dat door de VARA wordt uitgezonden en op dvd wordt uitgebracht.
Geschiedenis.
Het idee van een kinderkoor was al aanwezig in 1948 met De Jonge Flierefluiters. In 1973 werd het koor opgeheven, maar er was toentertijd bij de VARA geen alternatief. In 1978 werd de omroep door Mike Burstyn geattendeerd op een Israëlisch kindersongfestival dat daar al acht jaar op tv te zien was. Het bleek te gaan om een festival waarin kinderliedjes werden gezongen met thema's die aangedragen werden door kinderen. Het festival was een groot succes, mede doordat kijkers mochten stemmen op hun favoriet en er jaarlijks 100.000 lp's verkocht werden. Dit festival ging als basis dienen voor het Nederlandse kindersongfestival.
In 1978 besloot programmamaakster Flory Anstadt, nadat ze gegrepen was door het Israëlische programma om een kinderkoor op te richten. Ze had al eerder in het kinderspelprogramma t Spant erom" kinderen aan het zingen gekregen. De VARA weifelde eerst, maar zag er potentie in om met het kinderzangkoor de VARA-speelgoedactie op weg te helpen en om geld in te zamelen voor de speelgoedactie. De VARA-speelgoedactie was een project waarmee speelgoed gekocht werd voor kinderen in ziekenhuizen en in de derde wereld. In 1979 werd "Kinderen voor Kinderen" geboren met een oproep aan alle Nederlandse basisscholen om kinderen uit de hoogste klassen onderwerpen voor liedjes te laten aandragen. Verschillende onderwerpen kwamen meerdere keren terug waaronder eenzaamheid, verliefdheid, beugels en jeugdpuistjes. Maar ook met onrecht, oorlog, echtscheiding en discriminatie hielden kinderen zich bezig. Tekstschrijvers zoals Willem Wilmink, Hans Dorrestijn, Herman Pieter de Boer en Henk Westbroek en de componisten Henk Westrus, Harry Bannink en Tonny Eyk maakten met deze onderwerpen de allereerste liedjes voor het koor. Het koor trad op 5 december 1980 op televisie voor het eerst op en bracht kort daarna een album uit met liedjes, gezongen door kinderen tussen de 8 en 12 jaar. Het koor was een succes. Het verkoopalbum met de single 'Ik heb zo waanzinnig gedroomd', stond negentien weken lang hoog op de verkooplijsten. Daarop werd er besloten om voortaan ieder jaar in november een album uit te brengen. De producenten twijfelden echter wel eerst of de problematiek een nadruk kon krijgen in een kinderkoor. Echter in het openingslied klonk er een toon die gedurende tien jaar steeds sterker werd.
Bij de presentatie op televisie van de delen 1 t/m 5 werden alle liedjes live vanuit het theater gezongen, op deel 6 t/m deel 15 werd een andere formule toegepast, waarbij alle liedjes werden opgevoerd binnen één bepaalde context, die daardoor veel van een musical weghad. Vanaf deel 16 worden de liedjes weer op de oorspronkelijke manier gepresenteerd, met uitzondering van deel 19, die weer in een verhaalvorm was gegoten.
In 1991 werd de speelgoedactie afgeschaft. Slechts de naam van het kinderkoor herinnert nog aan het oorspronkelijke doel. Ook de standaardtekst van de tune, die oorspronkelijk over de ongelijke verdeling van de welvaart tussen het noordelijk en het zuidelijk halfrond ging, is inmiddels gewijzigd. Veel van de thema's uit de eerste delen van KvK zijn inmiddels verschillende keren hergebruikt.
Het koor heeft 25 jaar onder leiding gestaan van dirigent Majel Lustenhouwer, die voor deze prestatie in 2006 tot ridder in de Orde van Oranje-Nassau werd benoemd. Hij werd in 2005 opgevolgd door Babette Labeij. Zij werd in 2010 vervangen door Jorge Verkroost.
De muzikale begeleiding zowel voor de opnames als voor de live-shows stond in de beginjaren onder leiding van Henk Westrus. Daarnaast heeft hij de muziek van verschillende nummers in deze jaren geschreven. De bekendste daarvan is de titelsong "Kinderen voor Kinderen". De tekst daarbij werd geschreven door Jack Gadellaa. Sinds 2005 is de tekst van de tune verwerkt door Anne-Marie Verbaan.
Oorspronkelijk was het de bedoeling dat de deelnemende kinderen uit het hele land kwamen. Uit praktische overwegingen en wegens regulering door de kinderarbeidsinspectie moesten de kinderen die als zangers werden geworven echter op beperkte afstand van de opnamestudio's wonen. Dit leidde ertoe dat de liedjes werden gezongen met de typische Gooise uitspraak van de letter "r". Deze r wordt voor medeklinkers en aan het eind van een woord niet gerold. Kritiek op dit accent beantwoordde het koor zelf met het liedje "Herbergier Gerstebier".
Sinds een aantal jaren komen de kinderen weer uit het hele land, en krijgen de kinderen spraakoefeningen om de "Gooise r" af te leren. Dat dit geen standaard is bewijst het themanummer "Klaar Voor De Start" uit 2013. De drie r-hebbende woorden uit de titel komen hier veelvuldig in voor, en een van de deelnemende zangeresjes heeft een onvervalste Gooise r.
Tussen 1989 en 1992 werd eveneens het Kinderen voor Kinderen festival georganiseerd als samenwerking tussen de VARA en BRT als wedstrijd tussen Vlaamse en Nederlandse kinderkoren.
In 2010 werd voor het eerst een Kinderen voor Kinderen lied in het Engels opgenomen, dit is vooralsnog het enige lied.
Sinds 2012 wordt de titel van het nieuwste album gekoppeld aan de Kinderboekenweek. Ook de leadsingle draagt deze naam. Het album wordt sindsdien ook tijdens de Kinderboekenweek uitgebracht en verschijnt derhalve al in oktober in plaats van in november. Daarnaast wordt sinds 2013 elk jaar in de maand van Koningsdag een sportliedje gelanceerd die landelijk wordt gebruikt als soundtrack van de Koningsspelen van dat jaar.
In 2012 en 2013 werd vanaf begin oktober de "Kinderen voor Kinderen Juf & Meester Battle" georganiseerd. Hierin streden acht meesters en juffen van scholen uit het hele land in vijf afleveringen om een optreden tijdens het concert van Kinderen voor Kinderen in november. Het Kinderen voor Kinderen Songfestival hield in april 2013 op te bestaan.
In 2014 bestond Kinderen voor Kinderen 35 jaar. In dit jubileumjaar waren er twee tv-programma's, de musical "Waanzinnig gedroomd" en op 12 oktober een show in Carré.
Sinds 2015 wordt in de aanloop naar de grote Kinderen voor Kinderen-show in november een kijkje achter de schermen genomen. Kijkers kunnen in een speciaal programma, dat elke zaterdag werd uitgezonden op NPO Zapp, zien hoe deze show wordt voorbereid en hoe het album wordt opgenomen.
Terugkerende thema's.
De ideeën voor de liedjes worden in het algemeen aangedragen door kinderen die een brief schrijven. Bekende tekstschrijvers maken aan de hand hiervan een liedje. Enkele tekstschrijvers/componisten zijn: Harry Bannink, Willem Wilmink, Herman Pieter de Boer, Jan Boerstoel, Claudia de Breij, Tonny Eyk, Fluitsma & Van Tijn, Fred Jenner, Jack Gadellaa, Hans van Hemert, Harrie Jekkers, Robert Long, Thijs de Melker, Paula Patricio, Henk Temming, Henk Westbroek en Ivo de Wijs.
Het goede doel staat af en toe nog centraal bij Kinderen voor Kinderen. Zoals in 2001 met de single "Morgen is een droom" en in begin 2005 werd de originele tune uit 1980 herschreven voor de slachtoffers van de tsunami in Azië. In de zomer van 2005 kwam er een single uit voor Novib genaamd "Het begin van het einde". In 2008 werd er een liedje "Wat kan ik doen" geschreven speciaal voor War Child. En in 2009 werd het liedje "Ouders gevraagd" geschreven om aandacht te vragen voor pleegouders. In 2012 kwam de single Hallo wereld uit voor My Book Buddy, in samenwerking met de Kinderboekenweek. In 2013 kwam de single Klaar voor de start uit voor Right To Play, in 2014 was het Feest voor het Jeugd Cultuurfonds. Het goede doel voor 2015 is nog niet bekendgemaakt.
Bekende Nederlanders.
In een aantal liedjes van Kinderen voor Kinderen spelen bekende Nederlanders mee, zoals Edwin Rutten, Sylvia Millecam, Erik van Muiswinkel, Paul de Leeuw, Henk Westbroek en Johnny de Mol.
Ron Brandsteder en Simone Kleinsma hadden een gastrol in twee liedjes in KvK 8, nl. "Goochelaars" (beiden) en "Moeders wil is wet" (alleen Ron). Edwin Rutten speelde o.a in de clipjes van "Ochtendhumeur" en "Ik ben toch zeker Sinterklaas niet". Sylvia Millecam was te zien in de clips van "In Vuur en Vlam", "De tafel van dertien", "Ik ben altijd alles kwijt" en "Mijn vader is een ster". Erik van Muiswinkel en Henk Westbroek waren in dezelfde clips te zien.Herman van Veen zong op KvK 11 mee in "Onderweg" en "Naar Bed". Youp van 't Hek zong mee in "Alles is te koop" op KvK 12. Toon Hermans speelde een (bescheiden) rol in het lied "Mijn vader is een clown" in de televisie-uitzending van KvK 12. Hij schreef ook de muziek en tekst van dit nummer. Paul de Leeuw zong op KvK 16 zelf het lied "Honderd hobby's", met het koor op de achtergrond. Johnny de Mol speelde en zong mee in de single-versie van "Waarom moet ik gaan?" van KvK 36. Deze versie van dit nummer is echter niet op cd 36 te vinden.
Radio 2 Top 2000.
Eind december 1984 kwam de succesvolste Nederlandstalige kersthit uit, "Eeuwige kerst". Dit nummer was geschreven door Henk Temming. Het is ingezongen door Anny Schilder (in datzelfde jaar uit BZN getreden) en Kinderen voor Kinderen. Zij werden muzikaal begeleid door Het Goede Doel en De Stem des Volks. Het nummer staat niet op een van de albums.
Danskinderen van Lucia Marthas Dansacademie Amsterdam.
Sinds 1999 verzorgt Dansacademie Lucia Marthas te Amsterdam de choreografie. Bij de jaarlijkse grote KvK eindshow (in feite de opnames van de dvd) wordt altijd een aantal danskinderen toegevoegd (10-15) aan het zangkoor. Dit zijn leerlingen uit het vooropleidingtraject van DLM. Zij volgen wekelijks circa 6-9 uren intensief dansles op deze academie in een mix van ballet, pop/show dans, zang, tap en acrobatiek. Elk jaar wordt er een aantal leerlingen uit deze vooropleiding geselecteerd om te dansen in de grote eindshow van VARA's Kinderen voor Kinderen. Dit wordt door de dansacademie gezien als een praktijkstage. Deze jeugdige dansers hebben niet meegewerkt aan de cd-opname die elk jaar uitkomt en behoren dus niet tot het Kinderen voor Kinderen-koor.
De eigenlijke koorkinderen (in feite zoals het voor het jaar 1999 was) worden bij de audities voor Kinderen voor Kinderen geselecteerd op zang- en danskwaliteiten. Deze audities vinden in de regel jaarlijks in de maand november plaats bij de VARA in Hilversum. Formeel is de VARA eindverantwoordelijke, maar feitelijk wordt het zanggedeelte (1e auditieronde) beoordeeld door de KvK koordirigent(e) en assistenten. Het dansgedeelte (2e auditieronde) wordt beoordeeld door Lucia Marthas en assistenten (van de gelijknamige dansacademie). Danskinderen staan ook op de VARA-website vermeld en worden als zodanig aangemerkt als koorlid van het Kinderen voor Kinderen-koor.
Bekend geworden KvK-zangers.
Hieronder een lijst van kinderen die na hun KvK-tijdperk bekend zijn geworden. Het gaat hier om bekende Nederlanders en om toenmalige kinderen die nu werken voor nationaal erkende bedrijven.
Kinderen voor Kinderen in andere landen.
In Duitsland was er ook een Kinderen voor Kinderen. Het programma daar werd "Kinder für Kinder" genoemd en was voor het eerst te zien op de Duitse televisie in 1993. Het programma werd gepresenteerd door Linda de Mol en bestond vooral uit liedjes die vertaald werden van de Nederlandse Kinderen voor Kinderen zoals "Ich Hab' So Wahnsinnig Geträumt" (Ik heb zo waanzinnig gedroomd), "Auf 'Ner Eigenen Insel" (Op een onbewoond eiland), "Verliebt In Den Lehrer" (Verliefd op de meester) en "Melodie Im Kopf" (Wakker met een wijsje). De productie van de Duitse versie lag bij RTL en de opbrengst van de cd-verkoop ging naar Unicef. De cd werd pas in 1994 gelanceerd en na een jaar kwam er geen vervolg.
