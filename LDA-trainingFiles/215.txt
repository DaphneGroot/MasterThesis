	'Bevolkingsgroepen moeten elkaar meer ontmoeten'
	Van onze verslaggeefster
Jet Bruinsma

AMSTERDAM
Lange tijd was de opbouwwerker de belichaming van alles wat mis was met het welzijnswerk. Kees van Kooten bracht hem tot leven, de oudere jongere met zijn geitenharen sokken en zijn wazig taalgebruik. Vóór de mensen in de verkrottende saneringsbuurten, tégen de overheid die het maatschappelijk onrecht vertegenwoordigde. Dat was het clichébeeld.
De socioloog en filosoof dr. Jan Willem Duyvendak, die vandaag zijn inaugurele rede houdt als bijzonder hoogleraar in de wetenschappelijke grondslagen van het opbouwwerk aan de Erasmus Universiteit in Rotterdam, signaleert een ommekeer. 'Zeker, het opbouwwerk bestaat nog te veel uit oudere jongeren. Maar er zijn nieuwe kansen voor het welzijnswerk. Het klimaat is veranderd. De waardering voor beleid dat de sociale samenhang in de maatschappij wil bevorderen neemt weer toe. Het opbouwwerk kan daar opnieuw een rol spelen.'
Duyvendak signaleert 'een wonderbaarlijke vermenigvuldiging van het opbouwwerk'. Het werk dat van oudsher moest voorkómen dat de bevolking van de achterstandsbuurten in een isolement raakte, wordt nu door veel meer beroepsgroepen uitgevoerd: de politie, de woningbouwcorporaties, de onderwijzers. Het verontrust Duyvendak niet: 'Het werk wordt er alleen maar sterker van als het uit verschillende invalshoeken wordt gedaan. En de opbouwwerkers zelf? Hun positie verbetert vanzelf nu de overheid bezig is met sociale vernieuwing en grote-steden-beleid.'
De teloorgang van het opbouwwerk in de jaren zeventig en tachtig is niet veroorzaakt door een te geringe theoretische kennis van de opbouwwerkers, constateert de nieuwe hoogleraar, de tweede op deze leerstoel die werd vernoemd naar Gradus Hendriks, voormalig topambtenaar van minister Marga Klompé van Welzijn. 'De opbouwwerkers waren er toen van overtuigd dat de bevolking zichzelf het beste zou kunnen helpen. Meer en meer beschouwden ze hun eigen werk als uiting van verwerpelijk paternalisme. Ze identificeerden zich volledig met de bevolking, hoewel het steeds slechter in hun eigen opvattingen paste namens die bevolking op te treden.'
Maar modern paternalisme màg weer, constateert Duyvendak. 'De opbouwwerker die opkomt voor de zwakste groepen moet juist dicht bij de overheid staan, anders kan hij zijn werk niet goed doen. Tegenover de retoriek van de terugtredende overheid moeten de opbouwwerkers hun werk opnieuw definiëren. Hun intermediaire rol is belangrijk.'
Maar de samenleving waarin het opbouwwerk in het verleden functioneerde, is veranderd. De leefwereld van de oude homogene volksbuurten bestaat niet meer, stelt Duyvendak vast. En de overheid, die nu het ontstaan van armoedegetto's wil tegengaan door dure koophuizen neer te zetten tussen sociale woningbouw, dreigt zichzelf voor de gek te houden.
'Leidt gemengd wonen wel tot gemengd leven? Ik woon in Oud-West in Amsterdam, maar ik leef in de stad. De wijken waar de mensen wèl buurtgericht leven, zijn het minst gemengd. Als je gemengd wonen wilt stimuleren, moet je daar beginnen. Homogeniteit is trouwens niet altijd een probleem, niet alle wijken hoeven hetzelfde te zijn. De vraag is hoe je omgaat met de verschillen.'
Duyvendak verwijt de overheid dat zij te weinig raad weet met de multiculturele samenleving. 'Erica Terpstra zegt wel dat sport het integratiekader bij uitstek is, maar dat klopt niet. Als je geen beleid voert, maken de mensen hun eigen clubs. Dat is geen reden voor paniek, maar als Turken, Marokkanen en autochtonen elk hun eigen competitie organiseren, is er wèl een probleem.'
De overheid heeft al te gemakkelijk laten gebeuren dat er witte en zwarte scholen naast elkaar zijn ontstaan, meent Duyvendak. 'Het wordt als fait accompli beschouwd. Het gaat er nu om dat de scholen na schooltijd aantrekkelijk worden gemaakt voor de buurtbewoners. Zet er computers neer zodat veel buurtbewoners elkaar daar treffen.'
Opbouwwerkers zijn bij uitstek geschikt om de ontmoeting tussen de diverse groepen van de bevolking te organiseren, vindt hij. Daarbij moet worden samengewerkt met gemeente en woningcorporaties, die zich tegenwoordig ook inspannen om de buurt leefbaar te houden. Duyvendaks leerstoel wordt grotendeels bekostigd door de koepel van woningcorporaties, het NCIV.
'De vraag is hoe je omgaat met de verschillen. Het lijkt soms alsof de politiek voor iedereen hezelfde wil, maar er zíjn nu eenmaal verschillen. Ik denk dat er meer ontmoetingen moeten komen tussen de diverse bevolkingsgroepen. De sociale controle binnen sommige groepen is nu te groot, terwijl er tegelijkertijd te weinig contact is tussen die verschillende groepen. Het opbouwwerk kan ervoor zorgen dat groepen elkaar ontmoeten en tolereren. Tolereren betekent dat je respect hebt voor wat je niet zint, zoals de socioloog Kees Schuyt altijd zegt. De functie van deze leerstoel is duidelijk te maken welke rol sociale beroepen in de nieuwe multiculturele samenleving kunnen vervullen.'

