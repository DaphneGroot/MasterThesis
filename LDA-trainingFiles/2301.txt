	Maitre Jacques Een betere was er niet
	ZIJN 'MEESTER' is tien jaar geleden overleden, maar pratend over Jacques Anquetil (1934-1987) lijkt het soms of Ab Geldermans er ernstig rekening mee houdt dat de grote kampioen meeluistert.
De meesterknecht kent zijn plaats, er zal geen onvertogen woord van zijn lippen vertrekken wanneer het om Anquetil, zijn kopman in de jaren 1962-1964, gaat. De spreektoon is doorspekt van nederigheid, van postume adoratie. Het dienstbare is er diep ingesleten.
De bewondering was er altijd al; de wielerplakboeken van de jonge Ab bevatten vele foto's van Anquetil, zoals zo'n andere Franse wielergrootheid, Roger Rivire, ook ruimschoots vertegenwoordigd was. En dan, in 1958, voor het eerst in Frankrijk, ben je plotseling ploegmaat van Rivire! En vier jaar later treedt ineens Anquetil tot je ploeg toe! 'Ach jongen, een EER'
Ook nu nog, hij is 63 jaar, maakt Ab Geldermans zichzelf zonder problemen heel klein, om de grootheid van die ander te accentueren. Dat hij, ook maar een simpele boerenjongen uit Beverwijk, zovele jaren in de directe nabijheid van Anquetil heeft mogen verkeren.
Deze ochtend, in zijn huis in Beverwijk, zal het werkwoord mogen benevens alle verbuigingen daarvan heel vaak vallen. Wijzend op een foto aan de wand: 'Dat was de Tour van '63. Geen kleine jongens, h. Bahamontes, Gaul, Poulidor, Jef Planckaert. En daar zit-ie, h. En ik op kop van dat groepje. Toen mocht ik voor hem op kop rijden.'
Ach, hoe vaak heeft hij niet voor monsieur Chrono op kop gereden? Vijfde werd Ab Geldermans in de Tour van 1962, in dienst van Anquetil, en wie weet, als hij in die editie voor eigen kansen had mogen rijden. . . Niet dat hij nu alsnog zijn beklag wenst te doen, welnee.
Die Tour is voor Geldermans toch al een onvergetelijke. In de zesde etappe veroverde hij de gele trui, het hoogtepunt uit zijn carrire (hoewel de overwinning in Luik-Bastenaken-Luik in 1960 voor hem van evenveel betekenis is) en twee dagen lang reed de Beverwijker in het geel rond als leider van de koers. Pardon, 'mocht' Geldermans als de leider rondrijden.
Zijn woning in Beverwijk heet Maillot Jaune, getuige de sierletters aan de zijgevel van het pand. Zo'n frivoliteit moet kunnen, maar meer algemeen gesproken voelt Ab Geldermans zelden of nooit de aandrang hoog op te geven over zijn eertijdse prestaties. 'Sorry hoor', klinkt het bij herhaling, 'nou heb ik het weer over mezelf, terwijl we het natuurlijk over Jacques moeten hebben.'
Toch niet, dit verhaal gaat vooral ook over Ab Geldermans. Meer specifiek: hoe deze oud-profcoureur uit Beverwijk zich zijn jaren met Jacques Anquetil herinnert. Ieder zijn eigen waarheid, het verhaal van de tijdgenoot is ¢¢k het verhaal van de meester.
Er worden dezer dagen heel veel verhalen over Jacques Anquetil verteld. De start van de 84ste Tour de France, vandaag in Normandi's hoofdstad Rouen, is een eerbetoon aan de vijfvoudig winnaar, mede-recordhouder met Merckx, Hinault en Indurain. Dit weekeinde wordt de geboren en getogen Normandir Matre Jacques weer tot leven gewekt, tien jaar nadat hij in de Clinique Saint Hilaire in Rouen zijn strijd tegen de maagkanker had moeten opgeven.
En precies veertig jaar nadat hij zijn eerste Tourzege had geboekt. De grote winst werd geboekt in de tijdritten, Anquetils favoriete onderdeel (negen keer won hij de prestigieuze Grand Prix des Nations) en dat voor hem zo vaak de basis vormde voor zijn talloze zeges in etappewedstrijden.
Drie jaar stond Ab Geldermans Anquetil bij in 's werelds grootste wielerwedstrijd. De Tourzege van '61 maakte hij mee als lid van een andere ploeg, de drie daaropvolgende edities, die eveneens een prooi werden voor Anquetil, waren ze ploegmakkers in de equipe St Raphael.
Aan het slot van zijn indrukwekkende loopbaan, in 1969 trok hij zich op zijn landgoed in Normandi terug, heeft Anquetil becijferd dat hij slechts in 21 tijdritten is verslagen. Voor een van die nederlagen was Ab Geldermans verantwoordelijk. In 1961 won de Beverwijker de (niet meer bestaande) etappekoers Mentone - Rome, inclusief de tijdrit.
De trofee van die koers, een loodzwaar beeld van Romulus en Remus en de wolvin, staat bij Geldermans in zijn woonkamer. Niet dat die ruimte staat volgestouwd met wielerparafernalia, maar dit beeld herinnert hem eraan dat hij zelf ook aardig tekeer kon gaan op de fiets. 'Vooral ook in tijdritten ja, dat mocht ik graag doen.'
Die specifieke kwaliteit bracht Geldermans tot zijn Franse avontuur. In 1958 reed hij als amateur de etappekoers Warschau-Berlijn-Praag en teisterde hij de concurrentie op het onderdeel tegen de klok. De Rotterdamse soigneur Gerrit Visser was bij die koers aanwezig, raakte gemponeerd door Geldermans' optreden en regelde een proefwedstrijd bij de Franse profploeg St Raphael.
'Ik werd derde in Warschau-Berlijn-Praag, er reden ook Franse profploegen mee en Visser was aan St Raphael verbonden. Er waren twee tijdritten en die won ik allebei. Dus of ik maar eens in Frankrijk wilde laten zien of ik er echt wat van kon. Rapha had toen Roger Rivire als kopman. Ook zo'n kanjer in het tijdrijden.'
Daar stond ie dan, op het Gare du Nord, met zijn papiertje van Visser met hoe en wat. 'Ik sprak twee woorden Frans, wist verder van niks. Ik moest enkel een zadel en mijn schoentjes meenemen en op het station zou een klein mannetje staan die me naar het Gare du Sud zou brengen. En dan werd ik op de trein gezet naar Clermont-Ferrand.'
Doodmoe arriveerde Geldermans na een dag reizen in Clermont-Ferrand om de volgende dag een rit van 240 kilometer te moeten afwerken. 'Het is daar heuvelachtig hoor, van de Ronde van Limburg wist ik wel dat ik aardig kon klimmen, maar dat was toch andere koek.'
Alleen al bij de gedachte aan toen begint Geldermans weer helemaal te glimmen: 'En een handje van Roger Rivire! Albertus? Oui, monsieur. Nou, dan wil je wel. Ik heb me die dag helemaal leeggereden voor Rivire. Ja, hij won.'
Ploegleider Raymond Louviot complimenteerde hem en beloofde contact te houden. Een jaartje later, na een etappewedstrijd in Bretagne, werd hij definitief door de Franse profploeg vastgelegd. 'Mijn kostje was gekocht, ik kreeg vijftig gulden per week, ook in de winter doorbetaald. Ik heb meteen mijn vrouw opgebeld. Onze toekomst was verzekerd.'
In 1960 debuteerde hij in de Tour (toen nog in de nationale ploeg) en werd twaalfde. 'Ik wist niks van de bergen en dat was eigenlijk een groot voordeel. Als je precies weet wat je te wachten staat, gaat het misschien in je hoofd zitten en dat moet je niet hebben.' In de Tour van '61 moest hij ten gevolge van een valpartij opgeven, het jaar daarop kwam Anquetil de ploeg versterken.
'Om voor die man te mogen werken, dat was natuurlijk iets fantastisch! Vijfde werd ik in '62 en ik heb vaak te horen gekregen dat als Anquetil er dat jaar niet bij was geweest ik zelf wel een aardige kans had gehad. Zelf stond je daar niet zo bij stil. Zo'n grootheid als hij, dat was iemand van een heel andere orde.'
Ach, wat een prachtige jaren heeft Geldermans bij St Raphael meegemaakt. Met Geminiani als ploegbaas, een onaantastbare autoriteit. 'Heel simpel hoor, als je niet voor Jacques reed, dan lag je eruit. En we hadden een ploegie! Stablinski, Altig, ga maar door. Het was voor mij wel fijn dat er nog een paar Hollanders bijkwamen. Stolker, Maliepaard, De Roo. Hoewel ik altijd het meeste optrok met Altig. Rudi was mijn slapie. Een superatleet.'
Nu nog kan Geldermans gerriteerd raken als Anquetil wordt afgeschilderd als een koele, berekenende renner wiens Tourzeges vooral te danken waren aan het feit dat er in die jaren veel lange tijdritten in het parkoers waren opgenomen. 'Of dat hij zo kon profiteren van de sterkte van de ploeg. Iedereen keek naar ons, laat die rood-witten het maar opknappen.'
Ach, verzucht Geldermans, je moest hem vaak wakker houden, 'vooral in de aanloop naar de bergen toe', maar de hardnekkige verhalen dat Anquetil eigenlijk maar een matige klimmer was ergeren hem nog altijd. Zelf kon Geldermans bergop aardig meekomen en juist in het gebergte heeft hij altijd enorm genoten van zijn kopman.
'Een echte klimgeit als Bahamontes was hij natuurlijk niet en je had in die jaren wel meer jongens met die specifieke tjak-tjak-tjak-stijl. Maar zoals Jacques reed was ook mooi.' Geldermans gaat er bij staan en doet glunderend voor hoe hij zijn meester in de bergen tekeer zag gaan.
'Demarreren kon je het niet noemen, hij bewoog amper. Dat was nou juist het mooie. Dan ging die kattenrug een klein stukje omhoog en dan wist je het al. Met n coup-de-pdale ging het tempo omhoog, zijn lichaam als een streep. Als een soort poema joeg hij dan op de jongens die er tussenuit waren geknepen. Maar allemaal in een heel elegante stijl, alsof ie zijn superioriteit elke keer weer moest tonen.'
De rijstijl van Anquetil, Geldermans raakt er niet over uitgepraat. Zo'n mooie stilist heeft hij nooit meer gezien. 'Nou ja, Indurain zat ook altijd zo mooi op zijn fiets. Vooral in het tijdrijden.' Hij ziet wel meer overeenkomsten tussen zijn eertijdse kopman en de vorig seizoen gestopte Spanjaard. 'Ook zo'n geslotene, h.
'Dat stille heeft zijn populariteit geen goed gedaan. Het Franse publiek koos in die jaren massaal de kant van zijn grote rivaal, Poulidor. Die had na afloop altijd van die huilverhalen en het publiek is nou eenmaal altijd erg begaan met de underdog. En Poulidor was altijd heel open naar het publiek toe, ook v¢¢r de koers. Handtekeningen uitdelen, dat werk. Jacques niet. De mensen hielden het vaak op arrogantie, maar dat was het helemaal niet. Hij was altijd supergeconcentreerd.'
JUIST de geslotenheid maakte de grote kampioen Anquetil tot een dankbaar object van geromantiseerde geschiedschrijving. En anders was er wel de levenswijze buiten de koersen.
Het natuurtalent uit het Normandische dorpje Mont-Saint-Agnan hield er een raadselachtige voorbereiding op na. De ochtend was aan hem niet besteed, vlak voor de koers nam hij graag een glas witte wijn tot zich en talloos zijn de verhalen over 's mans avondlijke en nachtelijke gedrag. Hij rookte sigaren, speelde tot diep in de nacht bridge en poker, liefst met een paas flessen champagne erbij.
Geldermans en Anquetil deelden het nodige (beiden boerenzoon, beiden sterke tijdrijders, 'we reden altijd samen in') maar d t toch niet. 'Nee, ik was altijd heel serieus. Vroeg naar bed en zo. Ik heb het bij een koers in de buurt van Clermont-Ferrand wel meegemaakt dat hij tot een uur of zes 's ochtends had zitten kaarten en ruzie had gemaakt met de organisator over zijn startgeld. Kwam ik beneden, zag ik toch een bende lege champagneflessen staan! Had ie misschien een uurtje geslapen. Hij hoefde alleen maar koffie, voor de koers moest ik altijd snijkoek voor hem meenemen. Ja, natuurlijk won hij die dag.'
Anquetil was een 'dromer', weet Geldermans, 'hing altijd veel te veel achterin het peloton. En dan moest ik hem vaak halen, want we hadden ook nog eens dezelfde maat fiets. En bijgelovig dat ie was. Als we met zijn dertienen aan tafel zaten liep hij weg. Voor elke grote etappewedstrijd bezocht hij altijd een waarzegster in Parijs.'
Het turbulente liefdesleven van Anquetil heeft Geldermans nooit genteresseerd. 'Nou goed, het was wel heel anders.' In 1958 trouwde Anquetil met Janine, de vrouw van zijn lijfarts. Het huwelijk bleef kinderloos maar na zijn loopbaan verwekte de hereboer twee kinderen: eerst bij een dochter uit Janine's eerste huwelijk, vervolgens bij een schoondochter. 'Tja', mompelt Geldermans.
Liever praat hij over de Tour van 1977 toen hij Anquetil voor het eerst in tien jaar weer ontmoette. Pratend over die dag wordt Ab Geldermans onmiddellijk weer de knecht. 'Hij liep daar handtekeningen uit te delen, ik stond toevallig in de buurt. Ik had toen een snor, dacht dat hij me nooit zou herkennen. Maar hij keek me straks in mijn ogen en onmiddellijk was het: Aah, Albertus!'
Ook de dag van de begrafenis zal Geldermans nooit vergeten. Samen met Jan Janssen bezocht hij de uitvaart in de kathedraal van Rouen. 'Tienduizenden mensen langs de kant.' Vervolgens was hij aanwezig bij de begrafenis. 'In dat kleine dorpje van hem. Zo'n groot kampioen in zo'n klein gat. Onbegrijpelijk. Zie je ineens een hond in die kuil piesen.'
Zijn stemt trilt, nu hij die novemberdag in 1977 weer voor ogen krijgt. Hij moest maar weer eens naar het graf gaan. Want de knecht wil de kopman nog wat zeggen: 'Dat er nooit een betere is geweest.'

Foto
	Ab Geldermans voert in de Tour van 1963 de kopgroep aan op de Col d'Aspin. Achter hem Raymond Poulidor en tweede van links Jacques Anquetil. FOTO SPAARNESTAD

