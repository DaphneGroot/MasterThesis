	Overvaller wisselkantoor krijgt vijf jaar celstraf
	ANP
ARNHEM
De rechtbank in Arnhem heeft dinsdag de 32-jarige O.W uit Amsterdam veroordeeld tot een celstraf van vijf jaar. W. was volgens de rechters betrokken bij de gewapende overval op het Grenswisselkantoor in Amsterdam in december 1991 (buit 1,2 miljoen), en de overval op Aerogroundservices te Schiphol in maart 1993 (buit bijna vier miljoen).
De rechtbank veroordeelde W. verder tot het betalen van 1,1 miljoen gulden aan de staat. Als hij dat niet kan, moet hij nog vijfeneenhalf jaar zitten. De beide roofovervallen zijn pas jaren later opgelost. Dat gebeurde nadat het brein achter de overval, de 38-jarige Ch. O., was opgepakt. Hij noemde W. als mededader.

