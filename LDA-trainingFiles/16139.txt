Wuppertaler Schwebebahn.
De Wuppertaler Schwebebahn (zweeftrein) is een hangende monorail in de Duitse stad Wuppertal, ontworpen door ingenieur Eugen Langen. De exploitatie begon op 1 maart 1901. Op 24 oktober 1900 maakte keizer Wilhelm II al een testrit, tijdens zijn bezoek aan de Wuppersteden Elberfeld en Barmen. Het bouwwerk is sinds mei 1997 een monument. De lijn is 13,3 kilometer lang en telt 20 stations.
De Wuppertaler Stadtwerke A.G. exploiteert de lijn onder het lijnnummer 60 comform het lijnnummerschema van het Verkehrsverbund Rhein-Ruhr. Dat nummer staat niet op de wagens vermeld omdat men ze herkenbaar genoeg acht. Het staat echter wel op de haltevertrekstaten en in de dienstregeling. De lijn is in bedrijf van ca. 5.00 tot ca. 23.00 uur met op de drukste tijden een frequentie van 3 tot 5 minuten en in de stille uren ten minste elke 15 minuten. Na 23.00 uur en in het weekeinde ook in de vroege ochtend rijdt er een nachtbuslijn. De Schwebebahn vervoert dagelijks (op werkdagen) ca. 82.000 reizigers en de tarieven van het VRR zijn van kracht.
De "Einschienige Hängebahn System Eugen Langen" is met 470 stalen dragers op 12 meter hoogte gebouwd boven rivier de Wupper en heeft één rail per rijrichting met keerlussen aan de eindpunten. De wagens hebben op het dak eenheden met motor en stalen wiel met aan beide zijden een wielflens. De wagens kunnen enigszins heen en weer zwaaien (pendelen).
Wuppertaler Schwebebahn bij de "Varresbecker Straße"
Geschiedenis.
In het industriegebied "Wuppertal" bestond dringend behoefte aan grootschalig transport voor de aanvoer van grondstoffen en de uitvoer van producten. De keuze voor een "Hochbahn" kwam voort uit ruimtegebrek. De rivier de Wupper was in het dichtbebouwde gebied de enige plek die nog vrij was voor een spoorbaan. Ondernemer Friedrich Harkort liet in 1826 op eigen kosten een proefopstelling bouwen in Elberfeld. In 1887 werd door de zustersteden Barmen en Elberfeld een commissie opgericht die investeerders zocht en opdracht gaf. De bouw verliep in etappes en de totale bouwtijd nam zes jaar in beslag.
Het Schwebebahn traject is 13,3 kilometer lang en voert van Wuppertal-Vohwinkel in het westen via Wuppertal Hauptbahnhof naar Wuppertal-Oberbarmen in het oosten. De lijn loopt over een lengte van 10 kilometer boven de rivier. Aan de westzijde, in het stadsdeel Vohwinkel, hangt 3 kilometer spoor boven de straat en boven onbebouwd terrein.
Tussen 1972 en 1974 werden door MAN SE 28 nieuwe rijtuigen gebouwd. Sinds het ongeluk in 1999 waren er er nog 27 van in dienst. De wagens zijn dubbelgeleed met alleen aan de blinde zijde dubbele bankjes behalve in de kleine middenbak die langsbanken en geen deuren heeft. Inmiddels zijn ook wagen 19 en 21 afgevoerd en zijn er nog 25 wagens beschikbaar. De wagen waarin de keizer de openingsrit voor het eerste traject ondernam is behouden en rijdt als "Kaiserwagen" bij bijzondere gelegenheden.
Perrons.
De stations bevinden zich aan weerszijden van het spoor en liggen hoog boven het maaiveld. Ze zijn door middel van een vaste vloer, soms met metaalgaas, aan elkaar verbonden. Dit beschermt de onvoorzichtige passagier die naast het perron stapt en daardoor meters naar beneden zou vallen. Het gaas, of een hekje tussen de sporen, verhindert dat de passagiers vrijwillig de kortste weg naar het andere perron nemen, zodat de weg vrij blijft voor de treinen.
Ongeval.
De Schwebebahn is in de loop der jaren een relatief veilig vervoermiddel gebleken. Opmerkelijk was wel het ongeval met het olifantje Tuffi op 21 juli 1950 bij een reclamestunt door een circus. Het dier reisde met de Schwebebahn mee, maar raakte in paniek en sprong dwars door de wand heen uit de gondel 10 meter omlaag in de Wupper. Tuffi bleef echter ongedeerd.
Ernstiger was het ongeluk dat op 12 april 1999 plaatsvond, toen wagen 4 ontspoorde en in de Wupper viel. Bij dit ongeval vielen 5 doden en 46 gewonden. De oorzaak van dit ongeval was een stuk gereedschap dat door een spoorwerker op het spoor was achtergelaten. Het ongeval heeft het vertrouwen in de Schwebebahn nauwelijks aangetast. Direct na de heropening werd er volop gebruikgemaakt van het vervoermiddel.
