Sevenum.
Sevenum (Limburgs: "Zaerum") is een plaats in de Limburgse gemeente Horst aan de Maas. De kern Sevenum telt bijna 6.500 inwoners. Daarmee is het na Horst de tweede grootste plaats in de gemeente. Tot 1 januari 2010 was Sevenum een gemeente, gevormd door de kernen Sevenum, Kronenberg en Evertsoord.
Geschiedenis.
Van oudsher is Sevenum een agrarisch dorp (esdorp). Al in het bronzen en ijzeren tijdperk was er sprake van enige bewoning, wat blijkt uit een aantal vondsten uit die periode. Het oudste document waarin Sevenum wordt genoemd is een aflaatbrief uit 1317 die ook de patroonheiligen van de kerk vermeldt: Fabianus en Sebastianus. Sebastianus ziet men ook in Sevenums wapen en symbolisch in de vlag.
In 1674 werd Sevenum een zelfstandige heerlijkheid, die behoorde bij het Overkwartier van Gelre of Spaans Opper-Gelre. Tijdens de Spaanse Successieoorlog werd het gebied door Pruisische troepen bezet, en zo bleef het als deel van Pruisisch Opper-Gelre ongeveer een eeuw lang Duits, tot de komst van de Franse troepen in 1794. In deze Franse tijd werd Sevenum bij Horst gevoegd (1800). Bij Koninklijk Besluit van Leopold I van België in 1836 werd Sevenum weer afgesplitst van Horst als een zelfstandige gemeente.
Vanaf 1745 werd (in beginsel nog op kleine schaal) begonnen met de ontginning van de woeste gronden. Vanaf 1938 werd de ontginning groot aangepakt, hierdoor ontstond een nieuw kerkdorp: Evertsoord (opgeleverd in 1959).
Sevenum, de Sint Fabianus en Sebastianuskerk
Tweede Wereldoorlog.
Sevenum was tijdens de Tweede Wereldoorlog bezet. Op 8 oktober 1944 vond er een razzia plaats, mannen werden na het verlaten van de kerk opgepakt om te werk gesteld te worden. Deze razzia staat bekend als de grote kerkrazzia. Van de 326 personen die werden gedeporteerd overleefden 5 mensen het niet. Sevenum werd bevrijd op 22 november 1944. Op deze dag heeft de bezetter nog wel een geallieerde bommenwerper neergeschoten. Het toestel maakte een noodlanding, niet ver van de Kleefsedijk. Omwonenden hielpen de piloot in de bossen te ontkomen. De gehavende propeller van dit toestel, die werd verborgen, domineert nu het oorlogsmonument in Sevenum (gelegen aan het pleintje aan de Molenveldweg-De Donckstraat).
Gemeentelijke fusies.
Tot eind 2009 was Sevenum ook een gemeente, bestaande uit de dorpen Sevenum, Kronenberg en Evertsoord. De gemeente telde 7609 inwoners (2006) en had een oppervlakte van 45,62 km².
In maart 2008 bleek uit een referendum, naar aanleiding van herindelingsplannen vanuit de provincie, dat 59% van de inwoners er de voorkeur aan gaf liever te fuseren met Horst dan zelfstandig te blijven. Zo ontstond op 1 januari 2010, door samenvoeging van Sevenum, Kronenberg, Evertsoord en de dorpen Meerlo, Tienray en Swolgen (kernen van de voormalige gemeente Meerlo-Wanssum) met Horst aan de Maas een nieuwe gemeente, die echter de naam Horst aan de Maas bleef voeren.
Natuur en landschap.
Ruim 80% van het Sevenums grondgebied (totaal 20,23 km²) was bij de opheffing van de gemeente nog landbouwgrond, gelegen op relatief hoge zandgronden. De hoogte van Sevenum bedraagt ongeveer 26 meter. Een belangrijke beek is de Groote Molenbeek welke ten zuiden en oosten langs de plaats stroomt. Een zijbeek hiervan is de Elsbeek. Ook de Gekkengraaf loopt in het oosten over het grondgebied van Sevenum. Natte natuurgebieden zijn Elsbeemden en Molenbeekdal ten zuiden, en Heesbeemden ten noordwesten van Sevenum.
Ten zuiden van Kronenberg ligt het droge naaldboscomplex Kronenbergerheide, Heesberg, Steegberg en Schatberg, waar ook voorzieningen voor intensieve recreatie te vinden zijn, namelijk een camping, een visvijver, een bungalowpark en themapark Toverland.
Dialect (Hoofdartikel: Sevenums).
Sevenum ligt dicht bij het snijpunt van de Uerdinger linie (ik/ich) en de koud/kalt-isoglosse. Daarmee is het Sevenums een overgangsdialect tussen Noord-Limburgs, Limburgs en Brabants. Zie ook deze kaart van het Kleverlands.
Streektaal.net rekent Sevenum-dorp en Kronenberg nog tot het Limburgs taalgebied, maar Evertsoord al tot het Noord-Limburgs taalgebied.
Door invloed van het Sevenums dialect ("Zaerums") wordt "Sevenum" uitgesproken als "Zevenum".
Verkeer.
Sevenum is te bereiken via de A67, de A73 of de "Midden-Peelweg" (N277). Tussen Horst en Sevenum ligt treinstation Horst-Sevenum, aan de spoorverbinding tussen Venlo en Eindhoven.
Media.
De Streekomroep Reindonk is voortgekomen uit de Lokale Omroep Sevenum.
Nabijgelegen kernen.
Kronenberg, Koningslust, Maasbree, Blerick, Grubbenvorst, Hegelsom
