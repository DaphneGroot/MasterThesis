	Hakkelaar Torn levert als dichter puur genot
	Kees Torn met Als ik het niet dacht. Regie Onno Innemee en Robert Spaapen. Theater Bellevue Amsterdam 7 februari. Tournee.
Als je Kees Torn het eerste kwartier ziet stuntelen en hakkelen, lijkt er alleen een keuze mogelijk tussen medelijden en plaatsvervangende schaamte. Zeker als je weet dat spel en werkelijkheid bij Torn heel dicht bij elkaar liggen. Hij heeft zich een barstende koppijn gedronken en klampt zich vast aan een briefkaart van een meisje die hij twee jaar geleden heeft ontvangen. Hij houdt het kleinood als een relikwie permanent in zijn jaszak.
Jazeker, tussen alle koele opmerkingen valt ergens het woord 'schatje' te lezen. Maar alleen een blinde dwaas kan daar een positieve duiding in zien, laat staan iets liefs.
Kees Torn stelt zich onhandig, super verlegen en breekbaar op. Maar na dat eerste kwartier kan medelijden of plaatsvervangende schaamte worden afgevoerd. Zeker als hij aan het eind zijn nieuwe voorstelling Als ik het niet dacht een meesterzet doet.
De Rotterdamse cabaretier speelt in zijn tweede avondvullende solo een slim spel met sentimenten. De vreemde omkeringen brengen iedereen in verwarring. Als iemand in de zaal per ongeluk een flesje omstoot, verontschuldigt Torn zich schielijk tegenover de man. Behalve zijn open houding gebruikt hij ook onverwachte attributen om het publiek bij de les te houden, zoals een scheikundelaboratorium en een lading pillen.
Maar de belangrijkste reden waarom Kees Torn momenteel een van de meest opmerkelijke theaterverschijningen mag worden genoemd, zijn de liedjes - ware kunstwerkjes van taal en muziek. Na zijn eerste programma Laat maar laaien werd vermoed dat Torn wel eens zou kunnen gaan behoren bij de topvan de ambachtelijke nonsensdichters. Daar hoort hij inmiddels bij.
Zijn dwarrelende melodieÂ‰n en kleurrijk pianospel passen precies bij een dwaas lied over de achtergrond van straatnamen of een tekst waarin hij de nadelen van de evolutie op een rijtje zet. In een ander lied breekt hij woorden knap af en goochelt aldus met dubbele betekenissen. Zijn halfhoge, fluisterende stemgeluid versterkt het spannende en bizarre karakter van de liedjes.
Torn lijkt van een andere wereld te komen, met andere omgangsvormen en andere wetten. Maar het contact dat hij twee keer drie kwartier met normale stervelingen in een klein theatertje zoekt, levert puur genot op.
Patrick van den Hanenberg

