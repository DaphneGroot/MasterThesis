Skiff (roeiboot).
Een skiff is een eenpersoons-roeiboot. Het is een smalle roeiboot met een zeer speciale vormgeving, bedoeld om de weerstand in het water zo klein mogelijk te maken. Om in een skiff te roeien heeft de roeier een goede techniek nodig, het is belangrijk een goede balans te kunnen houden. Een persoon die in een skiff roeit wordt ook wel een skiffeur genoemd.
De balans in een skiff wordt volledig gehouden met de riemen, deze zijn cruciaal om de boot rechtop te houden. Bij roeien in koud water moet de skiffeur snel in zijn skiff kunnen klimmen om niet onderkoeld te raken wanneer hij omslaat. De dollen waar de riemen in rusten zitten niet aan de boorden van de skiff, maar met dolpennen op lange metalen constructies die men riggers noemt. Hierdoor is het mogelijk langere riemen te gebruiken.
Tot een tijd geleden werden alle skiffs van hout gemaakt. Inmiddels worden de meeste wedstrijdskiffs echter volledig van kunststof gemaakt, meestal een combinatie van kevlar en koolstofvezel. Bekende merken skiffs zijn Empacher, Hudson en Filippi. Tot voor kort waren ook de boten van Carl Douglas populair. Douglas was de enige die nog hout gebruikte in de constructie, overigens wel in een combinatie met modernere materialen.
De skiff is een onderdeel van het roeien op de Olympische Zomerspelen. De enige Nederlander, die op de Olympische Zomerspelen in de skiff een keer de gouden medaille heeft gewonnen, was Jan Wienese. Hij deed dat op de Spelen van 1968 in Mexico-Stad.
