	Toettoet
	Van onze verslaggever
Joost Ramaer

AMSTERDAM
Ronkend van de goede bedoelingen trapten enkele notabelen uit de auto-wereld dinsdag de vijftigste personenauto-RAI af, die begin februari de poorten opent. Frans Sevenstern, nota bene oud-industrieel bij NedCar, pleitte voor auto's met 'geringere motorvermogens' en 'lagere snelheden'. En milieu-ambtenaar Gerard Wolters droomde hardop over een lichte en zuinige auto - 'Ik stel me zo'n Alessi-ontwerp voor' - die 'op zonne- of andere duurzame energie' zal lopen.
Zulke betogen zouden vermoedelijk een glimlach hebben ontlokt aan Thomas Bscher. Deze Duitse forens heeft blijkens een recente reportage in het Britse autoblad CAR zijn dagelijkse vervoersprobleem op geheel eigen wijze opgelost. Bscher woont in Keulen en bankiert in Frankfurt, een afstand van zo'n driehonderd kilometer. Sinds kort legt hij dit traject af in een McLaren F1, een sportwagen die ver over de driehonderd kilometer per uur haalt. Aanschafprijs: een kleine twee miljoen gulden. Tijdwinst voor Bscher: ongeveer twintig minuten. Tijd is geld, inderdaad.
Bschers voorbeeld reduceert de vrome praatjes op de RAI-persconferentie tot hun ware, tragi-komische proporties. Meer dan een eeuw al is de auto tegelijk de trots van zijn bezitter en een plaag voor de samenleving. Meer dan een eeuw al falen staat en onderdaan beide even hopeloos in hun pogingen om het monster op vier wielen onder controle te krijgen.
Toch bereiken die pogingen tegen de eeuwwisseling een hoogtepunt, gedwongen door de toenemende druk op ruimte en milieu. Gevolg is een tombola aan onbedoelde effecten en tot mislukken gedoemde oplossingen, zoals de aftrap voor de auto-RAI weer treffend illustreerde.
Het betoog van VROM-ambtenaar Wolters ademde helemaal de traditionele penny wise, pound foolish-geest van het Nederlandse overheidsbeleid: enerzijds hardnekkig hoge belastingen op lpg, een erkend schonere brandstof, anderzijds klopjachten op consumenten die kleine fiscale voordeeltjes proberen te behalen, bijvoorbeeld via 'grijze' kentekens voor hele of halve bestelauto's.
Het nieuwste kiezelsteentje waar Den Haag zich aan stoot, blijkt de airconditioning waar steeds meer auto's standaard mee worden uitgerust. 'Wist u dat een lopende airco 10 tot 15 procent meer brandstof vraagt?', aldus Wolters in een wolk van krompraat over NMP-II-doelen, RIVM-metingen en VOS- en NOx-uitstoten. Blijkbaar beseft Wolters niet dat dit effect in het niet valt bij de aanstaande massale introductie van 'drie-liter-auto's', die nog maar één liter brandstof op 33 kilometer zullen gebruiken - met of zonder airco.
Ook Sevensterns voordracht was gelardeerd met zulke ideeën. Ondanks het échec van de carpool-strook bij Amsterdam bepleitte hij 'doelgroepstroken voor bepaalde soorten verkeer'. Ter verlichting van de file-druk suggereerde hij zelfs de aanleg van extra rijstroken aan weerszijden van de spoorwegen, die 'dan tegen betaling opengesteld moeten worden voor bepaalde groepen weggebruikers, zoals bussen, taxi's of carpoolers' - een wel heel originele wending aan het nobele streven om mensen uit de auto en in de trein te krijgen.
Hoe moeilijk het is om greep te krijgen op de auto, bleek uit de marktontwikkelingen die Sevenstern zelf aanhaalde. Hij voorspelde vooral de kleine auto een gouden toekomst, mede omdat comfort en veiligheid van de kleintjes inmiddels 'op hoog niveau' staan. Hun marktaandeel zal naar verwachting groeien van 5 procent nu naar 8 procent in 2000.
Maar welke modellen vertonen eveneens een forse groei? De zogeheten MPV's zoals de Espace en Mégane Scenic van Renault, en four wheel drives zoals de Jeep-modellen van Chrysler - auto's die zwaarder en dus ook dorstiger zijn.
Zwaarder en dorstiger worden trouwens alle auto's, omdat consument en overheid steeds hogere eisen stellen aan de bescherming bij aanrijdingen. Paradoxaal genoeg worden ze daardoor soms ook weer gedeeltelijk onveiliger. Strenge tests in de Duitse autopers tonen aan, dat de remmen van veel moderne auto's onvoldoende tegen de hogere gewichten zijn opgewassen.
Milieu- en ruimtezorg is aardig, maar autorijden blijft een jongensdroom. Want in al die duizenden vaders en zoons die straks over de AutoRAI schuifelen, schuilt een Thomas Bscher. Ook in Sevenstern en de zijnen: de AutoRAI-persmap rook krachtig naar benzine.

