	Aandeelhouders van Sport 7 azen weer op voetbalrechten
	Van onze verslaggevers
Noël van Bemmel
Fokke Obbema

AMSTERDAM

Aandeelhouders van Sport 7 blijken toch weer prominent in de race voor de voetbalrechten. De KNVB heeft de officiële bieders op de rechten, zoals de NOS, HMG en SBS, de afgelopen dagen gewaarschuwd voor een deal met de oud-eigenaren. Met name tv-producent John de Mol probeert Sport 7 om te bouwen tot een 'rechtenhuis' dat het voetbal weer doorverkoopt aan omroepen.

'We hebben de biedende partijen open en bloot verteld dat een dergelijke constructie mogelijk is', aldus KNVB-onderhandelaar A. van Eijden. Volgens hem hoeft daarom niemand verbaasd te reageren als de Sport 7-aandeelhouders weer in beeld komen. 'Het kan zijn dat de KNVB en de aandeelhouders van Sport 7 er belang bij hebben om de geleden schade en de bankgarantie tegen elkaar af te wegen.'
Volgens diverse bronnen vinden er momenteel gesprekken plaats tussen demissionair KNVB-voorzitter Jos Staatsen en John de Mol. Beiden waren woensdagavond niet bereikbaar voor commentaar. Hun tijd om een alternatief te bedenken voor verkoop aan de NOS en de andere zendgemachtigden, is zeer beperkt. Voor morgen staat een kort geding van de KNVB gepland tegen de aandeelhouders van Sport 7. Zaterdag moeten de clubs uit het betaalde voetbal worden ingelicht over de verkoop van de rechten.
Komen de KNVB en De Mol tot zaken, dan trekt de voetbalbond het voor morgen geplande geding in, zo is de verwachting. Voor de KNVB is een overeenkomst aantrekkelijk, omdat de aandeelhouders hun claim van 115 miljoen gulden op de bond dan intrekken. Die claim kan de voetbalbond anders nog jaren achtervolgen.
Voor De Mol heeft een overeenkomst met de KNVB ook aantrekkelijke kanten. Zou de NOS direct de rechten van de voetbalbond kopen, dan kan Endemol een productiecontract vergeten. Maar bij verkoop door het rechtenhuis Sport 7 kan De Mol eisen dat zijn bedrijf een rol krijgt bij het produceren van de voetbaluitzendingen. John de Mol heeft zijn honderd werknemers bij Endemol Sports beloofd alles te zullen doen om hen aan het werk te houden.
De bewindvoerder van Sport 7, R. van de Vijver, zegt nog niets van een overeenkomst te weten. Wat hem betreft gaat het kort geding van morgen gewoon door.
'Maar als de KNVB afziet van zijn eis, dan hoeft het wat mij betreft niet door te gaan.'

