Fokke & Sukke.
Fokke & Sukke is een Nederlandse cartoonreeks die wordt gemaakt door John Reid, Bastiaan Geleijnse, en Jean-Marc van Tol (tekenaar). Zij gebruiken het pseudoniem "RGvT". De cartoons, met in de hoofdrol een eend (Fokke) en een kanarie (Sukke), verschijnen in diverse dag- en weekbladen.
Geschiedenis.
De auteurs kennen elkaar van hun studentendispuut. Ze schreven samen cabaretteksten en werkten aan een strip over het studentenmilieu.
De allereerste cartoon uit de reeks - "Fokke & Sukke hebben geen kerstgedachten" - was een kerstcartoon, gemaakt op verzoek van de redactie van het studentenblad Propria Cures. De naam "Sukke" had het drietal eerder al voor een andere strip bedacht, maar vervolgens verworpen. De naam "Fokke" werd er nu bij bedacht.
De Propria Cures-redactie keurde de cartoon echter af met de mededeling dat vogeltjes niet kunnen praten. Het drietal bleef desondanks bijdragen insturen, en vanaf het voorjaar van 1994 verschenen de cartoons in Propria Cures.
Sinds 30 september 1999 verschijnen ze zes dagen per week in NRC Handelsblad. Daarnaast verschijnt de strip incidenteel ook in de VPRO-gids, Zone 5300, J/M Pubers, en enkele andere tijdschriften.
In 2003 kregen de auteurs de Stripschapprijs van Het Stripschap, een organisatie van stripliefhebbers. Van december 2003 tot en met februari 2004 was een tentoonstelling van de cartoons te zien in het Persmuseum.
Vanaf 8 oktober 2007 werd er een aantal jaar lang elke dag De Wereld Draait Door een filmpje van een "Fokke & Sukke" strip getoond. Deze strips speelden in op de actualiteit.
Sinds 4 mei 2009 wordt Fokke & Sukke onder de naam "Fokke & Sokke" ook in het Duits gepubliceerd bij Dnews.de. In het Engels is het stripje bekend onder de naam "Duck and Birdie".
Op 1 september 2009 werden alle afbeeldingen in de NRC Handelsblad vervangen door strips met "Fokke & Sukke", dit was vanwege het tienjarige jubileum van Fokke & Sukkes aanwezigheid in de krant.
Overige uitgaven (selectie).
Verder verschenen er diverse kalenders en agenda's van Fokke en Sukke.
