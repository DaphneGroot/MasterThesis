	Ouderwetse Leonard
	 Elmore Leonard is momenteel de lieveling van een nieuwe generatie filmmakers uit Hollywood, met Tarantino (Pulp Fiction) voorop. Leonards rake dialogen worden op het witte doek nagevolgd (en soms smakeloos gekopieerd); de befaamde mayonaise-op-patat-in-Amsterdam-dialoog aan het begin van Pulp Fiction zou zo uit de koker van de meester uit Detroit kunnen zijn gekomen.
Het is alleen jammer dat Leonards beste boeken (Cat Chaser, Glitz) tot een jaar of tien geleden verschenen. De latere werken waren een beetje flets, de dialogen liepen ook niet zo goed meer. Get Shorty uit 1994 leek echter weer een kentering ten goede, en met Out of Sight (Penguin, import Penguin Nederland;  24,75; vertaald als Bankroof, Van Holkema & Warendorf;  25,-) lijkt Leonard helemaal terug aan het front.
Hilarisch begin: Jack Foley, een wat oudere sympathieke bankrover, ontsnapt uit de gevangenis. Hij wordt opgewacht door twee vrienden n een vrouwelijke US-marshal, die toevallig in de buurt is. Deze Karen Sisco, (a cool, leggy blonde) wordt gekidnapt en verdwijnt met de ontsnapte gevangene in de kofferbak van de vluchtauto. Daar ontspint zich een dialoog, zoals alleen Leonard die kan schrijven. In de trant van: wat is jouw favoriete film, en dat magistraal uitgewerkt.
De agente weet te ontsnappen, Foley trekt richting Detroit, waar hij een hoop geld hoopt te vinden. Sisco, gefascineerd door het gedrag van de bankrover, volgt diens spoor. Het einde is, net als de nieuwe generatie films die deels op het werk van Leonard zijn gebaseerd, vrij gewelddadig.
Maar de schrijver met het sublieme oor voor het gesproken woord is met dit boek weer helemaal terug.
Rolf Bos
Vlakke biografie
 Het is de vraag of verstokte Chandler-aanhangers veel nieuws vernemen van Tom Hiney en zijn Raymond Chandler - A Biography (Chatto & Windus, import Nilsson & Lamm;  54,10). Volgens de uitgever kreeg Hiney toegang tot honderden persoonlijke documenten en foto's, die nog nooit zijn gepubliceerd. Ook sprak hij met mensen uit Chandlers omgeving, die niet eerder met hun verhalen naar buiten kwamen.
Als dat klopt, heeft Hiney eigenlijk maar weinig met dit materiaal gedaan. De Engelse journalist, werkzaam voor Spectator en Observer, komt niet verder dan een wat vlakke biografie, die er vooral steeds op hamert hoe zeer Chandler in de greep van de alcohol was. Maar dat wisten we al, bijvoorbeeld uit de gedegen biografie die Frank MacShane in 1976 schreef.
Het portret van Chandler dat te voorschijn komt uit Hiney's boek, is nieuw noch verrassend. Maar misschien weten we al genoeg (of te veel) van de auteur wiens invloed vooral op de Amerikaanse literaire wereld groter is dan bij zijn leven ooit werd gedacht.
Die invloed is heel goed merkbaar bij Patrick Dillon, een nieuw, veelbelovend talent uit Engeland, die debuteert met Truth (Penguin, import Penguin Nederland;  24,75). Zijn creatie, hoofdinspecteur Havilland, is een zwartgallige combinatie van Marlowe en Morse, met een rechtdoorzee-mentaliteit, vaak tegen de verdrukking in.
Zijn obsessie is Matthew Hill, die na een dubieuze rechtszaak een veroordeling wegens moord kon ontlopen. Wanneer diens chauffeur wordt vermoord, stevent Havilland rechtstreeks op Hill af. Zijn wraaklust is zo groot dat hij zelfs een bekentenis vervalst. Schorsing is het gevolg, maar het belet Havilland niet zich met de zaak te blijven bemoeien, zeker wanneer een tweede dode valt. Dillon schrijft sober, maar zeer beeldend, met snijdende dialogen waarin de schaduw van Chandler vaak te ontwaren is. Zijn tweede boek, Lies, is inmiddels ook al uit.
Frans van Schoonderwalt
Nederlands:
- Eigen Richting is een nieuw boek van Jan van Hout, waarin opnieuw agent Kit Holm optreedt. Over corrupte politiemensen, een staatsgreep in Suriname en een aantal duistere moorden (Ellessy;  32,50).
Vertaald:
- John le Carr is weer ouderwets op dreef in De kleermaker van Panama. Zijn mooiste boek sinds jaren, constateerde deze rubriek al eerder (Luitingh-Sijthoff;  34,90).
- Uit 1995 dateert Levend bewijs (Living Proof) van John Harvey, met uiteraard de onweerstaanbare Charlie Resnick, die vijf moorden moet oplossen n een Amerikaanse schrijfster beschermen (BZZToH;  29,50).
- Dodelijk Trio is het derde boek van Janet Evanovich over premiejager Stephanie Plum. Ditmaal wordt de eigenzinnige Plum wakker naast een lijk, loopt haar ex-vriend, de politieman Morelli, haar steeds hinderlijk voor de voeten en wordt ze beschoten door griezels met bivakmutsen. Verveelt geen moment (Meulenhoff;  34,90).
- Faye Sultan debuteert met Ontluisterd (Over the Line), waarin een forensisch psychologe een verschrikkelijk geheim met zich meedraagt. Ze raakt gefascineerd door de verkrachter en moordenaar Wier, die ze voor de doodstraf tracht te behoeden (Bruna;  29,90).

