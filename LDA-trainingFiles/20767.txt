Kirjat Sjmona.
Kirjat Sjmona is een plaats in het noorden van Israël, dicht bij de Golan-hoogvlakte en de grens met Libanon. In 2003 had de stad naar schatting 21.900 inwoners.
De naam "Kirjat Sjmona" betekent "stad van de acht". De stad is genoemd naar acht mannen die het nabijgelegen Tel Chai verdedigden en daarbij omkwamen in 1920. Aanvankelijk heette het "Kirjat Joseph", naar Joseph Trumpeldor, bij verreweg de beroemdste van die acht. De stad is in 1950 gesticht en geniet stadsrechten sinds 1974.
Doordat de plaats zo dicht bij de grens met Libanon ligt, werd het tientallen jaren regelmatig door Hezbollah bestookt met raketten vanuit dit buurland, waardoor het regelmatig in het nieuws kwam. Dit was voor Israël ook aanleiding om regelmatig bombardementen uit te voeren in Libanon.
Het museum van Kirjat Sjmona heeft bezienswaardigheden uit de omgeving van de stad, waaronder archeologische vondsten.
Op 11 april 1974 werden in Kirjat Sjmona 18 burgers door Palestijnse terroristen om het leven gebracht, onder wie negen kinderen.
