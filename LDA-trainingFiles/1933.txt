	Valk Asterix krijgt assistentie bij bewaking mosselen
	De Zeeuwse mossel is weer gevrijwaard van de salmonella. Maar de meeuwen die boven de mosselbanken van Yerseke vliegen en met hun uitwerpselen de bacterie zouden verspreiden, zijn dubbel gewaarschuwd. De havik Asterix, die normaal waakt over het Oosterschelde-gebied, heeft assistentie gekregen van een tweede roofvogel.
Yerseke's fulltime valkenier N. van Zantvoort bestrijdt dat zijn mannetjeshavik niet hard genoeg z'n best doet. De inzet van een extra valkenier is puur 'om het zekere voor het onzekere te nemen'.
Sinds 1984 werkt Van Zantvoort in Yerseke als beroepsvalkenier voor het Productschap Vis, de organisatie van beroepsvissers. Vele malen leverden zijn roofvogels verschalkte meeuwen bij hem af in ruil voor een hapje aas als beloning. Maar belangrijker is het afschrikeffect op meeuwen die al een keer bijna zijn gegrepen, zegt Van Zantvoort. 'De meesten maken rechtsomkeert als ik kom aanfietsen met mijn havik. Alleen jonge meeuwen kennen het gevaar nog niet, maar die leren snel genoeg.'
Het succes van de meeuwenjacht kent ook keerzijden. Vorig jaar botste zijn veertien jaar oude vrouwtjeshavik Eva frontaal tegen een raam. 'Het verlies van een dierbare collega', noemt Van Zantvoort het dodelijke ongeluk. Op zijn leren handschoen rust Eva's opvolgster Denise, een vrouwtjeshavik van bijna een jaar, met een lengte van een halve meter. Pas over een paar maanden is ze klaar voor haar eerste jachtvlucht.
In vergelijking met het buitenland is de nationale valkerij niet bijzonder populair. Nederland telt slechts 120 valkeniers. De wachtlijst voor een vergunning is lang en er mag alleen met slechtvalken of haviken worden gejaagd. Toch gaat het beter met de valkerij dan tien jaar geleden, zegt Van Zantvoort. Vorig jaar verjoegen afgerichte roofvogels honderden poepende roeken in de Gelderse gemeente Brummen. Ook vuilstortplaatsten die worden geteisterd door de meeuwen maken gebruik van valkeniers. En veel vliegvelden doen vaak een beroep op een tamme havik of slechtvalk om zwermen vogels op afstand te houden.
Hoewel Van Zantvoort beseft dat het jagen met afgerichte roofvogels gevoelig kan liggen, beklemtoont hij de 'milieuvriendelijke' kanten van de valkerij. 'Een jager met een geweer is vaak niet goed in staat de zwakkeren te selecteren. Als een havik of valk prooi slaat, is het raak of mis. Een jager kan er tussenin zitten en de prooi onnodig verwonden.'
Voor de stichting Faunabescherming blijft het nut van valkeniers in alle gevallen omstreden. 'Net als de gewone jacht is het een pure vorm van plezierjacht die moet worden afgeschaft', zegt secretaris Pauline de Jong.

Foto
	Valkenier Van Zantvoort met Denise. FOTO ARIE KIEVIT

