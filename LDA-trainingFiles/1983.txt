	Hoeveel Chinezen zagen het meisje met het rode haar? Jacques van Heijningen zal tot zijn laatste snik blijven proberen 'er wat van te maken'
	HARRY AMMERLAAN, Ellen Andriessen, Marian Batavier, Gert Brinkers, Erly Brugmans, Carina Ellemers, Lisa Lalien, Rikke Jelier, Alfred Schaaf, Vincent de Pater. Wie het over de Nederlandse film heeft, zal niet direct aan deze namen denken. Of aan Dirk Debou, Ans Geurts en Diana van de Vossenberg. Toch gaat een van hen - of anders wel Anouk Damoiseaux of Menno van Wees - tijdens het zeventiende Nederlands Film Festival in Utrecht (24 september tot en met 3 oktober) een Gouden Kalf winnen.
Weliswaar is dat de hoogst bereikbare Nederlandse filmprijs, maar niet voor iedereen de meest begeerde; aan de Grolsch Filmprijs is baar geld (vijftigduizend gulden) verbonden. Zo stond Rijk de Gooijer twee jaar geleden genomineerd voor zowel een Gouden Kalf als de Grolsch Filmprijs. Hij won alleen een Kalf. Op de snelweg tussen Utrecht en Amsterdam gooide hij het beest uit het raam van de taxi, zo kwaad was hij dat het brouwersgeld aan zijn neus voorbij was gegaan. (De taxi stopte, de chauffeur raapte de trofee op en De Gooijer gaf haar later een plaatsje op de bar van zijn stamkroeg.)
Genoemden zijn stuk voor stuk kandidaat voor een Gouden Kalf in de categorie artdirection. Zij hebben de afgelopen zes jaar de aankleding van de Nederlandse film voor hun rekening genomen. Jaarlijks is er een Vakprijs; vorig jaar was Henny Vrienten winnaar in de afdeling muziek. Het vorige Kalf in de categorie artdirection ging in 1991 naar het illustere duo Ben van Os en Jan Roelfs.
Televisie en pers zullen ervoor zorgen dat de winnaar van de Vakprijs een moment van landelijke bekendheid mag genieten. Daar is het Nederlands Film Festival vooral voor: promotie van de Nederlandse film, publiciteit vergaren, de schijnwerper richten op alle facetten van een kunstvorm die tevens een bedrijfstak is en zijn balans zoekt tussen artistieke expressie en economisch gewin.
Jacques van Heijningen, broer van de sigarenrokende producent Matthijs, heeft voor de achtste keer de leiding van het festival, dat in 1981 begon als een verjaardagsfeestje van de Utrechtse regisseur, tevens bioscoopexploitant en barkeeper Jos Stelling, en in de woorden van Jacques van Heijningen is uitgegroeid tot een 'grote nationale happening'. 'In de tijd van Stelling heette het ook Nederlandse Filmdagen, een gezellig maar introspectief onderonsje: je kwam bij Jos op de thee.'
Het was toen vooral een feest voor de filmmakers zelf, nu richt het zich op een groot publiek. Van 18 duizend steeg het bezoekersaantal bij de intrede van Jacques van Heijningen naar 36 duizend en vorig jaar liep dat verder op tot 55 duizend. Bij dat succes moet wel worden bedacht dat het aantal theaterstoelen ook is verdubbeld.
Inmiddels is de bekendheid van het Nederlands Film Festival zo verbreid dat iedere Nederlander wel eens van het Gouden Kalf heeft gehoord. Analoog daaraan is ook de drang om de Nederlandse cinema buiten de grenzen enige naam te geven in de loop der jaren gegroeid. Maar een enkele Oscar voor De aanslag of Antonia leidt nog niet tot een dusdanige belangstelling uit het buitenland dat daar de ene na de andere Nederlandse film wordt geprogrammeerd op de televisie en in de bioscopen.
Het vertonen van Nederlandse films op buitenlandse festivals helpt, maar in de filosofie van Van Heijningen is het ontvangen van zo veel mogelijk buitenlandse gasten in Utrecht minstens zo belangrijk. Pers, distributeurs, televisie-programmeurs en festivaldirecteuren worden naar Utrecht gehaald om 'in een Nederlandse omgeving een Nederlands cultuurproduct te consumeren'.
Dat kost geld. Staatssecretaris A. Nuis erkent het belang van een ontvangst van buitenlanders en heeft er twintigduizend gulden voor over. Met dat geld n bijdragen van het Nederlands Fonds voor de Film, een filmpot van de Rijksvoorlichtingsdienst en een sponsor komt Van Heijningen op een bedrag van 85 duizend uit, terwijl de totale kosten vorig jaar opliepen tot wel 185 duizend.
Het totale budget van het Nederlands Film Festival is 2,4 miljoen - minus anderhalve ton, zijnde het verlies van vorig jaar. Dat verlies werd feitelijk het jaar daarvoor veroorzaakt, toen twee hoofdsponsors (Philips en Filmnet, samen goed voor vier ton) zich terugtrokken. Vorig jaar kon Van Heijningen tweeneenhalve ton inlopen, de rest moet hij dit jaar bij elkaar schrapen. Hij had voor de internationale promotie meer steun verwacht van het Filmfonds, waar sinds 1996 ook Holland Film Promotion is ondergebracht, dat vijfduizend gulden genoeg vindt..
Van Heijningen herhaalt wat hij vorige maand al zei in de Filmkrant: 'Mijn indruk is dat het Filmfonds en de overheid de presentatie van de Nederlandse film op buitenlandse festivals belangrijker vindt. Zij maken een inschattingsfout. Buitenlandse gasten kunnen bij ons in vier dagen meer Nederlandse films zien dan op tien buitenlandse festivals.'
Het verhaal gaat dat vooral de cordinator van Holland Film Promotion, Claudia Landsberger, Utrecht niet zo belangrijk vindt. Dat wordt ontkend door fondsdirecteur Ryclef Rienstra: 'Elk jaar wordt elke activiteit opnieuw bekeken.' Wel erkent Rynstra dat het fonds uitnodigingen liever gericht stuurt naar een paar zorgvuldig geselecteerde mensen dan naar 'de vage, diffuse groep' die bij Van Heijningen op de borrel komt.
In die zin zit de angel. Rynstra zegt: 'In het verleden kwamen nooit de mensen die we nodig hebben.' Terwijl Van Heijningen meent dat de algemene respons van beleidsmatige instanties scheutig en terughoudend is. 'Ze blijven achterover zitten en vragen: mag ik de efficintiecijfers zien? Dat is toch te gortig. Ik wil me helemaal niet op de a-inkopers richten, zo hemelbestormend is de Nederlandse film niet. Je moet het in ons geval juist hebben van de b- en c-inkopers, buitenlandse omroepen en art houses.'
Volgens Van Heijningen verzuipen veel films op de grote festivals. Juist de kleine Nederlandse films kunnen de inkopers hier zien, in een betere entourage en een Nederlands klimaat. 'Als wij hier gasten ontvangen, kunnen die met Nederlandse regisseurs praten. We laten hen studio's zien, je kunt Nederland profileren. Wat het directe effect is, valt nooit te meten. Maar je moet zo veel mogelijk aan promotie doen, waar dan ook.'
Als het alleen om die paar echt belangrijke films gaat, kun je volgens Van Heijningen net zo goed het hele Filmfonds opheffen. 'Er zitten 24 commissies bij elkaar zo'n twintig miljoen gulden te subsidiren. Iedere filmer moet 26 keer een scenario inleveren. Gooi dat dan ook weg en geef al het geld aan n interessant project. Utrecht is er voor de Nederlandse film in al zijn hoedanigheden. Ik vecht al jaren tegen de bierkaai. En ik zal tot mijn laatste snik blijven proberen er wat van te maken.'
En als het om een groep van bezoekers gaat die 'vaag' en 'diffuus' zou zijn, dan weet Van Heijningen ook nog wel wat. 'Ze denken dat het Rotterdamse festival belangrijker is, omdat daar belangrijkere buitenlandse gasten komen. Maar wat is d  r het effect van? Zullen we dat ook eens tegen het licht houden? Over hoe je de Nederlandse film moet promoten is nog nooit een discussie geweest. Ik moet de eerste lijst nog zien van het aantal keren dat een Nederlandse film in het buitenland heeft gedraaid. Het meisje met het rode haar werd destijds met tweeduizend kopien in China vertoond. Hoeveel Chinezen hebben die film gezien?'
Dat weet niemand, behalve ongetwijfeld de producent. Van Heijningen: 'Als je producenten daarover aanspreekt, zijn het kruideniers die niet veel te vertellen hebben. Ze kijken wel uit, misschien komt anders de belasting langs. De verkoop van een pak zeeppoeder wordt honderd keer beter geanalyseerd dan die van de Nederlandse film. En dan vragen ze mij om effectiviteitscijfers.'

Foto
	Jacques van Heijningen FOTO MAARTEN CORBIJN

