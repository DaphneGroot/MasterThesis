	Winst is net zuurstof: je leeft niet om te ademen
	Veel bedrijven zijn geldmachines voor een elite van topmanagers en aandeelhouders. Daar is op zich niets mis mee, meent oud-Shell-manager Arie de Geus. Het is 'volstrekt legitiem' dat ondernemers zichzelf verrijken. Klagen over optieregelingen heeft geen zin. Het is gewoon het gevolg van kapitalistische wetten. De afgelopen veertig jaar is hoogstens het woord winstmaximalisatie vervangen door aandeelhouderswaarde.
Als de managers maar niet gaan mokken als de geldmachine op den duur blijkt vast te lopen. Dan hadden ze beter naar De Geus moeten luisteren. Hij vindt de geldzucht verdedigbaar, maar niet verstandig. In hun jacht naar geld missen veel bedrijven de afslag naar de toekomst, schrijft hij in zijn nieuwe boek The Living Company. Zijn belangrijkste boodschap: 'Winst is als zuurstof. Je moet ademen om te leven, maar je leeft niet om te ademen.'
De Geus en zijn Amerikaanse collega Peter Senge introduceren het boek maandag in Nederland. Volgende maand verschijnt de Nederlandse vertaling. De Geus was tot 1989 hoofd planning van de Shell-groep, en is sinds zijn pensionering management-adviseur en bestuurder van onderdelen van Nijenrode en het MIT in het Amerikaanse Cambridge. Hij is bovenal bedenker van de lerende organisatie, het concept waaraan Senge zijn bestseller dankt, The Fifth Discipline.
Net nu veel bedrijven bouwen aan een lerende organisatie, gaat de grondlegger een stapje verder. Hij pleit voor een levende onderneming, 'een werkgemeenschap waar de productie van goederen en diensten meer is dan een puur economische aangelegenheid'. Niet de winstmaximalisatie op korte termijn, maar het welzijn op lange termijn staat voorop.
De lessen die De Geus hieruit trekt, zijn allesbehalve schokkend. Vraag een willekeurige directeur naar zijn personeelsbeleid, en negen van de tien keer worden dezelfde lessen opgelepeld. Respect voor werknemers werd reeds voorgeschreven door IBM-oprichter Thomas Watson. Decentralisatie van verantwoordelijkheden is al vijftien jaar een belangrijk doel van reorganisaties. En permanente educatie is al eens eerder in de mode geweest.
Schokkender voor veel managers is de vakkundige wijze waarop De Geus de bodem onder hun bestaan wegslaat. Vraag een willekeurige directeur naar zijn belangrijkste doelstelling, en negen van de tien keer zegt hij dat hij zoveel mogelijk wil verkopen en dan ook nog het liefst met zo min mogelijk mensen. Als computers goedkoper zijn dan werknemers, ontsla je wat mensen. En als arbeid in Polen goedkoper is dan in Hoogeveen, verhuis je het boeltje naar Polen - het Philips-nieuws van deze week.
Maar waar leidt dat dan toe? Dat zou De Geus wel eens van die managers willen weten. Dat ze tegen minder kosten meer televisies en verzekeringen verkopen. En dan? Dan maak je meer winst. En dan? Dan zijn de aandeelhouders gelukkig. En dan? Tja, wat dan . . .
En dan wacht uiteindelijk de dood, voorspelt De Geus. Werknemers worden verlengstukken van andermans geldmachine. Een gemeenschappelijk doel ontbreekt. Hoewel salaris veel vergoedt, voelen werknemers zich geen volwaardig lid van de organisatie. De loyaliteit en motivatie zijn beperkt. Iedereen doet zijn eigen dingetje. Slechts weinigen hebben oog voor het geheel. Om de geldmachine toch elke keer effectiever en effici출nter te laten draaien, moeten de hi출rarchische controles worden versterkt. Het maakt de organisatie star en traag.
Een levende onderneming heeft een veel langere adem, stelt De Geus. Hij noemt in zijn boek vier kenmerken van zo'n overlever, onder meer op grond van een Shell-onderzoek uit 1983 onder 27 bedrijven van honderd jaar en ouder. De eerste eigenschap is een conservatief financieel beleid. Een levende onderneming heeft voldoende geld in kas voor nieuwe activiteiten en onverwachte problemen. Ze schrikt terug voor ingewikkelde transacties met andermans geld.
Gevoeligheid voor de omgeving is het tweede kenmerk. De leiders van de onderneming weten dat de wereld groter is dan de directiekamer. Ze zijn gevoelig voor de ontwikkelingen in de maatschappij, voeden zich voortdurend met de kennis van anderen en zijn hierdoor in staat snel in te spelen op veranderingen. Het lijkt een open deur. Toch moest eerst de affaire rond de Brent Spar hoog oplopen voordat Shell tot het inzicht kwam dat milieu het laatste decennium een maatschappelijk thema is geworden.
Zelfbewustzijn is de derde eigenschap. De werknemers identificeren zich sterk met het bedrijf. Ze voelen zich een deel van het geheel en weten waar de onderneming voor staat. Het is het familiegevoel dat in veel bedrijven de laatste tien jaar een knauw kreeg door het gedwongen vertrek van grote groepen collega's.
Tolerantie is het vierde en misschien wel belangrijkste kenmerk. De leiders tolereren initiatieven van werknemers, zelfs als ze niet direct overtuigd zijn van het nut daarvan. Nieuwe activiteiten zijn van vitaal belang. De leiders beseffen dat ze onmogelijk zelf alle activiteiten in gang kunnen zetten. De langlevende ondernemingen hebben allemaal minstens 축축n keer hun belangrijkste kernactiviteit ingewisseld voor een andere. Het Zweedse Stora (zevenhonderd jaar oud) veranderde bijvoorbeeld van een kopermijn-exploitant in een papierproducent. W.R. Grace (nummer 271 in de Fortune-500) begon als mesthandelaar in Peru. Nu maakt het bedrijf chemische producten in de Verenigde Staten, en verkoopt het zelfs vliegtuigtickets.
Arie de Geus: The Living Company.
Harvard Business School Press; f 64,40.
ISBN 0 87584 782 X.
Arie de Geus: De levende onderneming.
Scriptum; f 49,90.
ISBN 90 5594 083 6.

Foto
	Winst alleen verstikt.FOTO GUUS DUBBELMAN - DE VOLKSKRANT

