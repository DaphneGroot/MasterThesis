Porcupine Tree.
Porcupine Tree is een Engelse band, en een vertegenwoordiger van de progressive rock. De band is ontstaan als een verzonnen verhaal van Steven Wilson en Malcolm Stocks over een legendarische groep uit de jaren 70, met verzonnen bandleden en een absurde discografie.
Wilson speelde in de band no-man met Tim Bowness en Ben Coleman, maar maakte daarnaast een aantal muziekstukken die aan de verzonnen band Porcupine Tree werden toegeschreven. In 1989 werd een aantal stukken via de cassette "Tarquin's Seaweed Farm" verspreid onder personen die wellicht geïnteresseerd zouden kunnen zijn.
Eén van de cassettes kwam in handen van het Britse undergroundmagazine Freakbeat. Richard Allen en Ivor Trueman, uitgevers van dit blad, waren bezig een platenmaatschappij op te zetten, en alhoewel ze Porcupine Tree een niet al te beste recensie gaven in hun blad, zochten ze wel contact om Porcupine Tree een nummer op een compilatiealbum te laten plaatsen. Dit album heette "Psychedelic Psauna" (DELCD005) en bevatte het nummer Linton Samuel Dawson zoals het ook op "On The Sunday of Life..." verscheen.
Met het tweede volwaardige studio-album "The Sky Moves Sideways" brak Porcupine Tree door bij liefhebbers van progressieve rock, vooral omdat het album regelmatig sterk refereert aan het werk van Pink Floyd. Met "Stupid Dream" vestigde de band zich voorgoed in de canon van progressieve rock, hoewel frontman Steven Wilson zich niet kan vereenzelvigen met het feit dat zijn band als prog-rock geclassificeerd wordt.
Op "In Absentia" werkt de band vanuit een hardere benadering, dit komt mede doordat Wilson heeft samengewerkt met de Zweedse progressieve death-metallers van Opeth. Als zodanig kennen de Opeth-albums uit die periode veel Porcupine Tree-invloeden, terwijl Wilson verscheidene elementen van het Opeth-geluid in het geluid van Porcupine Tree interpoleert. Hoewel het "In Absentia" aan consistentie ontbreekt, zorgt de relatie met Opeth er wel voor dat Porcupine Tree in beeld komt bij de metal-liefhebbers, een beweging die met het album "Deadwing" voortgezet wordt. Ook weet de band met "Deadwing" haar positie aan de top van de progressieve rock te consolideren.
In 2007 verscheen het conceptalbum "Fear Of A Blank Planet", en wordt in 2008 gevolgd door de EP "Nil Recurring".
Na de release en gelijknamige tour van hun tiende studio album, The Incident, is de band niet meer actief samen geweest. Wilson en de anderen verlegden hun focus naar hun solo activiteiten. De band is officieel niet uit elkaar. Er zijn echter geen andere plannen om weer bij elkaar te komen, wellicht 'ooit'. De leden zijn op dit moment afzonderlijk van elkaar met eigen projecten bezig.
