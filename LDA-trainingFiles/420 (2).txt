Gazet van Antwerpen.
"Gazet van Antwerpen" (GVA) is een Vlaamse krant. De krant wordt uitgegeven door Mediahuis en verschijnt in zes verschillende edities. Gazet van Antwerpen is een regionale krant met sterke focus op het lokale nieuws. Dagelijks rollen gemiddeld 90.000 exemplaren van de pers.
Ontstaan.
Gazet van Antwerpen verscheen voor het eerst op 3 november 1891. De krant was een initiatief van Jan Baptist Napolitaan van Os, die ook de eerste hoofdredacteur was. De eerste krant had een oplage van 8.000 exemplaren, telde vier bladzijden en kostte twee Belgische centiemen. De eerste drie nummers werd gratis uitgedeeld. De krant moest katholiek weerwerk bieden tegen het liberale "Het Laatste Nieuws" en de socialistische "Vooruit".
In 1893 werd de NV De Vlijt opgericht die de krant voortaan zou uitgeven. Deze uitgeverij publiceerde vanaf 1896 ook de zusterkrant "Gazet van Mechelen". De krant groeide gestaag en werd al gauw de grootste krant van de provincie Antwerpen. De "frut" – een bijnaam die de krant als geuzennaam koestert - kende een zeer woelige geschiedenis, zeker in de Eerste en Tweede Wereldoorlog. De krant werd gemaakt en gedrukt in Nationalestraat in Antwerpen.
Verhuis naar Linkeroever.
In 1974 verhuisde zowel redactie als drukkerij naar een nieuwbouw op Linkeroever. Begin jaren tachtig van de vorige eeuw was Gazet van Antwerpen een zeer conservatieve koers gaan varen, wat haar de bijnaam ‘rechtse krant van Linkeroever’ opleverde. Hoofdredacteur Lou De Clerck slaagde erin de krant uit dat keurslijf te halen en maakte er een blad met een veel meer open visie van.
NV Concentra.
In 1996 richtte NV De Vlijt samen met Concentra de Regionale Uitgevers Groep (RUG) op. De twee sterkste regionale titels van het land, "Gazet van Antwerpen" en "Het Belang van Limburg", kwamen zo in hetzelfde huis. Luc Van Loon werd hoofdredacteur en bouwde de regionale sterkte van de krant verder uit. In 2004 verscheen "Gazet van Antwerpen" als eerste Belgische krant op tabloidformaat. In datzelfde jaar werd Van Loon vervangen door Luc Rademakers, die de lijn van de krant een flink eind naar links verlegde. Hij werd in 2007 opgevolgd door Paskal Kerkhove.
Mediahuis.
In 2014 richtten Concentra en Corelio, uitgever van "De Standaard" en "Het Nieuwsblad", de krantenuitgeverij Mediahuis op. Gazet van Antwerpen moest een flinke afslanking ondergaan. Na deze operatie werden Kris Vanmarsenille en Rudy Collier hoofdredacteur. Zij trokken nog meer de regionale kaart. Het verschil tussen de edities werd groter en in de stad werd "Gazet van Antwerpen" een echte stadskrant. Voor de editie Kempen werd een speciale editie van "Città" in de markt gezet. "Città Kempen" heeft de leescijfers van het blad flink opgekrikt. Het is het enige puur regionale glossy krantenmagazine in Vlaanderen. Ook de website "gva.be" breidde de jongste jaren flink uit. Het bereik ervan is in enkele jaren tijd verdubbeld. Sinds 2016 is Kris Vanmarsenille alleen hoofdredacteur.
In 2016 vierde "Gazet van Antwerpen" zijn 125ste verjaardag met een extra bijlagenreeks, een heruitgave van de eerste krant en een popupcafé in het centrum van Antwerpen.
Edities.
De krant heeft zes verschillende edities.
Er zijn drie verschillende stadsedities: Metropool-Stad, Metropool-Noord en Metropool-Zuid. De stadseditie is een echte stadskrant, met veel politiek en economisch nieuws uit Antwerpen, een wekelijkse uitgids Agenda, elk weekend een glossy stadsmagazine "Città", maar met ook aandacht voor faits divers en het kleinere nieuws uit de Antwerpse districten.
Daarnaast telt de krant de edities Kempen, Mechelen, en Waas-Dender. In deze edities is "Gazet van Antwerpen" een sterke regionale krant met een uitgebreid netwerk van medewerkers en zeer gevarieerd nieuws uit de regio.
