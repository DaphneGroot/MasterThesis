	Soldaat (16)?
	Hein Dolstra (12), leerling van de school voor voortgezet speciaal onderwijs De Boei in Assen: 'Nou, dat lijkt me wel leuk, dan kan je wat eerder van school af. Ik wil bij de commando's. Daar ga je veel lopen, over hekken heen springen, op overlevingstocht. Dat zou ik tot mijn twintigste willen doen en dan weer wat anders.'
J. Nijboer, concirge op De Vinkenborgh (mavo en vbo) in Groningen: 'Ik heb een aantal jongens van 15 en 16 jaar benaderd. Ze willen geen van allen aan de telefoon komen, maar ze noemen het een waardeloos plan. Ze hebben helemaal geen zin om in het leger te gaan. Zelf vind ik het ook wel erg jong hoor, zestien jaar. De opleiding is natuurlijk wel heel goed, maar die jongens hebben dan pas net hun diploma. Ze weten nog helemaal niet wat ze willen.'
J. Schulten, militair historicus, oud-docent aan de KMA: 'Ik vind het een slecht voorstel. Je haalt een leeftijdsgroep naar binnen waar het leidinggevende kader absoluut geen ervaring mee heeft. Daar komt bij dat zestienjarigen er nog niet rijp voor zijn om ''met vuur te spelen''. Daarvan kun je slechts ellende verwachten. Ik vind het een noodsprong. Het is duidelijk dat men de gevolgen van het afschaffen van de dienstplicht enorm heeft onderschat. Kijk, die zestienjarigen zouden het misschien nog wel aan kunnen, maar het vraagt een volledige verbouwing van de bestaande organisatie. Daar gaat minstens een generatie overheen. De landmacht zit nog altijd vast in negentiende-eeuwse denkbeelden. Men moet zich realiseren dat het tijd is om een andere weg in te slaan.'
J. Bierman, conrector afdeling ivbo/vbo van het Montessori-college in Nijmegen: 'Ik vind 16 jaar nog een erg jeugdige leeftijd. Een typisch voorbeeld van nood breekt wet, lijkt mij.'
O. Beeksma, woordvoerder van het ministerie van Defensie: 'Laat ik voorop stellen dat het met de werving niet zo dramatisch gesteld is als wel in de media vermeld wordt. De wervingsresultaten voor de landmacht zijn 78 procent, voor de marine 85 procent, de luchtmacht 95 procent en de marechaussee ook 95 procent. Dus dat valt nog mee. Maar wij zijn van mening dat elke bruikbare verbetering welkom is. Bij de behandeling van de begroting volgende week zal staatssecretaris Gmelich Meijling zijn standpunt bepalen. Daar zullen wij ons bij aansluiten.'
H.J. ter Bals, jurist en ethicus, was betrokken bij de organisatie van de conferentie over kindsoldaten: 'Ik vind het een buitengewoon beroerd voorstel. Op de conferentie is vorige week een belangrijke resolutie afgesproken die we zo snel mogelijk aan de Tweede Kamer zullen presenteren. Internationaal waren we het ermee eens dat de minimumleeftijd in het leger achttien moet zijn, en dat geldt ook voor recrutering. Op je zestiende ben je gewoon te jong om je te realiseren waar je aan begint.
'Het werven van zestienjarigen zou kansarme jongeren aan een baan helpen. Dat vind ik een omgekeerde redenering, de maatschappij moet maar iets anders voor kansarme jongeren bedenken. In het leger leren ze omgaan met wapentuig en doden. Want daar gaat het natuurlijk uiteindelijk toch om, alle mooie woorden over vredesmissies ten spijt.'
Prof. J. Dibbits, emeritus hoogleraar sociale pedagogiek: 'Een keuze maken voor of tegen het leger moet iemand heel bewust kunnen doen. Waar ik bang voor ben, is dat economische druk die keuze zal benvloeden. Het idee van vijf jaar financile zekerheid en tegelijkertijd leren voor monteur of chauffeur kan voor jongeren heel aantrekkelijk zijn. De verbinding van deze opleiding aan de keuze voor verdediging met behulp van dodelijke wapens vind ik echter hoogst ongelukkig. Dat heeft ook met mijn eigen overtuiging te maken. Ik ben Quaker, daarmee behoor ik tot een 350 jaar oud kerkgenootschap dat een radicale keuze heeft gemaakt voor geweldloosheid.
'Of jongeren op hun zestiende al volwassen genoeg zijn, dat is een moeilijk punt. De jeugd is wel veel mondiger dan in mijn tijd. Maar wanneer de volwassenheid inzet, is voor iedereen verschillend.'
Giovanni de Kock (16), leerling van het Threant college voor mbo in Assen: 'Jongeren moeten het zelf weten, maar zestien is wel erg jong. Bij achttien ben je net volwassen, op je zestiende moet je alles nog ontdekken. En een opleiding is heel belangrijk. Ik doe nu het eerste jaar verzorging, dat duurt twee jaar in totaal. Daarna wil ik iets met facilitaire dienstverlening gaan doen, bewaking of zo.
'Oorlog interesseert me niet erg, dus ik hoef niet zo nodig met een geweer rond te lopen. Een paar neefjes van mij zijn van die filmfanaten, die kijken naar oorlogsfilms en misdaadfilms. Dat vinden ze prachtig, dus die zouden het leger wel leuk vinden.'
Corine de Vries

