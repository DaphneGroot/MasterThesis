Bono (zanger).
Bono, pseudoniem van Paul David Hewson (Dublin, 10 mei 1960), is een Ierse muzikant die vooral bekend is als leadzanger van de rockband U2.
Daarnaast staat hij bekend als activist en zet hij zich met verschillende liefdadigheidsprojecten in voor met name Afrika.
Geschiedenis.
De winkel in gehoorapparaten waaraan Bono's bijnaam is ontstaan
In de jaren 70 kreeg Hewson zijn bijnaam "Bono Vox", als variatie op "Bona Vox" dat "goede stem" betekent. Naar verluidt hebben zijn vrienden Gavin Friday (Fionan Hanvey) en Guggi Derek Rowen zich tot deze naam laten inspireren door "BonaVox Hearing Aids", een winkel in gehoorapparaten die zich bevindt aan de O'Connell Street in de Ierse stad Dublin. Na verloop van tijd liet hij "Vox" uit de naam vallen en bleef alleen "Bono" over. Voordat dit zijn definitieve bijnaam werd, had hij al bijnamen gehad als Steinvic von Huyseman, Huyseman, Houseman, Bon Murray en Bono Vox of O'Connell Street.
Binnen U2 begon Bono als gitarist. Hierin bleek hij niet erg goed te zijn, waardoor hij de zanger van de band werd.
Bono is getrouwd met Alison Stewart en heeft vier kinderen. Het gezin woont in Killiney Hill in Zuid-Dublin.
Goede doelen.
Bono is sinds 1999 betrokken bij campagnes voor verlichting van de schuldenlast van Derde wereldlanden, en het lot van Afrika. In 2002 richtte hij de organisatie "DATA" op. Dit staat voor 'Debt, Aids, Trade in Africa'. Het doel van de organisatie is om bekendheid te geven aan de schulden van Afrika, de snelle verspreiding van aids en de oneerlijke handelsovereenkomsten die worden afgesloten. Bono heeft tijdens een missie die het accent legde op de aids-crisis in Afrika ook gesproken met president George W. Bush in het Witte Huis. Bono heeft in 2006 Product Red gelanceerd, hetgeen voor hem een financieel middel is om aids te bestrijden. Tevens geven hij en zijn vrouw sinds april 2005 het Fair Wear-kledinglabel "Edun" uit, dat is opgezet naar de principes van de fair-trade-handel. Edun – het omgekeerd gespelde woord 'Nude' (naakt) – is een organisatie zonder winstoogmerk.
