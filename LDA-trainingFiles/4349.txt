	Stopwatch en meetlat; DAVID LEAN, DICTATORIAAL FILMMAKER
	WIE OVER ZIJN films praat, spreekt vooral over de hoogte van de budgets en de lange draaiperioden. Toch behoort de Brit David Lean (1908-1991) tot de meest gelauwerde regisseurs van zijn generatie. Hij en zijn medewerkers kregen dozijnen Oscars. Zijn films haalden toprecettes. Misschien is dat wel zijn tragiek geweest: bij de critici oogstte hij lange tijd zelden meer dan een spottend lachje. Zij vonden zijn films oogverblindend, maar hol en leeg. In de filmzalen klapten Jan en alleman zich intussen de handen stuk bij Brief Encounter, The Bridge on the River Kwai of een epos als Lawrence of Arabia.
Al voor zijn dood was er sprake van een omslag. Het publieke en artistieke succes van A Passage to India (1985), zijn eerste film sinds Ryan's Daughter uit 1970, maakte hem weer bankable in de filmgemeenschap. Er waren plannen voor een film over Stanley en Livingstone, bewerkingen van J.G. Ballards Empire of the Sun en Nostromo van Joseph Conrad. Het filmfestival van Cannes opende in 1989 met een gerestaureerde versie van Lawrence of Arabia.
In die herwaardering past ook een vuistdikke, meer dan achthonderd pagina's tellende biografie. Auteur is de Britse filmhistoricus Kevin Brownlow, die onder meer faam verwierf met de restauratie van Napoleon van Gance en studies over de beginjaren van de cinema, zoals The Parade's Gone By en Behind the Mask of Innocence.
Al in 1965, het jaar van Doctor Zhivago, was Lean door uitgevers benaderd voor het schrijven van een autobiografie. Maar hij kon maar met twee vingers typen en haatte schrijven. Acteur John Mills, met wie hij meer dan een halve eeuw bevriend was, heeft bijvoorbeeld nooit een brief van hem gekregen. Omdat het uitgesloten was dat Lean ooit nog eens zelf zou terugblikken op zijn carrire, stelde een vriend voor de historicus Kevin Brownlow een reeks interviews met hem te laten bundelen.
Toen Lean op 16 april 1991 stierf, was het boek nog niet klaar. Maar gelukkig had Brownlow zijn oorspronkelijke opdracht ruim opgevat. Hij had de gesprekken met Lean aangevuld met interviews met talloze medewerkers, vrienden en familieleden, waardoor in elk geval een veelzijdig en niet alleen ophemelend portret kon ontstaan. Bovendien deed Brownlow, geassisteerd door Cy Young, grondig onderzoek in archieven en cinematheken.
Brownlows biografie is een onthullend, ontluisterend boek geworden. Vooral over Leans priv-leven publiceert Brownlow talloze nieuwe feiten. Lean zelf wilde slechts mondjesmaat praten over zijn huwelijken en verhoudingen, maar Brownlow weet ook deze witte plekken in te vullen.
In de boeken van Stephen Silverman en het duo Alain Silver en James Ursini ontbrak de samenhang tussen Leans leven en zijn films. Bij Brownlow komt Lean naar voren als asociaal en egocentrisch, als een botterik. Hij geeft talloze voorbeelden. Twee jaar lang vertelde Lean zijn vriend Alec Guinness dat hij werkte aan een film over Gandhi. Guinness hield andere aanbiedingen af, maar intussen werkten Lean en producent Sam Spiegel achter zijn rug om aan Lawrence of Arabia. Toen Guinness dat toevallig had gehoord en op straat Lean en zijn agent tegenkwam, liep de regisseur hem straal voorbij.
Misschien moeten we het voorval zien als een uiting van angst voor mensen tegen wie hij opkeek. Op school was hij een matige leerling. Van Shakespeare moest hij zijn hele leven niets hebben, ook al kreeg hij aanbiedingen voor verfilmingen. Zijn grote hobby was de natuur; uren kon hij vogels en vlinders bestuderen en fotograferen.
Artistiek gezien was schraalhans keukenmeester bij de Leans, een familie van Quakers. Hij luisterde naar de radio, bracht dagen door bij de landingsbaan van Croydon Airport of dook zijn donkere kamer in. Zijn ouders beschouwden het theater als een broedplaats van goddeloosheid, de bioscoop als iets voor het gewone volk.
Als gevolg van zijn opvoeding keek Lean zijn hele leven met argwaan naar acteurs, in zijn ogen aanstellers. Via een leraar kwam hij in contact met de schilderkunst, met Botticelli en Vermeer. Maar hij wist absoluut niet welk beroep hij moest kiezen en werd na de scheiding van zijn ouders ook steeds onhandelbaarder. Jarenlang wisselden hij en zijn moeder nauwelijks een woord.
Van de fotografie naar de film was geen grote stap. Hij kocht een Path-Baby 9,5 millimeter camera en haalde in de bioscoop zijn achterstand razendsnel in. Hij zag massa's Amerikaanse films, zoals Vidors The Big Parade en het werk van Rex Ingram. Later zou hij vaak te horen krijgen slechts genteresseerd te zijn in het beeld, de montage. Lean: 'Dat heeft waarschijnlijk te maken met Rex Ingram. Daar ben ik hem heel dankbaar voor.'
Met hulp van zijn vader, directeur van een accountantskantoor, kon hij op zijn negentiende aan de slag als klerk. Het werd niets, maar met steun van een liberale tante kon hij toch nog van zijn hobby zijn werk maken. De rest van zijn carrire is even glashelder als zijn films. Hij klom in de loop der jaren in de Gainsborough-studio op van loopjongen tot camera-assistent en derde regie-assistent, wat in de praktijk neerkwam op het halen van koppen thee voor de regisseur.
Volgens de verhalen was hij vaak het mikpunt van grappen van de filmploeg. Ze lieten hem rubberen lenzen halen om om een hoek te kunnen filmen. Maar hij was niet helemaal een domme August. Hij besloot zich te bekwamen in de montage, in veler ogen toen ht belangrijkste onderdeel van het filmmaken, indachtig de encyclieken van Eisenstein, over wie hij las in het blad Close Up.
Bij de Engelse afdeling van Gaumont en later bij British Movie Tone News maakte hij kennis met de manipulatieve kracht van montage. Hij leerde een verhaal snel en helder te vertellen. Op zijn 28ste verdiende hij een topsalaris. Volgens regisseur Michael Powell was hij 'de beste editor sinds D.W. Griffith'. Stopwatch en meetlat zouden d instrumenten blijven voor Lean, die de kijker in al zijn grote films bij wijze van spreken op een leunstoel door zijn vertellingen droeg.
Als regisseur was hij een dictator en legeraanvoerder. In zijn ogen stond het maken van een film gelijk met het bouwen van een Rolls-Royce en wee degene die dat dwarsboomde. Elk detail telde. Bij Lawrence of Arabia werd hij bijna hysterisch toen hij schoenafdrukken ontdekte in een stukje pas geveegde woestijn.
Hij was een perfectionist, die uren, soms zelfs dagen, kon doen over een opname. Voortdurend zocht hij naar de beste plek om zijn camera neer te zetten. Opnameschema's of het budget telden dan niet meer en op een enkele uitzondering na (Sam Spiegel bij Lawrence of Arabia) durfde niemand 'de grote meester' een strobreed in de weg te leggen. Hij wachtte graag op de juiste zon of de meest vernietigende orkaan.
Hij kon genereus zijn, maar tijdens filmopnamen kregen acteurs zelden of nooit een compliment. Bij een opname van Lawrence of Arabia liet hij een scne 25 keer overdoen, zonder de acteurs te vertellen wat eraan schortte. Weken later verklapte hij dat hij hen had willen laten voelen met wat voor lastige klus ze bezig waren.
Hij wordt vergeleken met een slavendrijver die zijn knechten (jaknikkers, zeggen sommigen) zes dagen per week afbeulde, soms twaalf uur per dag. Na afloop kon er geen bedankje af. Aan de hand van de aftiteling van zijn films kon je zien wie in een goed blaadje stonden en wie uit de gratie waren. Bij Lean, zegt regie-assistent Roy Stevens, was het 'uit het oog, uit het hart'. Alleen de paar vaste leden van de 'familie' klaagden niet.
Toch werkten de meesten graag voor hem, omdat zijn producties in geen enkel opzicht te vergelijken waren met de doorsnee Engelse film. Ze waren ongehoord groot en duur en speelden zich soms af op de mooiste plaatsen. Leans vakmanschap op vele terreinen stond buiten kijf. Hij was een supertechnicus.
Bovendien wekte hij bij zijn medewerkers de indruk dat ze 'met iets prachtigs, kolossaals bezig waren, iets heel belangrijks'. Films als Gandhi van Richard Attenborough of de tv-serie The Jewel in the Crown deed hij af als 'voorfilmpjes' voor zijn eigen A Passage to India. Maar Brownlow citeert ook Robert Mitchum (Ryan's Daughter), die weinig op had met Lean: 'Werken voor David Lean is te vergelijken met de Taj Mahal bouwen van tandenstokers.'
Lean zelf beschikte over een reusachtige werklust. Zijn recept was simpel: neem bij elke nieuwe film een nieuwe vrouw. 'Als je een nieuwe film gaat maken, dan is seks heel belangrijk. Als je een goede film wilt maken, zorg er dan voor dat je een mooie vrouw verovert. ' Dus staat Brownlows boek vol van zijn veroveringen. Het is bijna een rode draad, de zes huwelijken, de eindeloze reeks verhoudingen met kapsters, meisjes van de grime, scriptgirls en actrices, want ladykiller Lean zocht het zelden buiten het filmbedrijf. Op zijn 22ste had Lean een meisje zwanger gemaakt. Met zijn zoon uit dat huwelijk verbrak hij na zijn scheiding meteen alle contact. Tientallen jaren liet hij niets van zich horen.
Even bot en egostisch zette hij zijn latere echtgenotes en vriendinnen aan de dijk. Dat gebeurde als ze hun seksuele aantrekkingskracht hadden verloren, zegt een van zijn vriendinnen, continuity girl Barbara Cole, die voor Lean viel tijdens de opnamen van Lawrence of Arabia.
Het was, zegt een oude vlam, alsof hij een stalen deur voor je neus dichtsloeg als het over was. Brownlow citeert een vriend van Lean, aan wie hij verklapte: 'Wat voorbij is, is voorbij. Als je eenmaal een beslissing hebt genomen, moet je iemand helemaal uit je leven bannen.' Ook in relaties streefde hij steeds naar perfectie en als er een wolkje aan de lucht verscheen, vertrok Lean meteen, zegt Katherine Hepburn.
Hoewel Lean weigerde over zijn huwelijken en de vrouwen in zijn leven iets te zeggen, is het opvallend hoe mild en bijna vertederend sommigen, zoals Ann Todd, over hem spreken als een geweldige charmeur en minnaar. En Brownlow maakt duidelijk dat Lean een goed voorbeeld is van iemand wiens kwaliteiten en persoonlijkheid van elkaar verschillen als dag en nacht.
Twintig jaar lang was deze rusteloze jager, 'de dichter van de verre horizon', op zoek naar exotische oorden, soms noodgedwongen als gevolg van problemen met de belasting. Het liefst vertoefde hij op plekken die ver van het koude en mistige Engeland vandaan lagen: Kenya, India, Tahiti, desnoods Rome. Vaak liet hij er alleen zijn Rolls-Royce naartoe verschepen.
Ondanks alle luxe, vrouwen en Oscars moet hij een eenzame man zijn geweest. Hij leek het meeste op kapitein Bligh van de Bounty zeggen sommigen. De romanticus die hunkerde naar schoonheid en liefde, om het pathetisch te zeggen, kende in het echte leven, zonder Technicolor, niet veel lol.
Het is Brownlows grote verdienste dat hij het werk van Lean onder de microscoop heeft gelegd en uitvoerig, soms te gedetailleerd, diens erfenis heeft gewogen. Al die vaak smakelijke verhalen over scenariobesprekingen, sterren en producenten met een egocentrische regisseur als vliegwiel, zijn evenzovele berichten uit een andere tijd. Een periode waarin nog gold: 'Als je niet God kunt worden, dan maar filmregisseur.' Dat is ook de waarde van Brownlows boek: wie erbij is geweest, mocht nog eenmaal vertellen hoe mooi het allemaal was.
Harry Hosman
Kevin Brownlow: David Lean
- A Biography.
Richard Cohen Books, import Nilsson & Lamm; 809 pagina's;  87,-.
ISBN 1 86066 042 8.

Foto
	David Lean tijdens de regie van 'A Passage to India' met Peggy Ashcroft (links) en Judy Davis. FOTO UIT 'DAVID LEAN'

