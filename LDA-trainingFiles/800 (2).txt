Defensie van Nederland.
De Nederlandse defensieorganisatie (kortweg: Defensie) valt onder verantwoording en toezicht van het ministerie van Defensie. Het wordt gevormd door het departement, de krijgsmacht en ondersteunende organisaties. De minister van Defensie heeft de politieke leiding over Defensie. De militaire leiding van de krijgsmacht berust bij de Commandant der Strijdkrachten; de regering heeft echter het opperbevel over de krijgsmacht.
Uitgaven.
De begrote uitgaven voor defensie bedragen in 2007 ca. € 7,9117 miljard en voor 2008 is dit bedrag verhoogd naar 8,195 miljard euro. Dit komt neer op ongeveer 1,66% van het bbp. In 2012 werd hier echter 1 miljard euro op gekort, waardoor het budget in 2014 € 7.602.033.000 (1,17% van het BBP) was.
Dienstplicht.
Het bestaan van militaire dienstplicht is vastgelegd in Artikel 98 van de Nederlandse Grondwet. Momenteel is de oproeping in werkelijke dienst opgeschort en de krijgsmacht bestaat daardoor thans geheel uit beroepspersoneel. Naar schatting zijn ruim 2,8 miljoen mannen en 2,7 miljoen vrouwen geschikt voor militaire dienst. In totaal dienen ruim 45.000 militairen bij de krijgsmacht.
Open dagen.
Diverse onderdelen van de Nederlandse Defensie houden open dagen, die zijn bedoeld om een breder publiek te laten kennismaken met de krijgsmacht. Naast het organiserende defensieonderdeel zijn ook andere onderdelen en organisaties van defensie vertegenwoordigd.
Vanwege bezuinigingen zal vanaf 2010 één defensieonderdeel afwisselend geen open dag organiseren.
In 2010 zal de Marine geen open dagen organiseren, in 2011 is de Landmacht aan de beurt.
