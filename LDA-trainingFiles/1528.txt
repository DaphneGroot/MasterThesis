	'Giddy up go'
	Van onze verslaggever
René Bogaarts

BRUSSEL
Er gaat niets boven een ronkende vrachtwagen, zo blijkt uit het betoog van Herr Professor Doktor Herbert Baum. Bijna de helft van het bruto nationaal product in Duitsland staat op het conto van transport. En het wegvervoer is in zijn eentje goed voor ruim 26 procent van de welvaart. De 'overlast', zoals vervuiling en geluidshinder eufemistisch worden genoemd, weegt niet op tegen de geweldige voordelen van het wegvervoer.
Baum, directeur van het Instituut voor transporteconomie in Keulen, heeft twee A4-tjes nodig om zijn academische achtergrond te schetsen, zijn wetenschappelijke resultaten, zijn bijbaantjes, zijn lezingen, zijn ervaring en zijn huiselijke omstandigheden - 'getrouwd, een dochter'. Zijn betoog heeft hij voor het gemak ook maar op twee A4-tjes samengevat.
Voorafgaand aan de vrachtwagenbeurs die deze week in Brussel wordt gehouden, werd een rondetafelconferentie gehouden met als thema: invloed van wegtransport op milieu en economie. Gastspreker Baum ging fel in de aanval, terwijl zijn opponent Tom Garvey, adjunct directeur-generaal Milieuzaken van de Europese Gemeenschap, pleitte voor een gezamenlijke aanpak. 'Laten we alsjeblief geen tijd verspillen met discussies over de vraag of er problemen bestaan. Laten we zoeken naar intelligente oplossingen.'
De deelnemers aan de conferentie kunnen zeker niet worden afgedaan als domoren, maar van intelligente oplossingen was geen sprake. Giancarlo Boschetti (de hoogste baas van Iveco Fiat), Horst Marks (afgezant van de Europese fabrikantenorganisatie Unice) en Martin Marmy (secretaris-generaal van de internationale vervoersorganisatie IRU) gebruikten grof geschut om Garvey en diens EG-collega Günther Hanreich (Transport) af te schieten. De organisator van het spectakel, de Belgische vervoerdersorganisatie Febiac, had er even niet aan gedacht vertegenwoordigers van Europese consumenten- en milieuorganisaties uit te nodigen.
Iveco-topman Boschetti betoogde dat de Europese Commissie de economie schaadt met de eis voor steeds schonere motoren, hetpleidooi voor meer railvervoer en de accijnspolitiek. 'De Commissie destabiliseert de balans tussen vervoersmodaliteiten en tast daarmee de concurrentieverhoudingen tussen Europa en de Verenigde Staten en Japan aan.' De Europese industrie zou 16 procent meer kwijt zijn aan vervoerskosten dan de Amerikaanse en 21 procent meer dan de Japanse. 'Waar moeten we dan het geld voor technologische vernieuwing vandaan halen?'
'Natuurlijk heeft vervoer voordelen, maar dat is het punt niet', verzuchtte Hanreich. 'De voordelen zijn nu slechts voor een beperkte groep, ze worden als het ware gesubsidieerd door de buitenstaanders. Het Commissievoorstel gaat ervan uit dat wie meer vervuilt, meer moet betalen.'
Hoe de Europese Commissie die kosten dan denkt te berekenen, wilden de aanwezigen weten. Volgens prof. Baum worden de kosten opgeblazen en de vertegenwoordiger van de Europese fabrikanten Marks deed er direct een schepje bovenop. 'De commissie probeert alleen extra fiscale inkomsten te krijgen.'
Terwijl Hanreich bijna tranen in zijn ogen kreeg over zoveel onbegrip, reageerde Garvey tamelijk laconiek. 'Dat er problemen zijn, is geen idee van meneer Garvey. Die worden erkend door gerespecteerde landen en instituten. Als we geen accijnzen mogen gebruiken om de zaak enigszins te sturen, wat dan? Uiteindelijk zal de Europese bevolking bepalen wat er wel en niet moet gebeuren.'
Het verzoek om redelijkheid was aan dovemansoren gericht. DAF-bestuursvoorzitter Cor Baan opperde nog voorzichtig dat het probleem gezamenlijk moest worden opgelost, maar transporteursvoorman Marmy bulkte dat er geen ecu uitgegeven hoefde te worden om alternatieven te vinden. 'En waarom wordt altijd eerst het wegvervoer gepakt? Wij zijn toch niet geboren om voor eeuwig gestraft te worden?'
In hal 12 van het Brusselse Heizelcomplex, waar de vrachtwagenbeurs wordt gehouden, was een aparte stand ingericht waar de discussie perfect had kunnen worden voortgezet: 'Bevercreek City', een wildweststadje waar beursbezoekers op mechanisch bokkende paarden en een wild ronddraaiende stier in het zadel moeten zien te blijven. 'Giddy up go'

