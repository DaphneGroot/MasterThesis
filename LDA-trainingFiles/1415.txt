	'In 1984 was het een hartstikke goede move'
	Van onze verslaggever
AMSTERDAM
Max Grundig moet een geweldige onderhandelaar zijn geweest. Toen Philips niet gretig genoeg bleek om zijn concern over te nemen op de door hem gedicteerde voorwaarden, zette hij zijn joker in: het Franse Thomson. Doodsbang om alsnog achter het net te vissen stak vervolgens Philips resoluut zijn hoofd in de strop.
'In 1984 was het een hartstikke goede move. Ieder ander zou het ook hebben gedaan', zegt oud-Philips-directeur Leo Groosman die de onderhandelingen van dichtbij meemaakte. Het was de tijd dat de bomen tot in de hemel groeiden. Ieder jaar steeg de omzet in de consumentenelektronica met dubbele cijfers en de winst lag rond de 10 procent.
Gewillig zette Philips' coming man en latere bestuursvoorzitter Cor van der Klugt in 1984 zijn handtekening onder een wurgcontract dat zijn bedrijf verplichtte tot en met 2004 ieder jaar 50 miljoen gulden dividend te betalen aan Max Grundig of zijn erfgenamen. Een schijntje, zo leek het, want Grundig maakte flinke winst.
Maar een jaar later dook het Duitse concern in de verliezen om er nauwelijks meer uit te komen. Met een onderbreking tussen 1986 en 1990 schreef het bedrijf louter rode cijfers. In totaal verloor Grundig onder Philips 1,27 miljard mark, een bedrag dat het Eindhovense bedrijf moest aanzuiveren, zo bepaalde het contract.
Philips ging akkoord met alle condities van oprichter Max Grundig, zo graag wilde het vaste grond aan de voet krijgen in Duitsland. Het populaire merk Grundig zou Philips in één klap een aanzienlijk marktaandeel bezorgen. Dat kon het concern op eigen kracht niet voor elkaar boksen. Grundig op zijn beurt lonkte naar een sterke partner. De oude Max was opgebrand en het bedrijf was toe aan een nieuw elan.
Philips was de meest logische partner voor Grundig. Het Nederlandse bedrijf had al sinds 1979 een slapend belang van 24,5 procent in Grundig. Maar er waren kapers op de kust. Achter de rug van de Eindhovenaren had Max al handje-klap gedaan met het Franse elektronicabedrijf Thomson. Met de Fransen trappelend achter de coulissen kon Max de hoogste prijs bedingen bij Philips. Zijn weduwe Chantal profiteert daar nu nog van. Met een geschat vermogen van 1,2 miljard mark is zij een van de rijkste vrouwen in Duitsland. Dankzij Philips.
Van der Klugt heeft altijd bestreden dat de familie Grundig het dividend geheel in eigen zak kon steken. Een deel van dat bedrag zou worden teruggepompt in het bedrijf, maar details zijn nooit gegeven.
Al snel had Philips door dat Grundig tot op het bot vekokerd was. Bestrijding van de enorme bureauratie werd ter hand genomen door Herman Koning, een vertrouweling van Van der Klugt. Hij schrapte enkele duizenden van de 24 duizend arbeidsplaatsen.
Joop van Tilburg, die bij Philips naam had gemaakt als audio-man, zette de missie in 1986 voort door nog eens vijfduizend banen te schrappen. Deze jaren plukte Philips de vruchten van zijn investering. Dat kwam tot een abrupt einde toen Van Tilburg de productie opvoerde na de eenwording van Duitsland. De Oost-Duitse vraag naar televisies en video's bleef ver achter bij de verwachting. De voorraad moest worden verramsjt en Van Tilburg ruimde in 1991 het veld voor Pieter Harmsen.
Harmsen was een positief ingestelde manager. Zo optimistisch was hij over de markt voor consumentenelektronica dat hij vergat drastisch te saneren. Dat was nodig omdat concurrenten steeds groter werden en hun fabrikage bundelden.
Eind 1995 boekte Grundig nog steeds grote verliezen. President-commissaris Christian Schwarz dreigde met opstappen als Philips geen orde op zaken stelde. Inmiddels staat Pieter van der Wal aan het roer. Hij voert een reorganisatie uit die nog eens drieduizend van de resterende elfduizend banen zal kosten.
Of dat genoeg is, is de vraag. Niet alleen Philips, maar ook Grundigs klanten trekken zich terug. De crisis in de consumentenelektronica was in mei vorig jaar reden voor Blaupunkt om zich uit deze sector terug te trekken. Grundig maakte enkele honderduizenden televisies voor Blaupunkt. Deze week zei Siemens dat het afscheid neemt van de consumentenelektronica. Ook voor dit bedrijf maakt Grundig de televisies.

