	Bridgers leveren triest gevecht om rode lantaarn
	Van onze bridgemedewerker
DEN HAAG
De formule van het Cap Gemini-bridgetoernooi in Den Haag was het afgelopen decennium op het lijf geschreven van Berry Westra-Enri Leufkens. In elke aflevering van dit invitatietoernooi, waaraan zestien van de sterkste paren uit de hele wereld deelnemen, mengde het paar zich met een optimistische en aanvallende stijl in de strijd om de ereplaatsen.
De inschrijvers in de sweepstakes die opnieuw een hoge klassering van Westra-Leufkens hadden voorspeld zaten er echter dit jaar faliekant naast. Na een bemoedigende overwinning (64-36) donderdagavond in de openingsronde op land- en teamgenoten Muller-de Boer raakte het paar nooit in het juiste ritme. Westra, die de dag voor het toernooi grieperig en met koorts in bed had gelegen, wilde van geen excuses weten: 'Bijna elke biedbeslissing wordt verkeerd genomen. We hebben nog geen goede kaart op tafel gelegd.'
Ook Bauke Muller-Wubbo de Boer, vorig jaar derde, kwamen niet op gang. Nadat zij de tegenpartij 1SA geredoubleerd hadden laten maken slaagden zij er niet in te ontsnappen uit de neergaande spiraal.
Naarmate het toernooi vorderde ontspon zich tussen de twee Nederlandse paren een triest gevecht om de rode lantaarn.
Het slechte presteren van de Nederlandse paren had als gevolg dat de interesse van de toeschouwers daalde. Was in voorgaande jaren op zaterdag en zondag de belangstelling zo groot dat de deuren gesloten moesten worden, dit jaar was er zowel bij de speeltafels als in de vugraph volop plaats.

