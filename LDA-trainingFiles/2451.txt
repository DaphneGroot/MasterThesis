	De nachtegalen zongen echt
	WE ZITTEN in de sobere maar smaakvolle entourage van restaurant Beddington's. Alle tafels zijn bezet, vrolijk geroezemoes weerkaatst tegen de hagelwitte wanden. Van buiten dringt vaag het gedruis van de grote stad door. Gezeten aan een smetteloos gedekte tafel genieten we van een glas Rully, een frisse geurige witte wijn uit een streek iets ten zuiden van de Bourgogne. Uit de keuken drijven wolken heerlijke geuren die ons liefdevol omarmen.
Zo had Wina Born in haar beste Avenue-jaren dit stuk kunnen beginnen. Ze protesteert zwakjes. 'Iedereen valt altijd over mijn taalgebruik. Maar ik overdreef met opzet, om het nuchtere Hollandse te doorbreken van het-is-maar-eten. Ik wilde laten zien dat eten meer kan zijn dan een bord eten wegwerken. Dat het genieten is.
'Ik schreef een keer dat de schemering door het bos kwam aansluipen en dat de nachtegalen zongen op een zwoele zomeravond. Kan niet, mag niet. Maar het was cht zo, de nachtegalen zongen echt. In Belgi vonden ze het geweldig. Maar in Nederland is men bang voor alles wat een beetje bloemrijk en potisch is.'
Ze is veelvuldig bespot, gemiteerd en geparodieerd. Cabaretier Polo de Haas bracht een persiflage op de planken van het Shaffy-theater, Annie M.G. Schmidt liet Connie Stuart zingen dat ze walgde van Wina Born en liever griesmeel met bessensap had, Peter van Straaten tekende een spotprent van een ober die paniekerig door het luik naar de keuken fluistert: 'Wina Born is binnen.'
Het onderstreept wat voor autoriteit ze is. Bijna vijftig jaar culinaire journalistiek is er uit haar pen gevloeid. Een kwart eeuw nam Wina Born de Hollandse huisvrouw bij de hand met haar kookrubriek in Margriet. Tegelijkertijd wees ze in Avenue de nationale beau monde de weg naar de beste restaurants.
Willy Johanna Born, geboren in 1920 in Sliedrecht, leerde Nederland eten. Als Wina Born in Margriet het recept gaf voor koude komkommersoep, wist de groenteboer wat hij moest inkopen. En als ze schreef dat je in dat ene restaurant aan de Loire hrlijk asperges kon eten, dan drukten Nederlandse toeristen maanden later nog de Avenue onder de neus van een verbaasde hotelier. Ze wilden hetzelfde als Wina.
Vanavond is mevrouw Born gekleed voor een avond uit. De wijdvallende pauwblauwe blouse, die haar grijze haren flatteert, valt soepel over een ecru rok. Ze heeft een hekel aan mensen die onverzorgd uit eten gaan, zegt ze als we voetje voor voetje door Amsterdam-Zuid stappen. 'Laatst was ik in Okura, zat daar zo'n popgroep. Ze hadden allemaal vieze blote tenen. Moet dat nou, denk ik dan.'
Aangekomen bij Beddington's duikt ze eerst de keuken in om chef-kok Jean ('nige meid') gedag te zeggen. Wina Born heeft weinig vijanden onder koks, die zij zelden geselde, maar vaker streelde met haar fluwelen pen, gedoopt in gouden honing. Haar stukken zijn als schuim-omeletten: rul en warm, zonder scherpe kantjes. In Wina's wereld zijn de koks fantasievol of klassiek, is de inrichting smaakvol en zijn de wijnen jong en geurig, of rond en krachtig.
Borns criticasters zijn meestal collega's, die haar verweten dat ze geen ruggengraat had en nooit eens de zweep liet knallen. Een van hen, behept met een heel wat scherpere pen, verweet haar zelfs dat het povere niveau van de Nederlandse horeca mede aan haar te wijten is, omdat ze de koks niet genoeg kastijdde.
Verontwaardigd werpt de moeder van de culinaire journalistiek die aantijging van zich. 'Ik heb wel degelijk kritiek geleverd. Ik was de eerste die kritiek gaf op de nouvelle cuisine, met die malle muizenhapjes en ijskoude sorbets die je middenin het menu kreeg. Dat schreef ik al toen iedereen nog riep: ''Dit is het, dit is nieuw.'''
Maar een restaurant echt afkraken heeft ze nooit gedaan, geeft ze toe. Op de man spelen is haar stijl niet. 'Ik wil mensen in hun waarde laten. Als ik ergens zat waar het niet best was en je zag om je heen die families met opa en oma lekker zitten smikkelen, dan dacht ik: Moet ik mezelf nou op een voetstuk zetten en zeggen: ''Dit kan niet?'' We kunnen niet allemaal topklasse zijn. Los daarvan kan zoiets ook enorme economische consequenties hebben voor de eigenaar.
'Ik geloof niet dat slechte kritieken leiden tot betere restaurants, zomin als ik geloof dat slechte recensies leiden tot betere muziek. Kijk maar naar de pianist Wibi Soerjadi. De jongen is een charlatan, hij is overal afgekraakt, maar zijn kerstconcert is nu al uitverkocht. De massa loopt altijd achter de troep aan.'
Als een restaurant te slecht was, schreef ze er gewoon niet over. 'Joop Swart, de hoofdredacteur van Avenue, zei altijd: ''We publiceren toch ook geen foto's van lelijke interieurs of afschuwelijke mode?'''
Als de laatste hap van de runderbouillon met pestosabayon door haar keel is gegleden, neemt ze een slok witte wijn. 'To wash the soup down.'
Wina Born begon haar carrire in 1949 bij het tijdschrift Wijn. In 1959 ging ze bij Margriet aan de slag, Avenue kwam er in 1965 bij. Tussendoor schreef ze tientallen kook- en reisboeken en vertaalde met haar man Han de Guide van de Franse meesterkok Escoffier en La physiologie du got van de negentiende-eeuwse Franse gourmet Brillat-Savarin. Nog steeds schrijft ze columns over eten. Sinds twee jaar bestaat er een Wina Born-prijs voor culinaire journalistiek. 'Een cadeautje toen ik 75 werd.' Ze zit zelf in de jury.
Wina Born was een vrouw in de wereld van wijn en gastronomie, een wereld die gedomineerd wordt door mannen. Veel last heeft ze daarvan nooit gehad, zegt ze. Wel maakt ze zich giftig over Michelin, dat weigert vrouwen in te zetten voor het maken van de beroemde gids. 'Vrouwen zouden geen restaurants kunnen beoordelen en te gauw moe zijn. Bovendien waren er spanningen tussen vrouwelijke en mannelijke rapporteurs. Ze zijn stapelgek.' Voor Nederland stuurt Michelin alleen Belgische mannen op pad.
In haar loopbaan heeft ze alles zien langskomen. Van de truffelhausse en de kaviaarregen tot de invasie van Canadese kreeften en 'eerlijke' producten uit eigen streek. Van de Franse bistro en de Italiaanse mamma tot de Thaise keuken die nu zo in is. 'De gezondheidsrage hebben we goddank achter de rug. Het is onzinnig om te zeggen dat je in een restaurant gezond moet eten. Dat doe je thuis maar. Naar een restaurant ga je om lekker te eten.'
Geen keuken ter wereld is zo modieus als de Nederlandse. 'Dat komt omdat wij geen echte eigen keukencultuur hebben. Italianen en Fransen zijn trots op hun eetcultuur. Als je Franse koks interviewt, hebben ze het vak altijd van hun moeder geleerd. Nederlandse koks nooit, die hebben het op school geleerd of op een stage.'
Overdrijving is de ergste kwaal van de Nederlandse keuken, verkondigt Born terwijl ze het mes zet in haar zeeduivel-tandoori, marmerwit van binnen, knalrood aan de buitenkant, 'erg lekker'.
'Toen de klassieke keuken in was, waren de sauzen te dik en het eten te vet. Toen de nouvelle cuisine hoogtij vierde, waren de hapjes te klein en de bordjes te versierd. Toen we regionaal gingen doen, moest het overal geitenkaas zijn van de boer om de hoek. Nederlanders weten nooit de juiste maat te houden.
'Het is een wisselwerking. Het Nederlandse publiek voelt zich gauw belazerd. Betaal ik daar nou vijftig gulden voor, zeggen ze dan. Daarom gaan die koks er van alles bij leggen, een beetje dit, een beetje van dat. Het is pure onzekerheid.'
Au fond heeft het te maken met mentaliteit, met gebrek aan joie de vivre. 'Een bedrijf in Twente ontving onlangs de Franse ambassadeur met een broodje en een glas melk. Ik v¡nd dat van een kneuterige schrielheid. Hij heeft geklaagd. Dat is hem niet in dank afgenomen. Maar zo ontvang je geen enkele ambassadeur, van welk land dan ook.
'In Nederland wordt de gastronomie niet au serieux genomen. In Frankrijk worden grote koks ontvangen op het Elyse en krijgen ze een Lgion d'Honneur. In Nederland heeft geen enkele kok ooit een lintje gekregen, voetballers wel.'
Wina Born heeft ook een lintje, naast de Franse Mrite Agricole en een hele reeks wijnonderscheidingen die ze in een plastic zak heeft liggen. Maar de manier waarop ze haar lintje heeft gekregen is ook een verhaal apart.
'Ik werd voorgedragen door de Universiteit van Groningen en de toenmalige commissaris van de koningin, Vonhoff. De voordracht was gericht aan het ministerie van Cultuur, omdat ik werd voorgedragen vanwege mijn schrijven. Maar daar zeiden ze: ''Dat mens schrijft over eten. Dat valt onder landbouw.''
'Eens te meer een bewijs dat het niet als cultuur wordt gezien, het is maar eten. Als culinair journalist kom je op de laatste plaats. Wat een leuk vak heeft u, zeggen ze dan. Lekker eten en u krijgt er nog voor betaald ook. Maar het is gewoon werk.'
Het zal wel met de leeftijd te maken hebben, maar het leven heeft veel van zijn sjeu verloren, constateert ze met spijt. Koks lenen zich voor de commercie. 'Erg jammer, maar Spijkers had altijd al de neiging te overdrijven.' Wild wordt gefokt. Het 'feest der seizoenen' is afgeschaft.
'Vroeger had je de nieuwe aardappeltjes en de eerste radijsjes. Tegenwoordig is alles er het hele jaar door, maar het smaakt veel minder.' Dieren worden kunstmatig vetgemest. 'Er is geen respect meer.'
Na vier uur tafelen is ze het moe. Morgen wacht een volgend diner. Wina Born is nog altijd zeer gevraagd. Uitgebreid koken doet ze niet vaak meer sinds de dood van haar man Han in 1987. En ook bij de koningin van de keuken gaat het wel eens mis, getuige de pleister op haar vinger. 'Gesneden aan de komkommerschaaf. Stom h.' Een mannelijke collega heeft ooit gezegd dat ze niet kan koken. Het deert haar niet. 'Wat weet hij er nou van. Hij heeft nooit bij me gegeten.'
Op ons gemak wandelen we langs het Concertgebouw. Ze vertelt over de toestanden die bevriende restaurateurs hebben met Oost-Europese mafiosi, die meer geld hebben dan cultuur en louter kreeft willen eten met Dom Prignon. Even later staan we voor haar huis. Met een zachte plof valt de deur in het slot achter een culinaire legende.

Foto
	Wina BornFOTO DANIEL KONING - DE VOLKSKRANT

