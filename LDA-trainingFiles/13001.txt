Friends (sitcom).
Friends was een Amerikaanse televisieserie gemaakt door David Crane en Marta Kauffman, oorspronkelijk uitgezonden door NBC en geproduceerd door Warner Bros. Television en Crane Productions. In de Verenigde Staten kwam de eerste aflevering, "The One Where Monica Gets A Roommate", beter bekend als "The One Where It All Began", op 22 september 1994 op de televisie. De laatste aflevering, "The Last One", werd in de Verenigde Staten op 6 mei 2004 uitgezonden.
Inhoud.
De serie draait om een groep van zes vrienden: Rachel Green, Ross Geller, Monica Geller, Chandler Bing, Joey Tribbiani en Phoebe Buffay. De zes twintigers wonen en werken in Manhattan, New York. Als het verhaal begint, heeft Rachel net haar verloofde Barry voor het altaar achtergelaten en is ze samen gaan wonen met haar beste vriendin uit haar kindertijd, Monica. Het tweetal woont in een appartement tegenover dat van Chandler en Joey en ze trekken veel op met Monica's broer, Ross - die recent gescheiden is van zijn lesbische echtgenote. Daarnaast is er Phoebe, Monica's ex-huisgenote. Het verhaal speelt zich af in verschillende appartementen. Vooral in dat van Monica wordt veel beleefd, maar ook in dat van Ross en dat van Chandler en Joey. Daarnaast brengen ze ook veel tijd door in het koffiehuis om de hoek van hun appartementen, 'Central Perk'.
Nadat ze naar de stad is verhuisd, krijgt Rachel haar eerste baantje als serveerster in het koffiehuis. Later wordt ze assistente voor een inkoper en 'personal shopper' bij Bloomingdale's en daarna inkoper voor Ralph Lauren. Monica zoekt naar haar succes in de eerste seizoenen, maar vindt uiteindelijk werk als chef-kok in een gerespecteerd restaurant. Chandler werkt zijn weg omhoog in de informatieverwerking, maar krijgt in de laatste twee seizoenen een baan in de reclamewereld, nadat hij ontslag heeft genomen bij zijn vorige baan. Na een wisselend succesvolle carrière, krijgt Joey uiteindelijk een vaste baan bij een soap, waarvan hij eerder in de serie ontslagen was. Hij heeft ook veel bijbaantjes, waaronder het 'ontklauwen' van katten. Paleontoloog Ross wordt in seizoen zes uiteindelijk hoogleraar. Phoebe had werk als masseuse en singer/songwriter. Ze had echter net als Joey ook veel bijbaantjes.
De verhaallijn volgt de knipperlichtrelatie tussen Ross en Rachel en later in de serie ook een ontwikkelende relatie tussen Chandler en Monica.
De serie gebruikt non-stop humor die meestal geen relatie heeft met de plot. Sommige grappen hebben te maken met seksualiteit, politiek en insinuaties. Het programma richtte zich vaak op serieuze kanten, zoals breuken tussen koppels. Ironie, voornamelijk de inbreng van acteur Matthew Perry werd vaak gebruikt.
De serie gaf acteurs die in het verleden actief waren de kans om weer regelmatig in de schijnwerpers te staan. Elliott Gould speelde Monica's en Ross' vader. Marlo Thomas (bekend van That Girl) speelde Rachels moeder.
De themamuziek van de serie, "I'll Be There for You" van The Rembrandts, werd een grote hit nadat een dj uit Tennessee samen met The Rembrandts een track maakt van 3 minuten en het op de radio afspeelde. In Amerika kwam het uiteindelijk op nummer 17 in de Billboard Hot 100.
De populariteit van de serie was zo groot dat de zes hoofdrolspelers aan het eind van de serie 1 miljoen dollar per aflevering betaald kregen. Advertenties tijdens de laatste aflevering, die door 53 miljoen mensen bekeken werd, kostten in de Verenigde Staten 2 miljoen dollar voor een spotje van 30 seconden.
Productie.
Hoewel de serie zich afspeelt in Manhattans Greenwich Village, is hij opgenomen in Californië. De buitenkant van het gebouw is echter wel gefilmd in Manhattan, op Grove en Bedford Street in the Village. Geen enkele scène waarin de acteurs te zien zijn, is opgenomen in New York. Zelfs de opening van het programma is opgenomen in een fontein op het terrein van Warner Bros. in Californië.
Gedurende bijna het gehele eerste seizoen was er geen straat buiten Central Perk, slechts een geschilderde achtergrond. De crew had de ramen wazig gemaakt en had enkele planten voor de ramen gezet om dit te verbergen.
Het merendeel van de sitcom werd voor een live-publiek gefilmd. Enkel tijdens het filmen van de cliffhangers werd het publiek uit de studio verwijderd, zodat de uitkomst van de cliffhanger niet bekend zou worden.
Afleveringen.
Een aantal scènes die opgenomen waren zijn later verwijderd (sommige ervan zijn te bekijken op YouTube). In de aflevering "The One Where Rachel Tells", waar Monica en Chandler op huwelijksreis gaan, is Monica jaloers op een ander pas getrouwd koppel. Dat stuk verving een andere scène, die eruit was geknipt. In die scène maakt Chandler een grap over dat hij bommen bij zich zou hebben, en dan wordt hij door de bewaking opgepakt, etc. Die scène is eruit geknipt omdat hij twee weken na 11 september zou worden uitgezonden.
Rolverdeling.
Cox werd eerst gevraagd voor de rol van Rachel, maar overtuigde de producers er later van dat haar persoonlijkheid beter paste bij het personage Monica, de rol die de producers eerst hadden uitgekozen voor Jennifer Aniston. Aniston vond echter ook dat ze eerder geschikt was voor Rachel dan voor Monica.
De programmaserie werd ook bekend door zijn ongebruikelijk saamhorige acteursploeg. De zes hoofdrolspelers spanden zich in ervoor te zorgen dat niet een van de spelers ging overheersen. Een voorbeeld hiervan is dat zij allen ofwel niet, ofwel voor dezelfde categorie van een prijsuitreiking genomineerd wilden worden. Ze wilden ook allemaal hetzelfde salaris. De acteurs werden zulke goede vrienden dat gastacteur Tom Selleck zich soms zelfs buitengesloten voelde.
Het personage Ursula (Phoebes tweelingzus) verscheen voor het eerst in de sitcom "Mad About You" als serveerster. Kudrow speelde Ursula in zowel "Mad About You" als in "Friends". De makers van de serie waren aanvankelijk niet van plan om voor Phoebe een tweelingzus te creëren, maar ze voegden het personage toe om uit te leggen waarom Kudrow verscheen in twee afleveringen op hetzelfde netwerk. Op een bepaald moment verschenen "Mad About You" en "Friends" in de Verenigde Staten zelfs allebei op donderdagavond.
Culturele impact.
"Friends" heeft op sommige gebieden zijn bijdrage geleverd aan de cultuur, voornamelijk op het gebied van taal en mode. Het gebruik van "so" als de betekenis voor "very" en "really" (voornamelijk in de VS) is niet uitgevonden door een schrijver van "Friends", maar het is wel zo dat het grote gebruik van het woord in de serie het gebruik in het leven van alle dag heeft bevorderd. Daarnaast het luid uitschreeuwen van de zin "I know!" (in de serie voornamelijk door Monica) werd vaak gebruikt. De series hadden daarnaast ook een impact op de mode en haardracht. Het kapsel van Jennifer Aniston werd veel gekopieerd. Joey Tribbiani's openingszin "How "you" doin'?" werd een populaire openingszin in Amerika. De series waren ook de inspiratie voor de culturele meme van de gelamineerde lijst.
De uitspraak "Ross en Rachel" wordt vaak gebruikt om een knipperlichtrelatie met een "geschiedenis", of in een situatie als "Zijn jullie echt uit elkaar of als Ross en Rachel uit elkaar?". Deze grap wordt ook gebruikt in "Scrubs". De schoonmaker beschrijft J.D.'s relatie met Elliot als "niet echt Ross en Rachel", wat echter blijkt te gaan over twee andere werknemers in het ziekenhuis.
Kijkcijfers in de VS.
De 66 minuten durende laatste aflevering werd door "Entertainment Tonight" genoemd als het grootste tv-moment van het jaar 2004 en het was het op één na best bekeken programma. Het enige programma met meer kijkers was de Super Bowl. Het versloeg echter niet de kijkcijfers die andere finale-afleveringen kregen, zoals "M*A*S*H" (106 miljoen), "Cheers" (80,4 miljoen) of "Seinfeld" (76,3 miljoen). Het was zelfs niet de meeste bekeken aflevering van "Friends". Dat was namelijk een aflevering uit seizoen 2, "The One After the Superbowl", die uitkwam op 28 januari 1996 en 52,9 miljoen kijkers trok. Tijdens het 2001-2002 seizoen was "Friends" het bestbekeken programma van de Verenigde Staten.
Friends in Nederland en België.
In Nederland werd de serie uitgezonden door onder andere Veronica, NET 5, Yorin en RTL 5. In 2000 won de serie een Zilveren Televizier-Tulp voor het beste buitenlandse programma van dat jaar.
In België wordt de serie uitgezonden door de Vlaamse zenders VIER en VIJF.
Joey.
Na het eind van de serie in 2004 werd de spin-off "Joey" gemaakt. Van de 46 gemaakte afleveringen zond NBC er slechts 38 uit, en op 15 mei 2006 viel het doek.
