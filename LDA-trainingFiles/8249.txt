Gierzwaluwachtigen.
Gierzwaluwachtigen (Apodiformes) (ook wel grootvleugeligen genoemd) zijn een orde van vogels.
De naam "Apodiformes" betekent eigenlijk letterlijk: vogels zonder poten. Men meende vroeger dat gierzwaluwen hun hele leven in de lucht bleven en geen poten hadden. Dit is niet waar, ze hebben wel poten, maar het is inderdaad zo dat deze dieren wel erg veel van hun tijd in de lucht doorbrengen. Het zijn ware vliegkunstenaars. Dat laatste geldt ook voor de kolibries, die met gemak in de lucht stilstaan om nectar uit een bloem te drinken. Deze vliegkunstenaars zijn zelfs in staat achteruit te vliegen. De orde is het meest verwant aan de nachtzwaluwachtigen, zoals uit DNA-analyse blijkt. Er zijn vier families en bijna 600 soorten, waarvan meer dan 300 kolibries. De oudste fossielen zijn bekend van het vroeg-Eoceen. De orde kwam toen ook voor in Europa.
