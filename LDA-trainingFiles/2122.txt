	Philips ontdaan door breuk met Bernard Haitink
	Van onze verslaggever
Roland de Beer

AMSTERDAM
De platenmaatschappij Philips is 'teleurgesteld en upset' over het vastlopen van de samenwerking met haar topdirigent Bernard Haitink. Het label hoopt Haitink 'in de toekomst' te kunnen bewegen tot een hernieuwde productie.
Dit zegt de president van Philips Classics, de Oostenrijker Hans Kinzl. Kinzl bevestigt dat het label onder druk staat 'door het inzakken van de markt voor klassiek standaardrepertoire.'
De samenwerking van Haitink en Philips staat op een dood spoor, sinds Kinzl en diens aanstaande opvolger, de Canadees Costa Pilavachi, Haitink opzochten met de boodschap dat zijn nieuwe Mahlercyclus met de Berliner Philharmoniker niet op cd kan worden voltooid.
Haitink zegt 'al lang doordrongen' te zijn van de slechte situatie op de klassieke cd-markt, maar het afblazen van het Mahler-prestigeproject heeft hem verbitterd. Zijn contract met Philips heeft geen inhoud meer in de vorm van nieuwe opnameplannen. Daarmee lijkt de samenwerking verleden tijd, na bijna veertig jaar van commercieel en artistiek succes en een verkoop van miljoenen geluidsdragers.
'Dat hij niet blij is, is duidelijk', zegt Kinzl. 'We hadden een luisterrijke samenwerking. Wat ons betreft, is die nog niet afgelopen.' Volgens Kinzl brengt Philips nog Ravel-opnamen uit van Haitink, een Stravinsky (de Sacre) met de Berliner Philharmoniker, en Verdi's opera Don Carlos met de Royal Opera, Haitinks gezelschap in Londen. Die opnamen zijn al gemaakt. Uit het bestand van oudere opnamen verschijnt dit jaar een Haitinkbox met werk van Brahms.
Het zijn overigens dit soort uitgaven die de markt hebben overspoeld, en de koper zo murw hebben gemaakt dat bij alle labels wordt gesproken van een crisis. Links en rechts proberen klassieke labels hun verliezen in te dammen door zich te 'herorinteren', koppen te laten rollen, en geduld af te smeken bij dirigenten.
'Sommige artiesten begrijpen dat, anderen minder', zegt Kinzl. 'Riccardo Muti, Neville Marriner en Frans Brggen hebben er minder problemen mee. Met hen zijn we in discussie. De markt kan de influx niet meer aan, en kan geen vijf of zes Brggens per jaar meer absorberen. De platen komen anders niet eens meer in de winkel.'
Vicepresident Stef Collignon ontkent dat Philips er van alle klassieke labels het beroerdst voorstaat, zoals Haitink meent. 'We boeken successen met het sublabel Point Classics, en met het oude-muzieklabel van de Tallis Scholars, en met new age. Van de soundtrack van The Shine zijn wereldwijd al 350 duizend exemplaren weggezet. Locale projecten lopen goed, zoals met Japanse artiesten in Japan en met Wibi Soerjadi in Nederland. Het is niet alleen maar rampspoed.'
Volgens Kinzl zijn de verliezen op het gebied van core classical repertoire 'gigantisch'. Vroeger lag op dit terrein juist de winst.
Haitink erkende in de jaren tachtig, bij zijn naderende afscheid van het Concertgebouworkest, dat het toenmalige Philipslabel Phonogram de 'ruggegraat' was van zijn loopbaan. Volgens Kinzl zijn de orkesten waarmee Haitink sindsdien de meeste platen maakt - de Wiener en Berliner Philharmoniker en het orkest van Boston - 'de duurste ter wereld'. 'Haitink-opnamen kosten nu drie keer zo veel als toen. Maar de aantallen verkochte exemplaren zijn minder dan een tiende van wat het vroeger was.'
Van de Mahlercyclus met de Berliner zijn alle nummers verschenen, behalve 8 en 9. Vooral de groot bezette Achtste roept volgens Kinzl problemen op.
Haitink, die wel cd-projecten heeft lopen bij EMI, Sony en Teldec, zegt te hopen dat de Berliner voor de Negende een alternatieve weg zullen vinden.
Kinzl: 'Haitink heeft nu in zekere zin de handicap dat hij geen vast toporkest meer heeft, en dat de chefdirigenten van de orkesten waarmee hij werkt, zoals Abbado in Berlijn, alle zeilen moeten bijzetten om hun eigen opneemagenda in stand te houden. Als Haitink zich na The Royal Opera weer aan een orkest verbindt, zou dat wel eens het hoogtepunt van zijn leven kunnen worden.'

