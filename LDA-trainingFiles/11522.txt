Kaffer.
Het woord kaffer komt van het Arabische woord "kafir" (Arabisch: كافر) hetgeen staat voor "ongelovige" of "godslasteraar". Het wordt vaak met de benaming "K-woord" aangeduid. Het woord wordt in Afrika (vooral Zuid-Afrika) als een bijzonder kwetsend scheldwoord beschouwd. Degene die het gebruikt geeft openlijk blijk van racisme.
In het Nederlands betekent het woord kaffer overigens ook sukkel of domoor.
Oorsprong.
Tijdens de zeetochten van Somalische en Arabische handelaren naar Oost- en Zuidoost-Afrika kwamen zij negroïde volkeren tegen, die natuurgodsdiensten (animisme) aanhingen. Deze werden ook als "kafir" of "kufar" (meervoud) aangeduid. De Nederlandse zeevaarders pikten later deze uitdrukking op, en duidden vooral de Khoisan-volkeren rond de Kaap aan als "kaffers". De term reisde door naar Nederland, waar het de betekenis van onbeschaafd of onbeschoft persoon kreeg. In het Afrikaans werd de term "kaffir" of "kaffer" een scheldwoord voor zwarte. Een "kaffirboetie" was in de tijd van de Apartheid een blanke die zich te vriendelijk tegen zwarten opstelde of tegen de Apartheid was, een "negervriend".
De handel die de Arabieren bedreven was voor een deel gebaseerd op slavernij. De latere Europese koloniale machten namen het woord over als algemene aanduiding van een zwarte Afrikaan. In Zuid-Afrika gebruikte men het woord om een onderscheid te maken tussen de eerder bruine Khoisanbevolking van het Kaapland en de volkeren verder naar het oosten en noorden, die Bantoetalen spraken en een donkerder huidskleur hadden. De grens tussen deze volkeren lag oorspronkelijk ongeveer bij de Visrivier. Na de overname van de Kaapkolonie door Groot-Brittannië (1806) trachtte het nieuwe bewind ook het gebied ten oosten van deze rivier te koloniseren. Aanvankelijk werd dit een nieuwe, aparte kolonie genaamd Brits-Kaffrarië.
Botanici gebruikten de term vrij argeloos in de taxonomie, bijvoorbeeld van wat nu de "koraalboom" is, maar nog niet zo lang geleden "kafferboom" ("Erythrina caffra") genoemd werd. In Afrikaans heet de boom nog steeds een "kafferboom". Ook onder de missionarissen, die de plaatselijke bevolking toch met heel wat betere bedoelingen bekeken dan de kolonisten, was het woord kaffer in regelmatig gebruik. De eerste woordenlijsten van het Xhosa, verwijzen dan ook naar de "kaffertaal". Het besef dat de betrokken bevolking de aanduiding niet bepaald op prijs stelde drong maar langzaam door in het Zuid-Afrika van de apartheid. De term is pas sinds het jaar van de eerste vrije verkiezingen in 1994 (officieel) voorgoed in de ban gedaan.
Gebruiken.
Het is niet ongewoon dat zwarte Zuid-Afrikanen elkaar "kaffer" noemen. Dit wordt meestal niet gezien als een belediging. Het woord komt vandaag de dag nog veelvuldig voor alhoewel het officieel niet meer gebruikt mag worden, het Xhosa wordt bijvoorbeeld nog steeds pejoratief als "kaffertaal" aangeduid. Het woord "witkaffer" komt ook vaak voor en wordt gebruikt voor albino's van Bantoeoorsprong of voor een blank persoon die er onverzorgd uitziet.
In het Nederlands is de uitdrukking "iemand uitkafferen" (iemand in grove bewoordingen de grond in boren) en "keffer" (luidruchtig blaffende hond) mogelijk van het woord "kaffer" afkomstig. Ook de graansoort kafferkoren gaat hierop terug en eveneens de Afrikaanse kafferbuffel.
In Suriname bestaat een sterk gelijkend scheldwoord 'kafri', dat door de Hindoestanen wordt gebruikt voor de Creolen en Marrons.
