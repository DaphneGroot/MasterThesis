 NORIT SCHRAPT NU 40 BANEN IN KLAZIENAVEEN. 
 AMERSFOORT, 28 jan (Reuter) - Koolstoffabrikant Norit heeft meegedeeld dat zij met de ondernemingsraad van haar productievestiging in Klazienaveen een akkoord heeft bereikt over de in juni aangekondigde reorganisatie. 
 "Het huidige personeelsbestand van 206 medewerkers in vaste dienst zal verminderen met 40 arbeidsplaatsen als gevolg van een concentratie van de produktie-faciliteiten en de bouw van een nieuwe, volledige geautomatiseerde zeverij," aldus Norit. 
 In juni ging het bedrijf nog uit van een vermindering met 45 banen. 
 Norit zegt verder nog enkele andere efficiencymaatregelen te zullen doorvoeren. Daardoor moet een fabriek ontstaan die efficienter produceert, milieu-technisch is verbeterd en een sterkere concurrentiepositie heeft voor de toekomst. 
 In de loop van februari zal overleg plaatsvinden met de vakorganisaties over de inhoud van een sociaal plan waarin de gevolgen van de noodzakelijke gedwongen ontslagen geregeld zullen worden, aldus Norit. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
