	Van thuisbank naar thuishulp
	Van onze verslaggever
Harry van Seumeren

AMSTERDAM
Els Borst, de huidige minister van VWS en toen vice-voorzitter van de Gezondheidsraad, zei het tien jaar geleden al. 'De vergrijzing van de bevolking kan hoogstens een probleem worden voor toekomstige politici en beleidsmakers. De veertigers van vandaag zullen na hun pensionering een machtige groep vormen. Mondiger, agressiever, fitter, koopkrachtiger én met eisen.'
Zo gezien heeft ING er erg lang over gedaan om het gat in de markt te ontdekken. Het aantal 50-plussers groeit van 4,5 miljoen nu naar 5,5 miljoen in 2010. Die beschikken in toenemende mate over vermogen, vertelt Hans Zwarts, bestuurslid van ING Nederland.
'In veel gevallen is het einde van de hypotheek in zicht, koopsompolissen keren uit, er is een pensioenvoorziening en er is spaargeld beschikbaar. Daar komt bij dat de groep mensen tussen vijftig en vijfenzestig ook nog eens vermogen erft van hun ouders die overlijden, terwijl ze dat geld niet echt nodig hebben', stelt Zwarts. En het gaat 'niet om een beperkte, elitaire groep'. Hier is dus een schrijnend probleem bloot gelegd dat schreeuwt om een oplossing.
Tot verbijstering van de ING-ers bleek in uitvoerige enquêtes onder de klanten dat die van de prins geen kwaad weten. Ze weten zelfs niet dat de overheid zich terugtrekt en achter zich de verzorgingsstaat sloopt. Sterker, die mensen ontkennen dat dit het geval is, aldus Zwarts.
De klanten van ING, want dat is de primaire doelgroep, zal dus moeten worden aangeleerd wat goed voor ze is. ING-loot verzekeraar RVS bijt de spits af. Veertigduizend klanten worden aangemoedigd een service-pakket te kopen à raison van 57 gulden per jaar, gratis voor wie jaarlijks minstens 1300 gulden verzekeringspenningen stort bij RVS. Wat krijgen ze daarvoor?
Registratie van documenten, medische informatie op een micro-fiche, gratis ongevallenverzekering tot 5 mille, 10 procent bonus op de RVS-spaarrekening, antwoord op vragen, terugbrengen van een verloren sleutelbos (mits de eerlijke vinder die op de bus doet), 15 procent korting op RVS-inboedelverzekering, financieel advies, en gegarandeerd de laagste prijs voor 35 duizend artikelen voor in en om het huis. Het is een proef, want 'het hele concept is op dit moment nog theorie', zegt Zwarts.
Met deze proef staat of valt de rest van de hooggespannen verwachtingen. Want dochters Postbank, Nationale-Nederlanden en ING Bank lopen zich alvast warm voor het uitbrengen van ook zo'n pakket, aangepast aan de wensen van hun klanten. We moeten nog even wachten op nadere details.
De ouderen-strategie van ING - het bestuur was van meet af aan unaniem enthousiast - reikt verder. Projectleider Zwarts ziet grote mogelijkheden. Ouderen van vandaag en morgen, heeft de studiedienst ontdekt, willen zo lang mogelijk zelfstandig blijven. Dat geldt voor alles: de besteding van de vrije tijd, financiën, vervoer, wonen, zorg. Omdat de overheid zich terugtrekt gaat ING zich bemoeien met het wonen, de zorgsector en, maar dat deden ze al, de financiële diensten.
De klant heeft geld zat en wil het zich gemakkelijk maken. Zwarts: hij zal bij ons een maaltijddienst kunnen kopen. ING vermomt zich niet als pizzakoerier, ze bemiddelt slechts. Allerhande klusjes, ook al zoiets dat de klant zich graag uit handen laat nemen. Van het repareren van een tv tot het ophangen van de nieuwe gordijnen.
Veiligheid, weet Zwarts, wordt het grote item. Mensen hebben steeds meer behoefte aan een veilige omgeving. 'Als de senior de Himalaya beklimt of rondfietst in de Frankrijk, wil hij graag de zekerheid dat er iemand is die de planten water geeft, 's avonds de gordijnen sluit en een lampje opdraait, en 's morgens weer de luiken open gooit.' Onverhoopt een been gebroken? De ING-thuishulp komt bij je langs. Kortom 'iemand op wie je kunt terugvallen'.
De roerende zorg van ING voor de ouder wordende medemens blijkt per saldo gebaseerd op twee harde feiten. Er is geld te halen, veel geld en straks nog meer geld. Tweede feit: het is erg lastig gebleken nieuwe klanten aan te trekken, zegt Zwarts. Daarom concentreert ING zich op het vasthouden van de trouwe klantenkring, desnoods tot de dood (van de klant) er op volgt.
Zwarts: 'De oudere is onafhankelijk, actief en kritisch, en vindt comfort en kwaliteit belangrijker dan prijs'.
Het laatste valt nog te bezien.

