	Tennisvakbond gaat startgelden van Steffi Graf onderzoeken
	Reuter
BONN
Internationale tennisofficials gaan de financiële gedragingen van Steffi Graf nader onderzoeken. Er zijn aanwijzingen dat de Duitse nummer één van de wereld in diverse toernooien startgelden heeft geïncasseerd. Dat is volgens de reglementen verboden. Het kan leiden tot een schorsing van drie maanden.
Dit werd bekend door toedoen van de openbare aanklagers in het proces tegen Peter Graf, Steffi's vader. Zij verklaarden dat de vakbond van het vrouwentennis (WTA) hun kantoor had geraadpleegd over de vermeende betalingen. Een dag eerder hadden de aanklagers een gevangenisstraf van bijna zeven jaar geëist tegen Peter Graf, wegens belastingontduiking van bijna 22 miljoen gulden.
De betreffende informatie is nog niet verstrekt aan de WTA. De openbare aanklagers willen eerst een schriftelijk verzoek daartoe ontvangen. Nu kwam er slechts een telefoontje binnen. Daarna zal worden bekeken of het juridisch toelaatbaar is de gegeven door te spelen. Er zijn Duitse wetten tot geheimhouding van belasting-gegevens.
De zaak speelt sinds in het proces tegen vader Graf de Duitse tennisfederatie toegaf de speelster te hebben betaald om te verschijnen op toernooien in Hamburg en Berlijn. Formeel voor het uitvoeren van promotiedoeleinden. Het zou gaan om bedragen van tussen de drie en vijf ton, uitbetaald tussen 1990 en 1993.
WTA-officials bij de open Australische kampioenschappen hebben het verhaal van de aanklagers bevestigd. Ze weigerden te zeggen of er al contact over was geweest met Steffi Graf, momenteel actief in Melbourne. De speelster praat evenmin over de zaak.

