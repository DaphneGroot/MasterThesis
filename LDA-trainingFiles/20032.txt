Forbes (tijdschrift).
"Forbes" is een zakentijdschrift uit de Verenigde Staten dat is opgericht door B.C. Forbes. Steve Forbes kreeg de leiding hiervan na de dood van zijn vader Malcolm Forbes in 1990.
Lijsten.
Het tijdschrift is vooral bekend door de lijsten die het ieder jaar samenstelt. Zo is er een lijst met de rijkste mensen van de wereld, waarbij minimaal $ 1 miljard als vermogen benodigd is voor een notering. In 2016 wordt deze lijst aangevoerd door Bill Gates met een geschat vermogen van 75 miljard dollar.
Op de lijst van machtigste personen die Forbes in 2016 publiceerde stond president Vladimir Poetin van Rusland op de eerste plaats, gevolgd bondskanselier Angela Merkel, de Amerikaanse president Barack Obama en paus Franciscus.
Sinds 2004 publiceert het bedrijf een lijst met de 100 machtigste vrouwen ter wereld. In 2016 voerde Angela Merkel deze lijst aan, gevolgd door Hillary Clinton, Janet Yellen en Melinda Gates van de Bill & Melinda Gates Foundation. In 2005 was de hoogste Nederlandse notering voor de Eurocommissaris Neelie Kroes, op plaats 44; in 2006 stond ze op 38 en in 2007 op 59.
Ook brengt Forbes elk jaar een Celebrity List. Zo stond de acteur Tom Cruise in 2006 op de eerste plaats. In 2007, 2008, 2010 en 2013 was dat tv-icoon Oprah Winfrey, in 2009 actrice Angelina Jolie, in 2011 zangeres Lady Gaga en in 2012 zangeres Jennifer Lopez. In 2016 voerde de bokser Floyd Mayweather jr. de lijst van best betaalde "celebrities" aan. Tiësto stond op plaats 62 van die lijst.
Verder publiceert het incidentele lijstjes, zoals in 2010 van de meest bezochte toeristische attracties in de Verenigde Staten. Op nummer één stond Times Square.
