	Bedrijven extra op hun hoede voor verboden kleurstof
	Van onze verslaggeefster
AMSTERDAM
Bedrijven als de Bijenkorf zijn extra voorzichtig met de verkoop van kleding uit het Verre Oosten, omdat die geverfd kan zijn met de kankerverwekkende stof benzidine. Deze stof is sinds augustus vorig jaar in Nederland verboden in textiel, beddengoed en schoeisel. Ook Duitsland staat benzidine niet meer toe.

Uit een maandag gepubliceerd rapport van de milieuinspectie van het ministerie van VROM blijkt dat in Nederland een levendige handel bestaat in kleurstoffen met benzidine. Achttien importeurs werden gesnapt bij controles van de inspectie. Hoewel het ministerie de namen niet vrijgeeft, vermoeden deskundigen dat het om handelaren gaat die de schadelijke kleurstoffen verkopen aan andere landen.
Het onderzoeksinstituut TNO, dat analyses uitvoert voor bedrijven, vindt verboden percentages van deze gevaarlijke stof in 17 procent van het totaal aantal monsters. 'Wij krijgen dan ook vaak monsters en stalen voor onderzoek toegestuurd waarvan de bedrijven zelf al vermoeden dat er een risico aan zit', aldus R. Geenen van TNO.
De agenten die voor de Bijenkorf in bijvoorbeeld India werken zijn aansprakelijk als ze toch partijen inkopen waarin deze verboden stof zit. Ze moeten zelf de stoffen laten testen bij Indiase instanties die vergelijkbaar zijn met het Nederlandse TNO. Volgens de Consumentenbond is dit niet de opperste vorm van betrouwbaarheid, omdat onderzoekers kunnen zwichten voor omkoping. Toch acht de Bijenkorf de regeling redelijk waterdicht omdat ook in Nederland nog steekproeven worden gedaan door bijvoorbeeld een partij panty's bij TNO te laten testen.
Nederland en Duitsland zijn de gangmakers op het gebied van scherpe regels rond kleurstoffen. Schoenenimporteur Manfield, die 90 procent van zijn schoenen uit Italië haalt, laat in inkoopcontracten zelfs een clausule opnemen dat geen enkele schoen met benzidine geleverd mag worden. Wordt deze stof toch aangetroffen, dan moet de leverancier alle schade betalen. De leverancier draait zelfs op voor de financiële gevolgen voor de goede naam van het bedrijf.
Bij Far International, dat kleding in het Verre Oosten laat maken, zijn vooral India en Pakistan verdacht als het om benzidine gaat. 'Wij hebben wel partijen afgekeurd', zegt R. Nelemans. 'India en Pakistan klagen echter dat de stof pas is verboden toen de Europese kleurstofproducenten daaraan toe waren. Indiase bedrijven moeten nu de duurdere Europese kleurstof kopen. Ze beschouwen dat als een bevoordeling van de Europese industrie.'
Volgens Ch. van der Horst van kleurstofproducent en -handelaar BASF is het algemeen bekend dat er uit het Verre Oosten producten komen die stoffen bevatten die hier zijn verboden en waaraan landen als Nederland en Duitsland in prijs niet kunnen tippen. Volgens hem zou er snel een Europees verbod moeten komen op de kankerverwekkende stof benzidine. 'Wij hebben vooral last van de kleinere bedrijven die nog wel benzidine gebruiken en daarmee de hele sector in diskrediet brengen.'

