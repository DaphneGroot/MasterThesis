Test-Aankoop.
Test-Aankoop is een consumentenorganisatie in België. Deze organisatie stelt zich ten doel consumentenbelangen te behartigen. De organisatie werd in 1957 opgericht door Louis Darms, bijgestaan door een aantal vrijwilligers, onder wie Hugues du Roy de Blicquy, Jean Kufferath, en de universiteitsprofessoren Guido Fauconnier en Willy Van Ryckeghem. Gedurende de eerste dertig jaar werd Test-Aankoop geleid door Gilbert Castelain. Hij werd in 1990 opgevolgd door Armand DeWasch en in 2016 door Ivo Mechels. Ondertussen is de organisatie uitgegroeid tot de multinational "Euroconsumers" die consumentenbladen uitgeeft in België, Brazilië, Italië, Portugal en Spanje en de tweede grootste is ter wereld, na Consumers Union in de Verenigde Staten. Deze tijdschriften publiceren regelmatig resultaten van vergelijkend warenonderzoek en wijzen een beste koop aan die volgens de uitgevoerde tests de beste kwaliteit-prijsverhouding heeft.
Ook in Nederland bestaat een dergelijke organisatie, de Consumentenbond, uitgever van de "Consumentengids".
