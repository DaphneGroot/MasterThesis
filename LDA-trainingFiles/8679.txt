Dirk Stallaert.
Dirk Stallaert (Brussel, 28 december 1955) is een Vlaams striptekenaar, onder meer bekend vanwege zijn medewerking aan de stripreeksen Nero (1992-2003), De Kiekeboes (2003-2005) en Suske en Wiske (vanaf 2006).
Biografie.
Voorheen werkte hij als cartoontekenaar bij Knack, tekende hij de reeks "De Strangers" in de Gazet van Antwerpen, werkte hij voor Jean-Pol, werkte aan de reeks "Nino" met Hec Leemans, en had daarnaast nog vele andere opdrachten.
Als assistent van Marc Sleen tekende Stallaert sinds 1992 jarenlang de avonturen van "Nero".
Hij won reeds meerdere prijzen, waaronder de Bronzen Adhemar in 1995. Het juryrapport vergeleek hem zowel met de grote Belgische striptekenaars als Hergé en Bob De Moor, als met de meesters van de Vlaamse School: Marc Sleen en Willy Vandersteen.
In 2003, na lang beraad, wegens het stopzetten van de Nero-reeks, besloot hij om een aanbod van Merho te aanvaarden en in diens "De Kiekeboes"-reeks als tekenaar te fungeren.
Daarnaast tekent hij verder twee gag-strips op scenario's van Urbanus: nl. "Plankgas en Plastronneke" en "Mieleke Melleke Mol".
Na drie jaar "Kiekeboe" verlaat Stallaert eind december 2005 Merho om vanaf januari 2006 te gaan werken als tekenaar bij Studio Vandersteen. In 2005 heeft hij al enkele gags getekend voor de nieuwe reeks van "De grappen van Lambik".
Van tijd tot tijd werkt hij ook samen met Erik Meynen, onder meer voor De Standaard, Unizo en "Fedra".
In 2012 nam Stallaert even "De Geverniste Vernepelingskes" over van Jan Bosschaert, maar het tekenen van de reeks viel hem te zwaar. Steven Dupré nam over.
Bibliografie.
Hieronder volgt een lijst van stripreeksen, die Stallaert geschreven heeft of waaraan hij heeft meegewerkt.
