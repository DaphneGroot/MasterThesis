	Een te demonteren aankleedpop
	TUSSEN DROOM en daad zitten doorgaans een ochtendblad, een zeurende hoofdpijn, een lekke band, een kattenbak die nodig verschoond moet, een deadline en een eetafspraak. Iedereen kent de aanvechting een onschuldige medemens te vermoorden. Gewoon, eventjes terloops de schedel te doorklieven of iemand van een rand af te duwen, als gerechte straf voor onwelriekendheid, een domme opmerking, of een onaangenaam smoelwerk. De beslommmeringen van alledag zijn de aanleiding, en gelukkig meteen ook de belemmering. Zo wordt dagelijks miljoenen onwetenden een gruweldood bespaard.
De Vlaming Roland Arnould, eens journalist, nu reclameman en schrijver van alweer drie romans, brengt ze voortreffelijk onder woorden, die korte aanvallen van moordlust. De hoofpersoon in zijn roman Zaterdag is heilig lijdt eraan. 'Iemand die te traag naar zijn zin een straat oversteekt. Meisjes in rode jeans die roken. Een schilder die zijn spetterpet achterstevoren draagt. Een bankbediende die zijn vingers bevochtigt om papiergeld te tellen. Vrouwen met ontbrekende of onverzorgde tanden. Een hond die hem zielig aankijkt' - allemaal potentile slachtoffers in een simpel fantasietje.
'Hij glimlacht naar hem. De man glimlacht terug, steekt groetend zijn hand op. Als ze elkaar kruisen, haalt hij een vleesmes uit z'n jas en trekt met n machtige haal een diepe kerf door het lachende gezicht. Het bloed stroomt met gulpen uit de wonde als de man trekkebenend op het voetpad ligt.'
Welke zekering moet doorslaan, welke minieme verschuiving in normbesef is nodig om zulke dagdroompjes waar te maken? Wanneer wordt stoom afblazen onverhoeds hals afsnijden? Over die oeroude vraag gaat Arnoulds roman. En zijn verklaring overtuigt niet.
Intussen is Zaterdag is heilig wel een onderhoudend boek. Alledaags ongeluk, licht verteerbaar opgediend. Het doet een beetje denken aan de treurzangen voor oudere jongens zoals Hans Vervoort en Willem van Toorn die in de jaren zeventig schreven. Maar dan een beetje harder en perverser, met een forse scheut cynisme. We zijn twintig jaar verder. Het aantal moordkandidaten is gegroeid.
Leo Leemvoet is een leuke mislukte jongen. Hij ziet er patent uit, maar de vrouwen vliegen niet massaal op hem af. Hij kan schrijven als de beste, maar die roman wilde er maar niet komen. Begenadigd copywriter, helaas altijd bij bureaus die failliet gaan. Over ieder scheerwatertje, elke onderbroek of elk pak spaghetti in zijn flat heeft hij wel een klinkende oneliner geschreven. Ook zijn eigen soort kan hij uittekenen: freelancer die zich van onbenullig klusje naar onderbetaald project sleept. Thuis wacht de kat, naast de diepvriesmaaltijd; 's avonds de biljartvrienden of een glas Hoegaarden op een terras aan de Schelde. Een lonesome cowboy in zijn eigen New York, de grote stad Antwerpen, waarop maar n smet rust: de hordes ordinaire, arrogante Nederlanders die de 'Foowchltjesmarrkt' bevuilen. 's Nachts is hij alleen met zijn jongeheer.
Leo is getrouwd geweest, hij had een vrouw met een zwanenhals, die haar dagen sleet op de bank, zappend van soap naar soap, of bladerend in een stapel Story's. Elke ochtend ontwaakt hij uit een nachtmerrie waarin hij haar zorgvuldig heeft vermoord. De sirenes loeien, de boeien rinkelen, de zwanenhals is geknakt. Elke ochtend onder de douche beseft hij dat zij is gespaard, en dat hij een afspraak heeft. Behalve met moordlust heeft deze ex hem opgezadeld met een tomeloos verlangen.
Wandelingen worden bemoeilijkt door zijn 'full scale erecties'. 'Ja, zijn geweldzucht wordt slechts gevenaard - en zo mogelijk nog overtroffen - door zijn onverbiddelijke geilheid.' Glimpjes van een blote knie, een openvallende rok, een paar glanzende dijen in panty's openen weidse perspectieven voor eenzame kleenex-seks. Erotische oneliners, die niet bevredigen op den duur.
Op een dag zit daar Wendy, achter haar computerklavier. Secretaresse van een gehate rondbuikige opdrachtgever. Alles klopt aan Wendy: haar banale naam, haar 'koffiekleurige' stem, haar in mantelpakjes gegoten lichaam, haar fraai gebeeldhouwde benen, haar poppenkopje. Wendy schenkt koffie en 'de kamer is gevuld met roze romantiek'. Leo is verliefd op een Barbie. En het is deze aankleedpop die hij zal demonteren, die de profetie van zijn nachtmerries zal belichamen.
Op een fatale zaterdag doet zij de korte aarzeling tussen droom en daad teniet. Dom van Wendy: 'Waarom heb je je overgeleverd aan die happende lust, die verscheurende hang naar tederheid, liefde? Ik hou van elk stukje van je Wendy. Van elke huidplooi, elke welving, elk kootje, elk spiertje. Maar het is de vraag: van welk stukje hou ik het meest?'
Dit laatste hoofdstuk, dat de zinderende apotheose had moeten worden in een roman over een langzaam desintegrerende geest die de grens van waan en werkelijkheid overschrijdt, werkt ontnuchterend. Het maakt met terugwerkende kracht van de hele roman een huzarenstukje. Een meesterproef van een copywriter die zich ijverig de regels van de kunst heeft eigen gemaakt.
Leo Leemvoet is gewoon niet gek genoeg voor zo'n gruweldaad; zijn casting niet de juiste voor de rol van psychopaat. Dat is jammer, want Zaterdag is heilig is een aardig hedendaags 'zinnenspel', met geestige dialogen, vrolijke wanhoop en net genoeg reflectie om reclame-Leo serieus te nemen.
Dat is alles bij elkaar nogal wat, maar net niet genoeg om Alleman om te buigen tot een huiveringwekkende Ripper.
Aleid Truijens
Roland Arnould: Zaterdag is heilig.
Van Gennep; 208 pagina's;  34,90.
ISBN 90 5515 139 4.

Foto
	'Zijn eigen New York, de grote stad Antwerpen.' FOTO HERMAN SELLESLAGS

