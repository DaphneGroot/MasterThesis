Tubbergen (dorp).
Tubbergen () (Nedersaksisch: "Tubbe", "Tubbege", "Tubbig" en "Tubbarng'n" (vernederlandst)) is een plaats in het noorden van Twente, in de Nederlandse provincie Overijssel, en de hoofdplaats van de gelijknamige gemeente.
Naam.
Een gangbare verklaring voor de naam Tubbergen luidt dat dit betekent 'tussen de bergen', het is onduidelijk of dit klopt. De naam is in het verleden onder meer geschreven als Tubberg, Tuberghe en Ubbergen.
Openbaar vervoer.
Tubbergen is gelegen langs Buslijn 64, die van Almelo via Geesteren naar Overdinkel loopt. In Almelo en Oldenzaal geeft deze buslijn aansluiting op het spoorwegnet. Tevens is Tubbergen het begin- en eindpunt van lijn 59 via Weerselo en Hengelo naar Haaksbergen en de buurtbus naar Bruinehaar.
Sport.
In het verleden genoot Tubbergen enige landelijke bekendheid doordat er elk jaar internationale motorraces op een stratencircuit gehouden werden: circuit Tubbergen. Het circuit liep in een ruwweg driehoekige vorm tussen de dorpen Tubbergen, Albergen en Fleringen. Deze races werden tot 1984 gehouden. Bekende Nederlandse coureurs die elk jaar hun opwachting maakten in Tubbergen waren Jack Middelburg, Wil Hartog en Boet van Dulmen. Tegenwoordig is de oude traditie weer min of meer opgepakt en wordt jaarlijks een historische motorrace gereden op het circuit in Tubbergen.
Het dorp bezit diverse sportclubs, waaronder voetbalvereniging "TVC '28", volleybalvereniging "Dynamo", tennisvereniging "de Acehof", waterpolovereniging "VKC '03", Judovereniging THAG en wielertoerclub "WTCT". Het eerste damesteam van de Tubbergse basketbalvereniging "Jolly Jumpers" (voormalig "Eurosped Twente BV" en "Perik Jumpers") speelt in de Eredivisie van Nederland. Veel van de kerkdorpen hebben elk weer hun eigen sportverenigingen. Het dorp beschikt over een sporthal, de "Burgemeester Verdegaalhal", en een overdekt zwembad, "de Vlaskoel".
