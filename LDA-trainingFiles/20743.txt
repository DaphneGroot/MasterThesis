Aspelare.
Aspelare is een dorp in de Belgische provincie Oost-Vlaanderen en een deelgemeente van Ninove.
Het dorp ligt in de Denderstreek in Zandlemig Vlaanderen, in het golvend landschap tussen de Schelde en de Dender.
Geschiedenis.
Aspelare wordt voor het eerst in 1118 vermeld als "Hasplar" en in 1142 als "Asplar". De naam laat zich eenvoudig verklaren als de samenstelling van de boomnaam "esp" en het Germaanse "hlaêri", wat "moerassig bebost terrein" betekent.
De plaatselijke heerlijkheid was oorspronkelijk in handen van een familie die er de naam van droeg en waarvan wordt verondersteld dat ze hier in de 12de en de 13de eeuw een kasteel had. Jan van Aspelare (Johannis de Asplar), duikt reeds in 1160 op in een oorkonde van de Ninoofse abdij, en Hendrik van Aspelare (Henricus de Hasplar) in 1200 in een gelijkaardig document. Maar nog in de 13e eeuw werd Aspelare samen met Nederhasselt opgenomen in de Baronie van Boelare, met de baron zelf als dorpsheer. Beide dorpen zouden daarna één vierschaar vormen.
Aspelare en Nederhasselt bleven tot de baronie behoren tot in 1784, toen de toenmalige baron van Boelare, Charles-François de Cassina, beide dorpen uit zijn domein lichtte en ze voor 11.000 gulden verkocht aan Louis-Joseph de Coninck, ridder van het Heilig Roomse Rijk, heer van Cambeke, Outer, Sint-Gillis-Dendermonde, Zwijveke en Denderbelle, in wiens familie het bleef tot aan de Franse Revolutie.
Toerisme.
Door dit dorp loopt onder meer de Denderroute zuid en Denderende steden.
