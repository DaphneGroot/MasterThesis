	Directie EBS wil sanering met ontslagen via rechter forceren
	Van onze verslaggever
ROTTERDAM
De directie van het havenbedrijf European Bulk Services (EBS) in Rotterdam stapt naar de rechter om een reorganisatie met gedwongen ontslagen af te dwingen. Het kort geding tegen de vakbonden dient vrijdag. Overleg tussen de havenwerkgevers en de bonden leverde woensdagavond geen resultaat op.
EBS is een overslagbedrijf voor onder meer mineralen, granen en schroot. De onderneming leed de afgelopen zes jaar louter verlies en wil nu 276 van de 650 werknemers kwijt. De banken zetten de onderneming sterk onder druk en dreigen zaterdag de kredietkraan dicht te draaien als er geen zicht is op een herstructurering.
De vakbonden accepteren geen gedwongen ontslagen. Volgens een accoord uit 1993 is deze maatregel bij havenbedrijven uit den boze, zo stellen de bonden. Zij vrezen dat andere ondernemingen in de haven ook hun toevlucht nemen tot gedwongen ontslag als dat bij EBS wordt toegestaan.
Volgens de directie van EBS en havenwerkgeversorganisatie mogen er gedwongen ontslagen vallen als een bedrijf op de rand van het faillissement staat. Zij willen bij de rechter aantonen dat de reorganisatie bij EBS geen schending van het havenaccoord uit 1993 is.
Voor het sociaal plan bij EBS is 19 miljoen gulden beschikbaar. De ontslagen werknemers krijgen een aanvulling op hun uitkering en hulp bij het vinden van een nieuwe baan.
T. van Buchem van de Vervoersbond CNV: 'Wij zien de bui al hangen. Ook bij de havenpool SHB is een reorganisatie aan de orde. Straks komt de directie daar ook met voorstellen voor gedwongen ontslag.'
Tijdens het overleg van woensdag stelden de vakbonden voor bij alle bedrijven in de haven overwerk terug te dringen, afspraken te maken over de inzet van tijdelijke arbeidskrachten en een vierdaagse werkweek in te voeren. Met deze maatregelen zouden bij EBS geen gedwongen ontslagen nodig zijn. De werkgevers wezen dit voorstel van de hand.
De Vervoersbond FNV is kwaad, maar verwacht op korte termijn geen onrust onder de werknemers in de haven. Volgens bestuurder D. Ter Wisscha is de sfeer tussen werkgevers en bonden inmiddels bekoeld. 'De werkgevers zetten de zekerheden van de mensen op de tocht. Dat kan niet zonder gevolgen blijven.'

