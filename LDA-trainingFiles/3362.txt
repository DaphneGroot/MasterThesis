	Terug naar het Russische dorp Hosking en McDaniel over een dolende natie
	WAT IS Rusland? Is Rusland op weg een 'normaal land' te worden, zoals de andere in Europa? Of is er een speciale 'Russische' weg die het land moet inslaan, gebaseerd op eeuwenoude Russische waarden als gelijkheid, geloof, en gemeenschapszin? Kan de diepe kloof tussen volk en heersers in Rusland ooit overbrugd worden?
Deze vragen verhitten de Russische gemoederen al anderhalve eeuw. Maar na de ineenstorting van de Sovjet-Unie blijkt dat ze nog steeds niet zijn beantwoord. Binnen de Russische grenzen is een dolende natie achtergebleven. Zelfs president Jeltsin weet het niet meer. Hij stelde vorig jaar een commissie in die een 'nationaal idee' moet formuleren voor Rusland.
Twee recente westerse analyses van de Russische geschiedenis laten zien, dat de lotsbestemming van Rusland ook in het buitenland tegenstrijdige meningen oproept. Geoffrey Hosking, hoogleraar Russische geschiedenis aan de Universiteit van Londen, betoogt in zijn fascinerende studie Russia: People and Empire 1552-1917 dat het de Russen nooit gelukt is een natie te vormen.
Omdat de Russische leiders alles in dienst stelden van de uitbreiding van hun imperium, kon geen civiele samenleving ontstaan. Het hele volk moest worden geknecht om de staat op te bouwen. De boeren moesten belastingen en soldaten leveren. De elite was nodig om het rijk en het leger te besturen, en kreeg daarvoor in ruil land en lijfeigenen.
De grootste boosdoener was tsaar Peter de Grote. Die wilde zijn land moderniseren om van Rusland een Europese grootmacht maken. Daartoe drong hij het 'heilige Rusland' van weleer een bureaucratisch stelsel op dat Duits van oorsprong was en wezensvreemd aan de Russen. Zo ontstond een diepe kloof tussen de staat en het volk. Aan de ene kant was er de in zichzelf gekeerde wereld van de Russische dorpsgemeenschap. Daar heersten armoede, gelijkheid en diep geloof. Het land werd regelmatig herverdeeld om in de behoeften van allen te voorzien, beslissingen werden gezamenlijk genomen door een raad van gezinshoofden.
Als de armsten in de lente niets meer hadden, konden ze rekenen op steun. Een bedelaar ging op de drempel van een boerenhut in het dorp staan, sloeg een kruis en mompelde in zichzelf: 'Alstublieft, in naam van Christus'. Niemand keek op, maar de vrouw des huizes gaf hem een stuk brood. De boeren beschouwden de formaliteiten van de staat, zelfs het gebruik van geld, als een buitenlandse, 'Duitse' zaak.
De Russische edelen leefden in een totaal andere wereld: zij spraken Frans en lieten zich voorstaan op een kosmopolitische cultuur. Ze dienden de staat als bureaucraat of militair. Maar ze moesten in het belang van de staat ook de lijfeigenen eronder houden en uitpersen. Tussen deze twee uitersten bestond in Rusland niets. In westerse landen vormde de groeiende stedelijke middenklasse de kiem van een civiele samenleving. In Rusland krompen de steden. Zelfs in de opbouw van de stad was de gelaagdheid van de Russische maatschappij waar te nemen. Een Duitse bezoeker van Charkov merkte op dat in de buitenwijken nog de rommelige sfeer van een Russisch dorp heerste. Maar het centrum was doods en verlaten. Daar resideerde de macht in moderne Europese gebouwen.
Hosking legt ook uit waar de Russische behoefte om een rijk op te bouwen vandaan kwam. De Russen woonden op een open, Euraziatische vlakte zonder natuurlijke grenzen. Ten oosten en zuiden lagen duizenden kilometers steppe, waar voortdurend vijanden vandaan kwamen. De natuurlijke reactie van Moskou was om uit te dijen. De ruimte die de Russen konden domineren, moest uit veiligheidsoverwegingen worden opgevuld. Die gang van zaken maakte van Rusland uiteindelijk een wereldmacht zonder innerlijke samenhang. Van buiten machtig, van binnen verdeeld en achterlijk.
Hosking beweert de wortels van het Russische falen te hebben gevonden, net als de Harvard-historicus Richard Pipes die in de jaren zeventig school maakte met zijn boek Russia under the Old Regime. Bij Pipes speelt het moeilijke klimaat in Rusland de fundamentele rol, bij Hosking de openheid van de steppe.
Of dat het laatste woord is, valt te betwijfelen. Maar zijn gezichtshoek levert zeker een indringend beeld van de Russische geschiedenis op. Hosking heeft een grondig geducumenteerd, maar toch levendig boek geschreven. Hij laat zien hoe de kansen om de kloof te overbruggen en een nationale identiteit te vormen n voor n werden gemist. Van de Tijd der Troebelen, toen de edelen nalieten de macht van de eerste Romanov-tsaar in te perken, tot aan de Eerste Wereldoorlog, toen alle klassen zich bewust waren van een 'Rusland' dat gered moest worden. Maar de laatste Romanov verzuimde een natie te smeden. De tsaren hielden al die tijd vast aan de mythe dat ze een heilige, Russische eenheid vormden met het volk. Een constitutionele monarchie zou in hun ogen de staat ondermijnen.
Hoewel Hoskings boek ophoudt bij de machtsovername door de bolsjewieken, wil hij met zijn analyse wel degelijk iets zeggen over het hedendaagse Rusland. Hij vindt dat de Russen, om eindelijk een natie te worden, alsnog moeten teruggrijpen op datgene wat ze onderscheidt van de rest van de wereld. Alleen zo kunnen eeuwen van achterlijkheid en autocratie worden overkomen.
Hosking ziet hierbij een nuttige rol weggelegd voor de nationale mythe die is uitgewerkt door slavofiele denkers en schrijvers in de negentiende eeuw, zoals Dostojevski. De kern van de Russische ziel ligt volgens de slavofielen in de waarden van de mir, de Russische dorpsgemeenschap. Met hun gelijkheid, gemeenschapszin, hun diepe orthodoxe geloof en hun vermogen om te lijden zijn de Russen spiritueler en harmonieuzer dan westerlingen. Ze geloven in een absolute waarheid.
De westerse maatschappij is gebouwd op materialisme, op abstracte regels en contracten die een doorlopend conflict van belangen reguleren. Volgens Dostojevski was Rusland als drager van het ware geloof voorbestemd om het gedegenereerde Europa te redden.
Tim McDaniel, slavist en hoogleraar sociologie van de Universiteit van Californi, staat zeer wantrouwend tegenover dit slavofiele gedachtengoed. In The Agony of the Russian Idea laat hij op boeiende wijze zien hoe die 'Russische Idee' Rusland juist parten heeft gespeeld. Volgens McDaniel is het aan de invloed van de Russische Idee te wijten dat de hervormingspogingen van de laatste tsaren en de communistische leiders n voor n mislukten.
Nikolaas II, de laatste tsaar, kon geen afscheid nemen van het gedachtengoed dat de leider in Rusland de waarheid belichaamt. De boeren en arbeiders kregen door hun absolute ideen over de waarheid geen enkel gevoel voor het compromis. De Russische Idee voorkwam zo dat de Russen zich de westerse idee van een permanente balans tussen conflicterende belangen eigen maakten. Dit leidde tot de val van het tsarenregime.
Maar het communistische bewind, betoogt McDaniel, was in veel opzichten een voortzetting van de Russische Idee: de regering als belichaming van de waarheid, het volk als eenheid, de idee dat rechtvaardigheid superieur is aan het recht. Stalin, Chroesjtsjov en Brezjnev lieten zich allen op hun manier leiden door de Russische Idee. Gorbatsjov kon geen echte hervormingen doorvoeren.
Al met al zou je denken dat McDaniel wel een groot voorstander moet zijn van Boris Jeltsin, die radicaal met het verleden heeft gebroken en Rusland eindelijk naar westers voorbeeld wil inrichten. Niets is minder waar. In het laatste hoofdstuk betoogt McDaniel dat Jeltsins hervormingen zijn mislukt. Het nieuwe Rusland is een 'parodie op het westerse democratische kapitalisme'.
De Russen hebben onder Jeltsin niet hun vrijheid gekregen, maar het recht van de sterkste. Het priv-initiatief is niet opgebloeid, maar de oude nomenklatoera en de nieuwe maffia hebben de rijkdommen van het land gemonopoliseerd. Met zijn harde optreden tegen de oppositie blijkt ook Jeltsin besmet met de Russische Idee. Zo blijft Rusland een wereld apart, niet omdat het land erin geslaagd is een andere weg naar de toekomst te vinden, maar omdat het zoveel kansen heeft gemist.
De boeken van Hosking en McDaniel stemmen weinig optimistisch. Het Russische volk is volgens hen erfelijk belast. De scheve manier waarop hun land en hun denken is gegroeid, houdt de toekomst van de Russen nog steeds in gijzeling.
Philippe Remarque
Geoffrey Hosking: Russia: People and Empire 1552-1917.
HarperCollins, import Nilsson & Lamm; 548 pagina's;  69,60.
ISBN 0 00 255536 0.
Tim McDaniel: The Agony of the Russian Idea.
Princeton University Press; 201 pagina's; omstreeks  70,-.
ISBN 0 691 02786 2.

Foto
	Een dorpswinkel in Zbigniew Kosc, Rusland, 1991 FOTO ABC

