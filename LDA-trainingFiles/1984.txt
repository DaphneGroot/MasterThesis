	Hoogleraar voorziet einde collectieve loonsverhoging 'Iedereen denkt beter te presteren dan collega'
	Van onze verslaggeefster
Margreet Vermeulen
 AMSTERDAM
Collectieve loonsverhogingen gaan op de schop. Dat voorspelt Joep Bolweg, directeur van het organisatie-adviesbureau Berenschot. De profeet van de flexibilisering van de arbeid werd deze zomer benoemd tot hoogleraar mens, arbeid en organisatie aan de Vrije Universiteit. 'Wat mij verbaast is dat Hoogovens drieduizend oude werknemers kan inruilen voor duizend jongeren, zonder dat er een haan naar kraait.'
Gelijk loon voor gelijk werk. Het is bijna een halve eeuw de leidraad geweest voor vakbonden, personeelschefs en bedrijfsadviseurs bij discussies over het loonzakje. Voor de meeste werknemers geldt nog steeds dat de hoogte van het loon wordt bepaald door de zwaarte van de functie. 'Pas de laatste jaren wordt erkend dat je kanjers van bankbedienden hebt, maar ook middelmatige. En dat er een prijskaartje aan dat verschil moet hangen.'
Berenschot ontwerpt voor tal van bedrijven nieuwe beloningssystemen. Als vuistregel geldt dat 60 procent van het loon afhankelijk is van de aard van de functie. Dat is dan ook meteen het vaste deel van het loon. De resterende 40 procent is variabel, afhankelijk van de persoonlijke prestatie, de groepsprestatie en de resultaten van het bedrijf.
Het invoeren van prestatiebeloning gaat volgens Bolweg nu heel snel. 'Er zijn ook weinig weerstanden, want de meeste werknemers zien het wel zitten - ook als ze lid zijn van een vakbond. Het is fascinerend om te zien dat iedereen van zichzelf vindt dat hij beter presteert dan zijn collega's.'
Prestatiebeloning op papier invoeren is n, maar het in de praktijk brengen is twee. In onze egalitaire cultuur vinden managers het vaak heel moeilijk om werknemers ongelijk te belonen. Maar ook daarvoor heeft Berenschot een oplossing. 'De ervaring leert dat in een groep van tien werknemers er ten minste twee slecht en twee goed functioneren. Een manager wordt dan gedwongen in ieder geval die vier werknemers aan te wijzen en ze afwijkend te belonen.'
Bolweg ziet het eind van de collectieve loonsverhoging als een logische vervolg op het verdwijnen van collectieve arbeidspatronen en tal van andere collectiviteiten. 'Alles wat voorspelbaar was, gaat op de schop', vindt de flexibiliseringsgoeroe.
Maar wordt die flexibilisering op de arbeidsmarkt niet schromelijk overdreven? De uitzendmarkt bloeit, maar dat gaat niet ten koste van vaste banen, maar van andersoortig tijdelijk werk. Negen op de tien werknemers hebben nog altijd een vaste baan.
Bolweg grijnst. 'Een caissire die alleen tijdens de lunchpauzes werkt, heeft een vast contract. Maar de aard van de vaste contracten is veranderd. Er is een enorme diversiteit ontstaan in arbeidspatronen. De een werkt halve dagen, de ander full-time en weer een ander vier dagen. Er wordt wel een 36-urige werkweek afgesproken, maar dat is een ijkpunt voor de beloning maar meer ook niet.'
Zelfs de mensen die full-time werken kun je niet meer allemaal over een kam scheren. De ene groep gaat steeds korter werken: de andere groep juist niet. 'Mensen met een tijdscontract, zoals portiers, schoonmakers en baliepersoneel, gaan korter werken. Maar mensen met een functiecontract meestal niet. Die moeten een bepaalde klus klaren en of ze daar nou 36, 38 of 60 uur over doen bepalen ze zelf wel. Het is niet voor niets dat de banken aparte cao's willen: ze willen die groepen uit elkaar trekken.'
Dat negen op de tien werknemers nog vast werk heeft, zegt Bolweg niets. Je kunt geen nieuwe ontwikkelingen aanduiden met verouderde termen, waarschuwt hij. 'De betekenis van een vaste baan is zelf aan verandering onderhevig. Wat voor garantie biedt een vaste baan nu nog? Kijk maar eens naar Hoogovens. De staalfabriek gaat drieduizend oudere werknemers inruilen voor duizend jongeren - en geen haan die er naar kraait. Zelfs de bonden lijken zonder slag of stoot akkoord te zijn gegaan, terwijl Hoogovens toch profijtelijk draait. 'En Heineken bewijst dat het anders kan. Daar krijgen alle werknemers de kans zich bij te scholen of desnoods ander werk te zoeken. Maar blijkbaar is er een draagvlak voor zo'n massaontslag van werknemers die te oud zijn, of van wie de opleiding verouderd is. Dat noem ik nou een cultuuromslag die zich snel voltrokken heeft.'
Toen Bolweg aan zijn carrire als organisatiedeskundige begon, viel hij midden in de discussies over de vraag of personeelsfunctionarissen bij Hoogovens lid mochten zijn van de Industriebond FNV. 'Toen konden we niet voorzien hoe soepeltjes dat probleem zich zou oplossen. Want personeelsfunctionarissen die lid zijn van de Industriebond FNV bestaan al heel lang niet meer.'

Foto
	J. Bolweg, hoogleraar mens, arbeid en organisatie. FOTO MARCEL MOLLE - DE VOLKSKRANT

