Valleikanaal.
Het Valleikanaal is een kanaal van ongeveer 40 km lang in de provincies Utrecht en Gelderland. De naam is ontleend aan de Gelderse vallei, waar het kanaal doorheen stroomt. Het doel van het kanaal is de afwatering van diezelfde vallei en dus het voorkomen van wateroverlast.
Aanleg.
Het Valleikanaal in zijn huidige vorm werd aangelegd in de periode 1935-1941 in het kader van de werkverschaffing. Dit was deels ter versterking van de Grebbelinie, deels ter verbetering van de afwatering van de Gelderse Vallei. Delen van het kanaal bestaan echter al veel langer. Het stuk tussen Rhenen en Veenendaal werd bijvoorbeeld al in de middeleeuwen gegraven en is sindsdien bekend onder de naam Bisschop Davidsgrift of kortweg "Grift". Ter hoogte van Woudenberg volgt het deels de vroegere loop van de Lunterse Beek en ter hoogte van Leusden de loop van de Modderbeek.
Vervuiling.
Het kanaal heeft veel vervuild slib. Bij Overberg vonden in 2004 baggerwerkzaamheden plaats om dit probleem op te lossen. De oorzaak van het verontreinigde slib is onder andere het via het riool lozen van ongezuiverd afval- en proceswater nabij het geïndustrialiseerde Veenendaal. Ook in andere plaatsen langs en nabij het kanaal is tot in de jaren '70 van de vorige eeuw ongezuiverd afvalwater geloosd op het Valleikanaal.
