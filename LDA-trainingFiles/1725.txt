	Verkoop Brabants Nieuwsblad verliep correct
	Van onze verslaggever
AMSTERDAM
Bestuurders van de uitgeverijen Elsevier en VNU hebben niet onrechtmatig gehandeld bij hun onderhandelingen over de verkoop van het Brabants Nieuwsblad. Dat heeft de rechtbank in Breda bepaald in een door de journalistenvakbond NVJ en twee hoofdredacteuren aangespannen procedure.
Elsevier verkocht de regionale krant aan VNU in de zomer van 1995. Het Brabants Nieuwsblad fuseerde vervolgens met een andere VNU-krant, De Stem. De hoofdredacteuren van beide kranten vonden dat zij te laat geÃ¯nformeerd werden door hun bazen. Dat zou in strijd zijn geweest met het redactiestatuut. Krantendirecties moeten hun hoofdredacteuren inlichten over een 'voorgenomen ingrijpende wijziging in de samenstelling van de kring der eigenaren,' stelt het statuut.
Elsevier en VNU hebben niet in strijd met die bepaling gehandeld, vindt de Bredase rechter. De directies van de krantenbedrijven hebben hun hoofdredacteuren in ieder geval tijdig ingelicht. Zo vertelde directeur Verrest van Brabants Nieuwsblad aan zijn hoofdredacteur Bielderman binnen een dag over de verkoop.
De onderhandelingen vonden niet op het niveau van de krantendirecties plaats, maar op het niveau van de raad van bestuur van VNU en Elsevier. Ook die bestuurders hebben niet onrechtmatig gehandeld, meent de rechter.
Volgens hem schrijft het redactiestatuut geen termijn voor waarbinnen de hoofdredacteuren moeten worden ingelicht. De VNU- en Elsevier-bestuurders zouden een onrechtmatige daad hebben gepleegd wanneer zij maatregelen hadden genomen die tot ontduiking van het redactiestatuut hadden geleid, maar dat is 'onvoldoende gebleken'.

