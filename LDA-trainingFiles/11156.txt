Chalkis (Euboea).
Chalkis of Chalkida (Grieks: Χαλκίς, met klemtoon op de i) is de hoofdstad van het Griekse eiland en de regionale eenheid Euboea. De stad ligt dicht bij het Griekse vasteland, en is met twee bruggen hiermee verbonden.
Chalkida (Grieks: Χαλκίδα) is sedert 2011 een fusiegemeente ("dimos") in de Griekse bestuurlijke regio ("periferia") Centraal-Griekenland.
Toponymie.
De herkomst van de naam is niet helemaal zeker, veelal wordt het gerelateerd aan het Griekse woord "Chalkos", dat 'brons' betekent. Volgens de Griekse mythologie heette de dochter van de riviergod Asopos "Chalkis", en het eiland zou naar haar genoemd kunnen zijn. De stad wordt ook wel Χαλκίδα (Chalkída) genoemd (ook met klemtoon op de -i-). Veel Griekse plaats- en andere eigennamen die in het Oudgrieks op -ís eindigden hebben een moderne naam die op -ída eindigt (klemtoon in beide gevallen op de -i-).
Voorbeelden: "Argolís" > Argolída // "Phocís" > Phokída // "Artemís" > Artemída // "Aulís" > Avlída // etc...
Geschiedenis.
De stad wordt al door Homerus genoemd. Het is geruime tijd een stadstaat geweest met een koning aan het hoofd. Chalkis was in de oudheid een handelsstad, die in de bloeiperiode (8e/6e eeuw v.Chr.) een belangrijk aandeel had in de Griekse kolonisatie. Chalkis was een felle concurrent van Eretria, waarmee het in de 6e eeuw een langdurige strijd voerde over een gebiedsstrook waarin koper- en ijzermijnen lagen. Sinds 411 v.Chr. was Chalcis reeds door een brug verbonden met de Boeotische kust.
Het was ook de plaats waar Aristoteles zijn familie landgoed had gesitueerd. Hij vluchtte hierheen toen het rijk van Alexander de Grote uiteen viel en hij uit de gratie viel. Hij overleed hier in 322 v. Chr., op drieënzestigjarige leeftijd aan een darminfectie.
Verkeer.
Chalkis is door middel van twee bruggen vanaf het vasteland te bereiken. De oudste overspant het smalste deel van het Euriposkanaal. In 1992 werd daarnaast een nieuwe hangbrug gebouwd.
