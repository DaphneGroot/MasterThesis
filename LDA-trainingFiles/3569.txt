	Drenkelingendieet is Montignac voorbij
	'Ik sjorde mijn broer wat hoger en sprak tegen hem. Hij had zijn ogen open. Ik weet niet hoe je zoiets weet, maar toen ik zijn gezicht zag wist ik dat hij dood was. We lagen op de metalen buis van het ronde vlot. Onze voeten gleden zo nu en dan door het net in de zee. Ik trok hem verder omhoog en hield hem vast, en toen greep de haai hem van onderen en bleef onderaf aan hem eten. We hadden ruim een week niet gegeten en vrijwel niets gedronken en ik werd opgewonden toen ik dat zag. Ik greep naar mijn mes en hielp de haai. Het smaakte niet onlekker.'
Voorbij de Weight Watchers, voorbij Montignac, zelfs ver voorbij het aan elkaar lassen van de kaken, achter de horizon van alle gangbare diÂ‰ten, daar begint het drenkelingendieet van Arne Zuidhoek. 'Het enige dieet ter wereld dat bewijsbaar en afdoende het lichaamsgewicht omlaag brengt.'
Zuidhoek is zeeman. Hij heet een autoriteit te zijn op maritiem gebied. In Drenkelingendieet (De Fontein, f 29,90) heeft hij verhalen samengebracht van hoe schipbreukelingen zich weken- en soms maandenlang in leven hebben gehouden op volle zee.
De Chinees Poen Lim bijvoorbeeld zat 133 dagen op een vlot met wat blikken scheepsbeschuit, pemmikan en melkpoeder. Toen hij werd gered was hij stukken lichter, maar verder mankeerde hij niets.
Het record drenkelingenschap staat op naam van vijf vissers van het Costaricaanse scheepje Cairo. Zij brachten in 1982 242 dagen door op zee. Toen ze werden opgepikt, waren ze sterk vermagerd, maar verkeerden in een uitstekende conditie, aldus het doktersrapport.
Volgens Zuidhoek geven voorbeelden als deze aan dat drenkelingen zich prima in leven kunnen houden met wat er in de zee zwemt (vissen, een toevallig passerende zeeschildpad, krabben, een enkele kleine haai) en kunnen zij zich daarbij bovendien een 'modern rank postuur' verwerven.
Mensen die per se willen afvallen, adviseert hij het ruime sop te kiezen op een vlot, met medeneming van veel water, muesli, bruin brood, fruit en een paar goede boeken. 'Daarna leeft u van de lucht en de zee.'
Het enige nadeel van zijn dieet is dat je gaat ruiken naar wat je eet, namelijk vis. Bovendien kunnen er problemen ontstaan met ontlasting, een netelige kwestie die volgens Zuidhoek niet de aandacht krijgt die ze verdient. Veel schipbreukelingen hebben moeite met poepen. Klysma's kunnen verlichting brengen, suggereert hij.
Het is een dieet met risico, want in veel gevallen loopt het niet goed af met drenkelingen. Het kan daarom geen kwaad er een - kleinere - metgezel op na te houden, voor als de vissen uitblijven. Sommige verhalen van schipbreukelingen staan bol van kannibalisme. Bij scheepsrampen in de negentiende eeuw werden scheepsjongens en passagiers als eersten opgegeten. Officieren waren onmisbaar, matrozen bleken meestal te sterk. Passagiers waren toch maar ballast.
In veel gevallen verzette de commandant zich tegen kannibalisme, omdat dit een eind zou maken aan elke vorm van discipline. Sommigen konden de verleiding echter niet weerstaan. Toen een journalist de schipper van de Mignonette vroeg of hij zich een zekere opvarende van zijn schip nog kon herinneren, zei deze: 'Die zal ik niet kennen, ik heb hem zelf opgegeten.'
De consumptie van mensenvlees is soms noodzakelijk in het drenkelingendieet en heeft nog nooit de gezondheid geschaad, aldus Zuidhoek. Mensenvlees is draderig en zoetig en lijkt een beetje op paardenvlees, zeggen degenen die het ooit genuttigd hebben.
De Britse kok van de Nancy Belle, een schip dat in 1898 verging, kookte mensenvlees met sjalotten, peterselie en salie. Is dat niet voorhanden, dan kan het vlees ook aan dunne reepjes worden gesneden, en gegeten met wier. Van een anonieme Indonesische bron kreeg Zuidhoek de tip om mensenvlees voor te koken met zeezout, galemga, sereh, peper en citroenblad en af te maken met veel ui en wilde look.
Het mag duidelijk zijn dat de kok het laatst in de pan gaat, aldus Zuidhoek. Van de Nancy Belle bleven uiteindelijk twee overlevenden over: de kok en een matroos. Daarop sprak de eerste tot de tweede:
'Beste Jaap, 't zou goed stom zijn
Als je mij de strot afsnijdt.
Want ik ben de kok,
Dus is het logisch dat ik jou bereid.'
Mac van Dinther

Foto
	FOTO THEO AUDENAERD

