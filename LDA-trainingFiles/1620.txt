	Televisie ziet reclame-inkomsten 3 procent afnemen
	Van onze verslaggever
AMSTERDAM
De Nederlandse televisiezenders hebben adverteerders in 1996 nog meer kortingen gegeven dan een jaar eerder. Na verschillende vette jaren hebben de zenders daardoor voor het eerst een stapje terug moeten doen. Inclusief kortingen voor adverteerders daalden de reclamebestedingen vorig jaar met 3 procent tot 1,025 miljard gulden.
Dat heeft het Media Instituut berekend. Volgens het bureau werd er vorig jaar wel meer reclamezendtijd verkocht dan in 1996. Als alle spotjes tegen het standaardtarief zouden zijn verkocht, zouden de inkomsten juist met 2 procent zijn gestegen tot 1,654 miljard gulden.
'Maar grote adverteerders krijgen steeds hogere pakketkortingen', verklaart onderzoekster L. Aldershoff van het Media Instituut het verschil. Die kortingen kunnen behoorlijk oplopen. Ze schat dat de gemiddelde korting vorig jaar 38 procent bedroeg, tegen 35 procent in 1995.
Kortingen werden vooral gegeven door SBS 6 en het inmiddels verdwenen Sport 7. Met deze tactiek wist SBS 6 de reclame-ontvangsten behoorlijk op te voeren: nam de commerciÃ«le zender in 1995 nog 2 procent van de reclamegelden voor zijn rekening, vorig jaar was dat uitgegroeid tot 12 procent.
Daarmee haalt SBS 6 meer dan het gemiddelde van een zender van de publieke omroep. Tesamen waren Nederland 1, 2 en 3 goed voor een marktaandeel van 30 procent. Een jaar eerder was dat nog 42 procent.
Onbetwiste lijstaanvoerder is nog altijd RTL 4. Met een marktaandeel van 35 procent haalt deze zender meer commercials uit de markt dan de drie publieke netten samen. Veronica wist zijn marktaandeel te verdubbelen tot 14 procent.

