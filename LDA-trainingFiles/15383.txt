Olympus Mons.
Samengestelde foto van Olympus Mons, genomen door de Amerikaanse satelliet Viking 1 (22 juni 1978)
Foto van Mons Olympus door Mars Global Surveyor
Olympus Mons is een uitgedoofde vulkaan op Mars. Het is de grootste bekende vulkaan in het zonnestelsel, en steekt ongeveer 25 km boven de omliggende vlakte uit. Hij heeft een basisdiameter van 624 km en is omringd door een steile rotswand van 6 km hoog. Behalve hoog is Olympus Mons ook vooral breed, namelijk zo'n 550 kilometer.
Ontstaan.
Men vermoedt dat de Olympus Mons op eenzelfde manier gevormd is als Hawaï. Het is een schildvulkaan, waarbij materiaal zeer diep uit de planeet aan het oppervlak komt en zo land vormt. Dat de vulkanen zo groot zijn geworden en niet weggezonken zijn betekent dat Mars toentertijd al genoeg afgekoeld was om een lithosfeer te hebben die een dergelijk grote massa kan dragen. De grootste vulkaan op aarde is de Mauna Loa in Hawaï, vanaf de zeebodem 9 kilometer hoog en 120 kilometer breed.
Caldera en putkraters op Olympus Mons
Caldera.
De top van de vulkaan wordt gevormd door een 85 bij 60 kilometer brede caldera. Deze bestaat uit 6 overlappende putkraters, en is in het laagste punt 3 kilometer diep. De vulkaan wordt omringd door een gebied dat bekendstaat als de Olympus Mons aureool (Latijn voor lichtcirkel). Het bestaat uit gigantische ruggen en blokken welke tot wel 1000 kilometer van de voet uitstrijken. Dit landschap toont tekenen van een dynamische Marskorst en gletsjeractiviteit. Over dit type terrein zijn nog vele vragen onbeantwoord.
Andere vulkanen.
Mars kent nog meer zéér grote vulkanen. De meeste bevinden zich in de Tharsisrug, zoals Olympus Mons, maar ook in Elysium Planitia.
Olympus Mons heeft een zeer lichte hellingshoek. Als mensen op Mars zouden kunnen landen, kan de vulkaan worden beklommen zonder dat de klimmer dit in de gaten heeft.
