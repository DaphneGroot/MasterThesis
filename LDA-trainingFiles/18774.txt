Bouillon (België).
Bouillon (Waals: "Bouyon"; verouderd Nederlands: "Bullioen") is een stad in de Belgische provincie Luxemburg. De stad telt bijna 5.500 inwoners en maakt deel uit van het arrondissement Neufchâteau.
Bouillon wordt gedomineerd door de middeleeuwse burcht van Godfried van Bouillon. De stad is een toeristisch centrum; in de zomer is er veel kampeertoerisme langs de rivier de Semois, die rond de oude stadskern kronkelt.
Geschiedenis.
Bouillon was eeuwenlang een klein hertogdom, afwisselend onder controle van Frankrijk en het prinsbisdom Luik. In 1794 werd de Republiek van Bouillon uitgeroepen, die korte tijd later door Frankrijk geannexeerd werd.
Geografie.
De dorpskernen van Bouillon, Poupehan en Frahan (in de deelgemeente Rochehaut) liggen elk op een meander van de Semois. Bouillon is verder bekend vanwege de Tombeau du Géant ('graf van de reus'), een quasi onbewoonde maar beboste meander in de Semois bij Botassart in Ucimont, die zijn naam dankt aan het feit dat de bomen op het min of meer grafvormige schiereiland 's winters een groot kruis vormen. Het stadscentrum van Bouillon is door de Semois van de steile, beboste helling Côte d'Auclin (met daarop de uitzichttoren Belvédère) gescheiden.
Bouillon ligt op een hoogte van 383 meter boven de zeespiegel en wordt kloksgewijs begrensd door Paliseul, Bertrix, Florenville (arrondissement Virton), Frankrijk, Vresse-sur-Semois en Bièvre (beide in Namen).
Kernen.
De gemeente bestaat naast Bouillon zelf nog uit de deelgemeenten Bellevaux, Corbion, Dohan, Les Hayons, Noirefontaine, Poupehan, Rochehaut, Sensenruth, Ucimont en Vivy. Daarnaast liggen in de gemeente nog een reeks kleinere dorpen: Botassart (in Ucimont), Curfoz (Sensenruth), Frahan (Rochehaut) en Mogimont (Vivy).
Demografische evolutie.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Het bestuur van Bouillon bestaat voor de periode 2007-2012 uit een coalitie van de lijsten P&R en CAP 2006.
Resultaten gemeenteraadsverkiezingen sinds 1976.
(*) De zetelverdeling voor dit jaar ontbreekt of is onvolledig op de verkiezingsdatabase.
Historisch spoorverkeer.
De zuidelijke toegang van de spoortunnel onder de stad
Door zijn ligging aan de rivier en de aanwezigheid van het grote kasteel heeft zich al tegen het einde van de 19e eeuw het toerisme ontwikkeld. In oktober 1890 bereikte de buurtspoorweg van het Belgische spoorwegnet de stad vanuit Paliseul. Vanaf 1910 kon ook het Franse Sedan per spoor bereikt worden mits een overstap op de Chemins de fer départementaux des Ardennes in Corbion. Voordien was er een dagelijkse postkoets naar Sedan.
De buurtspoorweg daalde vanaf Noirefontaine op een eigen bedding langs een bochtige route af naar de stad. (zie 23px). Deze afdaling is nu een wandelpad geworden. De wandeling begint bij de brandweerkazerne (nabij bushalte Dépôt Poncin Clébant) en eindigt bij het voormalige stationsgebouw van Bouillon. Vanaf het station liep het spoor verder door in een tunnel die aan de stationskant is afgesloten, maar aan de andere kant wel open is (zie foto). Het spoor bereikt dan de rivier om daarna via een bocht de brug, Pont de France te bereiken. Met deze brug stak het spoor de rivier over, om vervolgens met een tunnel onder het kasteel te gaan. Daarna klom de spoorweg via een nieuwe weg naar Corbion. De tunnel onder het kasteel en de weg naar Corbion zijn aangelegd voor de buurtspoorwegen, maar werden ook gebruikt voor het wegverkeer. De spoorverbinding naar Sedan werd aan het begin van de Tweede Wereldoorlog opgeheven en is achteraf niet meer in gebruik genomen. Op 16 juli 1955 werd de reizigersdienst per spoor opgeheven en vervangen door een busdienst. Op 1 juli 1960 werd ook het goederenverkeer opgeheven, en de lijn definitief gesloten.
Bus.
Tegenwoordig wordt Bouillon op het Belgisch spoornet aangesloten door middel van TEC-buslijn 8 (Bouillon-Libramont).
