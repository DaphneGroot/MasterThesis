	MOMA selecteert Rem Koolhaas en Wiel Arets voor competitie
	NYT
NEW YORK
De Nederlandse architecten Rem Koolhaas en Wiel Arets zijn uitgenodigd deel te nemen aan de competitie die moet uitmonden in een ontwerp voor de uitbreiding van Het Museum of Modern Art in New York. Tien architecten, de meesten jonger dan vijftig, zijn uitgenodigd voor de competitie.
Behalve de twee Nederlanders zijn twee Japanners (Toyo Ito en Yoshio Taniguchi), de Fransman Dominique Perrault, het Zwitserse team van Jaques Herzog en Pierre de Meuron gevraagd, en vier New-Yorkers. Dat zijn Steven Holl, Bernard Tschumi, Rafael Vinoly en het bureau van Tod Williams and Billie Tsien.
De architecten is gevraagd binnen twee maanden met eerste voorstellen te komen voor de uitbreiding van het MOMA. Op grond daarvan wordt de lijst met architecten eind april of begin mei teruggebracht tot drie. Alle tien plannen zullen worden tentoongesteld. Het definitieve ontwerp wordt eind 1997 gekozen.
De competitie behelst in feite veel meer dan een simpele uitbreiding van het museum. De architecten mogen het hele complex uit 1939 herstructureren. Directeur Glenn D. Lowry van het MOMA zegt dat de herstructuring de mogelijkheid biedt om het museum aan te passen aan de eisen van de toekomst.

