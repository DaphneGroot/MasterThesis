Landgraaf (gemeente).
Een deel van Wereldtuinen Mondo Verde met de Wilhelminaberg op de achtergrond
Landgraaf ((Limburgs: "Lankgraaf") is een gemeente in het zuiden van Limburg (Nederland). De gemeente telt inwoners (, bron: CBS) en heeft een oppervlakte van 24,68 km² (waarvan 0,10 km² water).
Landgraaf is gelegen in de Oostelijke Mijnstreek en de gemeente Landgraaf neemt deel aan het bestuurlijke samenwerkingsverband Parkstad Limburg. De gemeente, waaronder de plaats Landgraaf, ligt op het Plateau van Nieuwenhagen.
Kernen.
De gemeente Landgraaf is in 1982 ontstaan door samenvoeging van de gemeenten Nieuwenhagen, Schaesberg en Ubach over Worms (vroeger ook wel de "SUN-gemeenten" genoemd). In 1986 is besloten om de naam Landgraaf als plaatsnaam te gebruiken, omdat de meeste kernen aaneen gegroeid waren. Deze ontwikkeling is voortgekomen uit de mijnbouw in de streek die gedurende de 20e eeuw voor een bevolkingsexplosie heeft gezorgd. In tegenstelling tot de buurgemeenten Heerlen en Kerkrade, die een soortgelijke ontwikkeling hebben ondergaan, heeft Landgraaf echter geen stedelijk karakter gekregen.
Formeel gezien is Landgraaf één kern, maar feitelijk gezien bestaat de gemeente nog steeds uit aparte kernen. Rimburg is het meest oostelijke kerkdorp van de gemeente en heeft het karakter van een klein dorp het meeste weten te behouden. Landgraaf wordt tegenwoordig door de gemeente en haar inwoners gezien als stad. Gezien het inwonersaantal, voorzieningen en stadsdelen (kernen).
Volgens zowel het CBS als Veldeke-Limburg is d'r Sjeet de Limburgse naam voor Schaesberg en Rimburg voor Rimburg. Daarentegen gebruikt de Landgraafse heemkundevereniging respectievelijk Sjaasberg en Brokkelze. Schaesberg heeft zijn naam gekregen van het Kasteel Schaesberg, zetel van de heerlijkheid van de gelijknamige adellijke familie die in de zeventiende en achttiende eeuw behalve het kasteel met de bijbehorende kasteelboerderij ook de nabijgelegen hoeven In gen Kakert en I gen Leen, de gehuchten Lichtenberg en Palenberg (Palemig) en het straatdorp Scheidt (d'r Sjeet)omvatte.
Rimburg of de Rimborg was het kasteel van de heren Van Rimburg. De heerlijkheid omvatte verschillende gehuchten. Het belangrijkste heette (Onderste-)Broekhuizen of Bruchhausen. Aangrenzend maar in de bank Ubach lag nog Bovenste-Broekhuizen. Broekhuizen/Bruchhausen staat aan de wieg van Brokkelze. Terwijl Veldeke-Limburg de "ao"-klank gebruikt wordt deze in zuidoostelijk Limburg als "oa" weergegeven.
Op de plaatsnaamborden gebruikt de gemeente Landgraaf "Sjaasberg" in plaats van "D'r Sjeet" en "Nuijenhage" en niet "Nuienhage".
Trivia.
De uit Hoensbroek afkomstige A. Daniels was in de laatste decennia van de 18de eeuw pastoor in Schaesberg-Scheidt. Onder het pseudoniem Sleinada schreef hij smaadschriften tegen de bokkenrijders, die in de 18de eeuw in Zuid-Limburg en het aangrenzende buitenland hun sporen trokken.
In de kern Schaesberg is er zowel een straat naar de schrijver Sleinada als naar pastoor Daniels vernoemd. Een zeldzaam fenomeen dat er in een en dezelfde plaats twee straten naar dezelfde persoon vernoemd zijn.
Naam.
De gemeente Landgraaf dankt haar naam aan een kilometers lange aarden wal die deels op het grondgebied van de gemeente gelegen is. Oorsprong en doel van de omwalling, die behalve landgraaf ook landweer genoemd wordt, is nog steeds een mysterie. Volgens de een stamt hij uit de prehistorie en verwijst naar de grote urnenvelden die men in de 19de eeuw op de Brunssummerheide gevonden heeft. De ander dateert de landgraaf in de laatste eeuwen van de Middeleeuwen en verwijst naar gelijksoortige omwallingen die in die tijd in het hertogdom Gulik en rond de Rijksstad Aken opgeworpen zijn.
De urnenvelden zijn grotendeels geplunderd om de vondsten o.a. in Aken ten gelde te maken waardoor veel kostbaarheden maar ook kennis verloren zijn gegaan.
Samenwerking.
De gemeente Landgraaf maakt deel uit van het samenwerkingsverband (plusregio) Parkstad Limburg, samen met de gemeentes Heerlen, Nuth, Kerkrade, Brunssum, Simpelveld, Voerendaal, Onderbanken (de voormalige Oostelijke Mijnstreek).
Natuur.
In Landgraaf is het Strijthagerbeekdal met de Strijthagerbeek gelegen: een gevarieerd natuurgebied dat in beheer is bij Natuurmonumenten.
Mijnbouw.
De mijnbouw, die na 1890 opkwam, zorgde voor ingrijpende veranderingen zoals grootschalige industrie en een enorme groei van de bevolking. In Schaesberg was van 1904 tot 1971 de particuliere mijn Oranje-Nassau II gevestigd.
Religie.
Verder zijn er allerhande kapelletjes, waaronder de Leenderkapel (Kapel O.L. Vrouw van de Berg Carmel) in Leenhof.
Evenementen.
Landgraaf heeft vooral naam gemaakt als de plek waar het jaarlijkse popfestival Pinkpop georganiseerd wordt, dit gebeurt op het evenemententerrein Megaland. Tevens vinden op hetzelfde terrein jaarlijks nog vele andere evenementen plaats en worden er concerten gegeven, in het verleden onder meer door de Rolling Stones en Bon Jovi.
Landgraaf heeft de beschikking over 's werelds grootste binnenskipiste SnowWorld, waar het hele jaar door geskied en gesnowboard kan worden, en themapark Mondo Verde, gesitueerd rond het Kasteel Strijthagen.
Wethouders.
In 2010 leverde GBBL 3 wethouders, en PvdA en VVD beide 1 wethouder.
In 2014 werd met zes partijen een coalitie gevormd. Deze bestond uit PvdA, SP, CDA, GroenLinks, VVD en Ouderen Politiek Actief (OPA), de eerste vijf genoemde partijen leverden elk één wethouder. De coalitie beschikte over 14 van de 25 raadszetels. GBBL vormde met 11 zetels de oppositie.
In 2017 kwam de zittende coalitie ten val vanwege onenigheid over voorgenomen herindelingsplannen met Heerlen. De wethouders van PvdA, SP, GroenLinks en VVD traden af nadat een raadsmeerderheid een motie van wantrouwen aannamen. De nieuwe coalitie, die bestaat uit GBBL, CDA en Pro Landgraaf, bezet 15 van de 25 raadszetels. GBBL levert drie wethouders, het CDA twee.
