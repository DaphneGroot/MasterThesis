	Overleven tussen de ramsj
	'Mijn grote angst is dat Het Laatste Woord sneuvelt, omdat er te veel televisie wordt aangeboden. De kans dat je over het hoofd wordt gezien, is zo groot. Zelfs interessante gasten zijn tegenwoordig niet meer voldoende om de tv in te schakelen.'
Pieter Jan Hagens zit vol twijfels. Met zijn nieuwe programma Het Laatste Woord, op vrijdagavond bij Veronica, kan hij prima voor de dag komen. Zegt hij, keer op keer, alsof hij zichzelf moed inspreekt. In Het Laatste Woord ontvangt Hagens wekelijks een gast waarmee hij veertig minuten spreekt.
Tijdens het vraaggesprek poneren 'relevante buitenstaanders' zo nu en dan stellingen waarop de genterviewde reageert. En soms wordt een gespreksonderwerp met filmmateriaal gellustreerd, 'om het isolement van twee pratende hoofden te doorbreken'. Maar verder geen tierlantijnen. 'Er zit geen publiek bij. Het is semi-live, om die afschuwelijke omroepterm maar eens te gebruiken. Ik wil geen opgeprikt gedoe.' Om daaraan, opgejut door realiteitszin, toe te voegen: 'Maar er zijn meer programma's die de moeite waard zijn en die toch niet worden bekeken. Omdat ze onvindbaar zijn tussen de ramsj.'
Voor alle duidelijkheid zegt hij het ronduit. 'Het Laatste Woord moet uitgroeien tot een mooi, soms controversieel, portretterend, journalistiek programma.'
De wervende zin is nog niet over zijn lippen, of de relativerende lach verschijnt alweer op zijn gelaat. Het mag wat uitgelaten klinken, zegt hij, maar die adjectieven horen toch echt bij Het Laatste Woord. 'Wat er precies boven water komt, hangt natuurlijk af van de gast. De aflevering met minister Borst, aanstaande vrijdag, zal anders zijn dan de eerste twee met Jorien van den Herik en Theo van Gogh. Het is mijn doel de gasten goed voor het voetlicht te brengen. Het Laatste Woord is allesbehalve een Pieter-Jan-Hagensshow.'
Ruim twaalf jaar werkte Pieter Jan Hagens bij de VARA, toen hij in 1995 overstapte naar Veronica. Die transfer verbaasde menige televisiekijker. Hagens is niet het type dat in een glitterpak van een showtrap afdaalt. Wat moest die correcte, genuanceerd formulerende presentator bij een omroep die louter met kreten en uitroeptekens communiceert?
Hagens: 'Je wilt op een gegeven moment eens iets anders. Als er dan een aanbod komt om te maken wat je wilt, met een door jezelf samen te stellen team, dan ben je een suffe lul als je de gok niet waagt. Je gaat niet zomaar weg bij de VARA, bij Nederland 3, maar de carte blanche die Veronica mij gaf, kon ik niet weigeren.'
De sceptici leken echter snel gelijk te krijgen. Het praatprogramma Hagens! werd door Veronica afgestoten wegens te lage kijkcijfers. 'Vanzelfsprekend was de teleurstelling groot. Het was - dat moet gezegd - geen volmaakt programma; het bevatte onderdelen die niet zo werkten als tevoren was bedacht. Ik was niet beslist genoeg om zulke zaken weg te donderen. Aan de andere kant ben ik van mening dat het te vroeg gestorven is. Het zit me nog altijd niet lekker dat het geduld bij de Veronica-leiding er niet was. Naar mijn idee is er ook bij Veronica ruimte voor een programma waarin op een andere wijze met nieuws wordt omgegaan.'
Met Het Laatste Woord onderneemt Hagens een nieuwe poging. In, zo lijkt het, een gunstiger klimaat. Na een slechte start krabbelt Veronica overeind. Het marktaandeel van de zender steeg van 6 procent, in begin 1996, naar 9 procent thans. Die tussensprint werd ingezet, nadat Unico Glorie als directeur Radio en Televisie aan de slag ging. Inhoud kreeg een ruimere betekenis dan blote dames, stoere kerels en glanzende bolides.
Hagens is bij Veronica in dienst, maar er vaak komen doet hij niet. Bij IDTV, de producent van zijn programma's, heeft hij zijn werkplek. 'Ik doe mijn werk in de beslotenheid van IDTV, moet me er soms toe zetten om naar Hilversum, naar Veronica te gaan. Want daar zitten toch de mensen die je baas zijn. Als ik niet met Unico Glorie een band had opgebouwd, zou hij waarschijnlijk niet voor Het Laatste Woord zijn nek hebben uitgestoken. Glorie is van mening dat er voor kwaliteit zo nu en dan iets mag worden ingeleverd. Onder hem is Veronica de zender, zoals hij dat noemt, voor mensen jong van geest geworden. Dat vind ik een beter uitgangspunt dan die verkrampte poging avond aan avond jong en wild te zijn. Bij Het Laatste Woord is dan ook de vraag: Hoe serieus kan een snelle omroep zijn?'
Met zijn late night show hoeft Hagens niet boven op het nieuws te zitten. Toch zal hij, als er gekozen moet worden, het gesprek liever richting nieuws dan richting privleven van de genterviewde sturen. Nieuws is namelijk zijn vakgebied. 'Ik heb mijn opleiding bij de VARA gekregen, in de praktijk. Door jarenlang naast Felix Meurders te zitten op Radio 1. Door interviews te doen voor Spijkers met koppen.'
Het begin van zijn loopbaan bij de omroep lijkt er een uit een jongensboek. Pieter Jan Hagens, mislukt student, rijdt medicijnen rond. Totdat zijn zuster, die bij de AVRO-radio werkt, hem een bandrecorder leent. Hagens: 'Daarmee maakte ik een reportage over de dreigende sluiting van het verzorgingshuis Bronbeek. Die bood ik bij de VARA aan. En enkele weken later hoorde ik, onderweg met mijn bestelwagen, mijn eerste reportage.'
Als kind al imiteerde Hagens nieuwslezers. Dan had hij het over 'van wijlen Kennedy'. Hagens: 'Maar God, of je daaruit kunt afleiden dat ik op mijn plaats ben terechtgekomen, weet ik niet. Je kunt net zo goed stellen dat mijn loopbaan van toeval aan elkaar hangt. Een zus met een recorder, een ontmoeting hier, een gesprek daar. Zo gaat dat toch?'
In 1992 maakte Hagens zijn eerste praatprogramma op tv: Wegens vakantie geopend ('daar was van alles mis mee'). Hij presenteerde toen al Jules Unlimited. In 1993 volgde Zappelin. Intussen maakte hij ook radio. Totdat Veronica hem in 1995 verleidde.
'Na ruim een jaar begin ik de radio te missen. Het is een te aantrekkelijk medium om links te laten liggen. De kracht ervan is dat het zo makkelijk te maken is; je neemt een recorder onder de arm, gaat ergens zitten en begint een gesprek. En radio is toch het medium van de kettingrokende, whiskydrinkende talkshow host, die in een rokerige studio in New York telefoontjes beantwoordt - dat beeld, hoe irreel ook, kleeft eraan. Bovendien heb ik na dertien jaar radio maken het gevoel dat ik het beheers. Ik hoop in de toekomst weer voor de radio te werken. Goede interviews te maken.'
Voorlopig doet Hagens dat werk op de televisie, in een programma dat lijkt op een radioprogramma met bewegende beelden. 'Er is niks moeilijkers dan op tv iets nieuws met nieuws te gaan doen. Nieuwsprogramma's zitten muurvast aan tradities. De nieuwslezer met de stropdas. Een plaatje achter zijn hoofd. Onontbeerlijk voor iedere genteresseerde kijker, maar het blijft vreemd dat het nieuws geen andere verspreidingsvorm kent dan de formele rubrieken. Kijk eens naar de kranten, hoe die op diverse manieren met nieuws omgaan. Die aanpak zie je op tv nauwelijks terug.'
Gevolg daarvan is, zegt Hagens, dat het bijna onbeschaamd pretentieus lijkt wanneer je meent een nieuwsprogramma te kunnen maken dat anders is. En dat is nou juist wat hij wenst te doen. Als zijn gast tenminste een raakvlak heeft met het nieuws. 'Er zijn ook gasten uitgenodigd van wie wij weten dat zij een redelijk breed publiek trekken. Dat is normaal, vind ik. Ik ben tenslotte niet de eigenaar van die zender.'
De concessies aan de heerschappij van de kijkcijfers - Hagens moet daar toch doodmoe van worden. 'Ik wil echte televisie maken, een programma dat zich onderscheidt. Er wordt almaar meer Ikea-televisie uitgezonden. Het lijkt alsof je een uitgebreide keuze hebt, maar als je goed kijkt, blijkt het allemaal net niks te zijn. Te vaak weet je dat er op tv een paar uur lang niets zal ontsporen, terwijl de verrassingen, de niet-georganiseerde handelingen, televisie toch interessant maken.'
De twijfel bekruipt hem opnieuw. 'Soms heb ik het idee van: klopt dit wel? Dat ik een programma als Het Laatste Woord bij Veronica kan maken?' En dan staakt hij zijn verzet tegen de doemgedachten. 'Je kunt nog zo mooi praten, als het niet aanslaat, dan zal de leiding maatregelen treffen.'
Dat is trouwens ook niet het einde van de wereld, stelt hij vast. Maar het zou wel het einde van zijn tijd bij Veronica kunnen betekenen. 'Het Salomonsoordeel wordt geveld. Onbewust heet het programma misschien wel daarom Het Laatste Woord.'
Ronald Ockhuysen

Foto
	Pieter Jan Hagens FOTO GUUS DUBBELMAN - DE VOLKSKRANT

