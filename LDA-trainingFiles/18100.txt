 VERVROEGDE SLUITING INSCHRIJVING KLENE. 
 AMSTERDAM, 12 feb (Reuter) - De inschrijving op de herplaatsing van de aandelen Klene wordt vervroegd gesloten, aldus Rabo Securities en Klene Holding in een gezamenlijk persbericht op woensdag. 
 De inschrijving zal op 13 februari om 12.30 gesloten worden en de definitieve prijs en de toewijzing van de aandelen zullen naar verwachting op 14 februari voorbeurs bekend worden gemaakt. 
 Oorspronkelijk was de sluiting van de inschrijving op vrijdag 14 februari om 16.30 uur pepland. 
 De herplaatsing was enkele keren overtekend, aldus het persbericht. 
 Uit de voorlopige prospectus voor de herplaatsing van maximaal 838.900 aandelen Klene Holding NV bleek dat de prijs van de herplaatste aandelen Klene tussen de 40 en 43 gulden zal liggen. 
 Rabo Securities heeft afgelopen december een belang verworven in Klene, met het oogmerk dit te herplaatsen. Het totale aantal te herplaatsen aandelen van maximaal 838.900 bestaat uit het door Rabo Securities verworven belang van 52,2 procent en uit 8.000 nieuw uit te geven aandelen. 
 Verder heeft Rabo Securities een optie verkregen op maximaal 42.000 van de door de algemeen directeur van Klene Holding gehouden aandelen Klene (green shoe). Deze optie kan worden uitgeoefend tot 30 dagen na de betaaldatum. 
 De algemeen directeur behoudt na de uitoefening van de optie een belang van 34,7 procent in Klene. 
 - Amsterdam newsroom +31 20 504 5000, Fax +31 20 504 5040. 
 (c) Reuters Limited 1997. 
