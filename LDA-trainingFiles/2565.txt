	Einde lijsttrekkerschap Van Mierlo leidt bij D66 tot weemoed, maar zelf blijft de oprichter van de partij er nuchter onder 'Ik heb helemaal niet het gevoel dat ik afscheid neem'
	
Van onze verslaggevers
Frank van Zijl
Milja de Zwart
 NOORDWIJKERHOUT
'Ik ben overvloedig voorzien van melancholie. Maar juist omdat het zo'n vertrouwde emotionele staat is, kan ik daar goed mee weg. Bovendien: ik heb helemaal niet het gevoel dat ik nu afscheid neem. Ik heb eerder het gevoel dat ik de leiding aan het nemen ben in de partij.'
Hans van Mierlo loopt, een dag na de aankondiging dat hij niet beschikbaar is om de lijst van zijn partij te trekken, monter rond op het D66-congres in Noordwijkerhout.
Praatje hier, praatje daar en een glimlach voor allen.
Zijn besluit bezorgde de democraten natte ogen, gevoelens van weemoed. De oprichter van de partij blijft er nuchter onder. 'Ik ben vrolijk', klinkt het ten overvloede.
Twee jaar geleden zei Van Mierlo in een interview in Elsevier: 'Het ligt niet voor de hand dat ik over drie jaar opnieuw de lijst trek.' De inkt was nog niet droog of hij probeerde de betekenis van de uitspraak te relativeren. 'Natuurlijk heb ik dat gezegd. Maar in deze context: ik ben er niet geheel zeker van dat ik onsterfelijk ben.'
Begin maart besloot hij dat de tijd gekomen is voor een nieuw gezicht bij D66. Zoekend naar een antwoord op de vraag wat er zo bijzonder was aan dat moment, zegt hij: 'Het een kristallisatiemoment. Partijvoorzitter Tom Kok had in Vrij Nederland heel expliciet gezegd: Ik vind dat Van Mierlo het moet worden. Ineens stond dat er. Je zou zeggen: daar komt respons op. Of een fel ja, Â•f een fel nee.'
- Maar het bleef stil.
'Dat zette me aan het denken. Er kwamen tekenen als zou ik niet kunnen beslissen, er kwamen verwijzingen naar Den Uyl, die veel te lang had gewacht. . .'
- Zelf wilde u het nog wel een tijdje spannend houden?
'Ik had wat meer tijd willen hebben. Zolang als toegestaan moet je zaken open houden. Ik dacht: ik beslis na de zomer. Maar ik voelde dat er een proces van bederf zou ontstaan. Dat is slecht voor mij, en via mij voor de partij. Zodra je dat weet ben je verantwoordelijk en moet je duidelijk zijn.'
- Hielden u en de partij elkaar in de houdgreep?
'Ja. Als ik onduidelijkheid laat bestaan, hou ik een deksel op het proces. Velen in de partij temperden hun gevoelens, omdat ze mij geen kwaad willen doen. Dat is lief, maar zo hoort het niet. De peiling hoort vrij te zijn.'
- U draagt uw geesteskind over aan een nog onbekende.
'Veel meer dan bij andere partijen speelt bij ons een grote rol hoe je in de politiek staat. Onze inspiratie komt van twee kanten, van de sociaal-democratie en het liberalisme. Dat zorgt ook voor een andere mentaliteit. Wij willen weg van de polarisatie tussen VVD en PvdA. Daar hoort een type politicus bij, een type lijsttrekker. Ik heb het gevoel dat ik die vind. Ik zit niet helemaal in the blind.'

- Waarom heeft u de knoop niet eerder doorgehakt?
'Omdat het Gerrit Jan Wolffensperger ontzettend zou kwetsen en kwaad zou doen. Dat is nu veel minder het geval. Hij staat er rustiger tegenover. Veronderstel dat hij zegt: ik doe het niet. Dan zakt de grond niet onder hem weg. Een jaar geleden zou dat wel zijn gebeurd. Ja, rampen. Dus heb ik de discussie over de lijsttrekker afgehouden. Voor onze ministers geldt iets soortgelijks. Als je een discussie op het verkeerde moment voert, terwijl je een invloedrijke positie aan het opbouwen bent in het kabinet, in de politiek, dan kun je grote schade oplopen.
'Het is onzin te zeggen: je moet het er altijd over kunnen hebben. Iedereen weet dat zo'n discussie kan verloederen, dus je moet haar beschermen. Dat betekent dat je het moment goed moet kiezen. En een half jaar geleden was niet het goede moment.'
Van Mierlo trekt voor zichzelf 'een schuif weg' en gaat 'in een open gezichtsveld' op zoek naar de juiste man of vrouw. 'Ik zoek een lijsttrekker. En laat die zware woorden van politiek leider nou maar achterwege. Dan wordt het zo plechtig en zwaar. Het begrip bestaat bij ons niet.'
De nieuwe man/vrouw moet wel politicus zijn en geen vaktechneut, zegt hij. Dan vallen er bij D66 mensen af.
De leider: 'Ja, nou ja. Gerrit Jan ziet zichzelf zo niet. Wijers ziet zichzelf minder als een politicus dan hij in werkelijkheid is, dat is echt waar, hij heeft heel goeie instincten. Els Borst ook. Winnie is weer anders.'
Zelf gaat hij weer op reis, als minister van Buitenlandse Zaken. Deze week staat een bezoek aan de paus op het programma. Samen met minister Borst gaat hij hem het Nederlandse euthanasiebeleid uitleggen. D66-beleid.
'Ik zit middenin alle mogelijke processen, in eigen land en ook in het buitenland. Ik merk iedere dag dat het er toe doet of jij er bent, of iemand anders.' Hij hijst de broek en stapt op. 'Partijleiderschap, leiderschap, dat zijn romantische woorden. Ik voel mij volkomen vrij.'

Foto
	Van Mierlo tijdens het D66-congres in Noordwijkerhout. Naast hem zitten Wolffensperger (links) en Wijers. FOTO BERT VERHOEFF - DE VOLKSKRANT

