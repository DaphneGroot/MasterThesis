	Reorganisatie kost opnieuw negentig banen bij Nedstaal
	Van onze verslaggever
AMSTERDAM
Nedstaal in Alblasserdam wil opnieuw reorganiseren. Daarbij moeten 90 arbeidsplaatsen verdwijnen. Veertig werknemers hangt ontslag boven het hoofd. De overige vijftig werken bij de technische dienst die verzelfstandigd wordt. Dit maakt het bedrijf vandaag aan het personeel bekend.
De Industriebonden van FNV en CNV zijn fel tegen de plannen. 'De vorige reorganisatieronde is pas op 4 januari met een ontslagzaak bij de kantonrechter afgerond', zegt FNV'er F. Szablewski.
Nedstaal, een dochter van het Duitse Thyssen, reorganiseert sinds 1992. Toen werkten er nog 1200 mensen bij het bedrijf. Herhaaldelijk heeft het bedrijf voorgesteld dat werknemers ook zouden bijdragen aan de overlevingsplannen door vermindering van toeslagen en het schrappen van vrije dagen. Bij de eerste reorganisatie is volgens Szablewski zo zeker 15 miljoen gulden door het personeel bijgedragen.
Vorig jaar wilde het bedrijf de loonkosten nog eens 10 procent verlagen. De bonden zijn hiermee niet akkoord gegaan. Szablewski ziet in het plan om de technische dienst te verzelfstandigen wraak van de directie. 'Nu willen ze de vaste kosten flexibiliseren.'
De industriebonden willen nu eerst duidelijkheid over de toekomst van Nedstaal. Thyssen onderhandelt al twee jaar met het Zuid-Duitse bedrijf Aicher over de verkoop van Nedstaal. Szablewski vreest dat het Aicher slechts te doen is om de orders van Nedstaal.

