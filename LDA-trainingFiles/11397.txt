Someren (gemeente).
Topografische gemeentekaart van Someren, december 2016
Someren ()(Dialect: Zummere) is een gemeente in de provincie Noord-Brabant. De gemeente telt inwoners (, bron: CBS) en heeft een oppervlakte van 81,43 km². (waarvan 1,33 km² water). De gemeente Someren maakt deel uit van de Metropoolregio Eindhoven (MRE).
Someren is een uitgestrekte, geïndustrialiseerde, plattelandsgemeente, gelegen in de stedendriehoek Eindhoven - Helmond - Weert. Someren bestaat naast de hoofdkern Someren uit drie kerkdorpen: Someren-Eind, Someren-Heide en Lierop. Binnen de kern Someren worden buiten het Centrum de wijken Noord, De Loove en Waterdael als zodanig benoemd.
Aan oostelijke zijde wordt Someren, sinds de laatste grenscorrectie met Asten, begrensd door de Zuid-Willemsvaart. Langs dit kanaal loopt de provinciale weg N266 (Someren - Nederweert). Via de A67 bij Lierop heeft Someren een prima verbinding met zowel België als Duitsland.
Lengte van wegen ± 220 km
Brandweer.
De gemeente Someren kende tot 2014 een eigen vrijwillige brandweer. Sinds 1994 is deze gehuisvest in de brandweerkazerne aan de Loovebaan. De brandweer van Someren werd in 2014 geregionaliseerd met de andere brandweerkorpsen in de regio tot het korps Brabant-Zuidoost.
