	Die kont moet brutaler De psychologische balletten van Mats Ek
	SLAPP, SLAPP, zo noemen we dat in Zweden', zegt de choreograaf. Ondanks een pijnlijk heupgewricht doet Mats Ek (1945) de dans voor. Slap is anders niet de associatie die zijn dans oproept. Armen en benen schieten weg of ze door een katapult worden afgeschoten. Zijn danstaal is wilder en ongepolijster dan de dansers bij Jiri Kylian gewend zijn. Hun expressie is Ek nog iets te beschaafd. De kont van Elke Schepers kan wel wat brutaler heen en weer schudden. Maar soms wil Ek juist weer zachte bewegingen van armen en handen, alsof ze iets kostbaars strelen.
Die afwisseling vind je overal terug in de choreografie. Heftige, rauwe scènes worden gevolgd door droomachtige momenten. Er tussendoor vliegt een naïef stel met vreugdevolle sprongen door de lucht.
Twee weken is Mats Ek aan de slag met zestien dansers van het Nederlands Dans Theater I (NDT I). Het stuk is in ruwe vorm af. Wanneer Ek eenmaal een goed uitgewerkt concept heeft en de beelden kent waaraan hij het stuk wil ophangen, hoeft het daadwerkelijke maken niet eens zo lang te duren. Maar dat is dan wel het resultaat van een langdurig rijpingsproces. Tussen zaad en brood zit meestal een jaar, zegt de choreograaf, die graag in aforistische metaforen spreekt.
De 'centrale choreograaf' in dit Holland Festival kreeg tevens de eer het NDT-programma samen te stellen. Hij koos voor Jens Ostberg, een 26-jarige Zweed, zeg maar de Paul Lightfoot van het Cullberg Ballet. De Belg Stijn Celis maakt het derde stuk. Dat wordt uitgevoerd door Cullberg-dansers. En dus staat dit gerenommeerde eigentijdse gezelschap samen met de topgroep NDT I op het podium. Deze samenwerking onderstreept de hechte band die Mats Ek en Jiri Kylian als twee geestverwante choreografen met elkaar onderhouden.
Hun contact stamt uit de tijd dat Ek nog bij de Haagse groep danste. Weliswaar slechts gedurende één seizoen (1980/'81), maar een blauwe maandag was het niet. Ek maakte er zijn Jeugdherinneringen en studeerde er zijn markante Huis van Bernarda Alba in. Vervolgens vertrok hij met zijn vrouw en muze, de Spaanse moderne ballerina Ana Luguna, naar het hoge Noorden. Het door zijn moeder Birgit Cullberg geleide dansgezelschap verkeerde in moeilijkheden en Ek voelde zich verplicht steun te geven. Daarbij, zegt hij voorzichtig, was hij nog zoekend als choreograaf. 'Als ik was gebleven was ik er misschien niet in geslaagd mijn eigen stijl te ontwikkelen. Kylians stijl is namelijk sterk en erg verleidelijk.'
Wie Kylians stijl uit die dagen nog kent, ziet de sporen ervan in Eks idioom: in de weidse, wereldveroverende sprongen, de lange doorgaande lijnen, de armen die uit een flexibele torso vlammen, de hulpeloos bungelende onderarmen. Maar Ek liet het er niet bij. Hij extrapoleerde Kylians stijl tot het dat robuuste, boerse, groteske of vulgaire karakter kreeg. Daaraan droegen ook de expressieve Ana Laguna en de Franse danser Iwan Auzely hun steentjes bij. En natuurlijk de dansers van het Cullberg Ballet. In dit door zijn moeder Birgit in 1967 opgerichte, op expressionistische leest geschoeide gezelschap voelde hij zich thuis. In de jaren dat hij artistiek leider was - van 1985 tot 1993 - werd hij tevens de voornaamste leverancier van de balletten.
Ek gaf de groep vooral bekendheid door zijn eigenzinnige bewerkingen van romantische balletten. Zijn Giselle (1982) en Swan Lake (1987) zijn meesterlijk in de manier waarop hij in grote lijnen de oorspronkelijke libretti en choreografische structuur handhaafde, maar deze tegelijk een moderne psychologische diepgang gaf. De scherpe, hoekige dans die daarbij paste, had Ek al in Giselle gevonden, waarin hij een danslustige boerin in het gekkenhuis laat belanden. In Swan Lake moet Siegfried het pijnlijke proces van volwassen worden doormaken. Omgeven door kaalkoppige mannenzwanen bevrijdt hij zich van zijn dominante moeder om goed en kwaad te leren accepteren.
Pas een half jaar geleden maakte hij een bewerking van een derde klassieker: The Sleeping Beauty. Hij liep er lang op te broeden hoe dit bedrieglijke sprookjesballet z'n geheim te ontfutselen. Tot hij in Zürich, 's ochtends op weg naar het theater, een groep uitgeputte, doorschijnend bleke, aan heroïne verslaafde meisjes passeerde: daar waren zijn moderne slaapsters, compleet met naald en verdovend slaapmiddel.
Want die naald en de slaap vormen voor hem de mystieke kern van Sleeping Beauty. Pessimistisch vindt hij de strekking van zijn bewerking overigens niet: eerder een onderhoudende black story, met een slot dat niemand kan voorzien. Het tegenbeeld van de kwetsbare, tot waanzin gedreven Giselle vond hij in Bizets Carmen, bij hem een potige tante die haar rechten neemt en al sigarenrokend eerst de generaal, dan haar geheime minnaar en tot slot de matador verschalkt. De korte, scherp afgebakende scènes worden gekenmerkt door een filmische aanpak.
Waar Freud de vader lijkt van die verhalende stukken, is Jung de inspirator van zijn niet-epische werk. Dat heeft vaak de droom of de herinnering tot onderwerp en is wat surreëel van sfeer. En natuurlijk gaat het in zijn werk ook over liefde, haat en agressie, en over onverschilligheid. In dat ongebonden werk laat hij zich, net als Kylian, door van alles en nog wat inspireren: foto's, films en schilderijen, indrukken uit het dagelijks leven, en niet te vergeten de dansers. Muziek dient als katalysator. Vooral die van Henryk Gorecki. Het surrealistische She was Black zette hij op diens dramatische Quasi una Fantasia, voor zijn nieuwe stuk bij NDT gebruikt hij opnieuw twee stukken van deze Poolse componist.
Ek houdt van de 'vrolijke gekte' in Gorecki's muziek. 'Vooral zijn latere werk is krachtig, sterk van ritme en extreem. Maar het kan ook sereen zijn, donker en vol active sorrow.' Zijn stem daalt als hij dat zegt. Even hoor je dan de zoon van de Ingmar Bergman-acteur Anders Ek spreken. Mats Ek, kind van beroemde ouders, is de helft van een tweeling. Zijn tweelingzuster Malin werd actrice, zijn oudere broer Niklas Ek is danser. Mats koos aanvankelijk voor toneel, volgde daartoe een opleiding en regisseerde toneel- en operavoorstellingen. Op zijn zevenentwintigste werd hij alsnog door de dans gegrepen, via Westside Story. Na een kort engagement bij een Duits balletgezelschap kon hij bij Cullberg gaan dansen en al gauw ook choreograferen.
Uit zijn eerste dansstukken Soweto (1977) en Antigone (1979) sprak nog de rebelse, geëngageerde geest van de jaren zestig. Maar al gauw werd die benadering hem te naïef. Zijn interesse verschoof van het maatschappelijke naar het persoonlijke. Mythes kregen zijn belangstelling, zoals in Kaïn en Abel, waarin hij de relatie onderzocht tussen het rationele en irrationele, eigenschappen die in één brein huizen en toch met elkaar botsen. Hoewel hij het stuk opdroeg aan zijn broer, ging het vooral over hemzelf. Ook de aan zijn moeder en zijn in 1981 overleden vader opgedragen werken, respectievelijk Gamla Barn (1989) en Light Beings (1991), waren autobiografisch van aard - resultaat van zijn zoektocht naar hen.
Alleen zijn zuster Malin bleef tot dusver onbedeeld, misschien doordat zij voor Ek te dichtbij is. Met Malin werkt hij regelmatig samen in de theaterstukken die hij sinds kort maakt. Sinds zijn breuk als artistiek leider met Cullberg Ballet, vier jaar geleden, na onenigheid over de bouw van nieuwe studio's in het Dansens Hus in Stockholm, is Ek een vrij man. Het toeren en verblijven in hotels met twee jonge kinderen, was hij beu. Hij is weggegaan om de zorg voor zijn kinderen, zegt de zoon die zichzelf in zijn jeugd vaak door zijn moeder in de steek gelaten voelde. Met de groep - tijdelijk geleid door twee balletmeesters - heeft hij geen conflict. Hij werkt nog voor ze, en daarnaast voor het Koninklijk Zweeds Ballet.
Hij probeert zijn nieuwe bestaan als freelance-choreograaf leuk te vinden, zegt hij niet helemaal van harte. Vol overgave heeft hij zich gestort op een nieuwe uitdaging: toneelregie, in feite een terugkeer naar het métier dat hij tussen 1966 en 1973 beoefende. Maar nu schrijft hij voor het eerst zelf teksten.
Bij het in een voormalige fabriek gevestigde Orion Teatern creëerde hij On Malta, zijn derde regie alweer, vrij naar Christopher Marlowes The Jew of Malta. Zijn vrouw Ana Laguna en broer Niklas Ek spelen er in mee. Hoewel hij er een choreografie in heeft verwerkt, is het geen danstheater. Hij wil beslist geen vermenging van dansen met acteren.
Ek: 'Mijn tekst zou vernietigd worden als er beweging bij was, en omgekeerd zou mijn choreografie in combinatie met tekst belachelijk worden. Tekst werkt op zichzelf als een choreografie. Vergelijk het met opera, waarin via het recitatief de handeling wordt uitgedrukt en in een aria de gevoelens. Bij mij werkt de tekst als een recitatief en de dans als aria. Daarin kun je dan een explosie aan gevoelens van liefde en verdriet kwijt.'
On Malta is wisselend ontvangen. In zekere zin moet Ek weer van voren af aan beginnen, de stap terug maken van een erkend choreograaf die zijn stijl gevonden had, naar de status van een experimenteel theatermaker. 'Ik voel mezelf een starter met tekst. Maar je moet soms kunnen falen. Er zijn ook wel dansstukken die me niet bevielen. Ik vind dat niet erg. Wat zei Beckett ook weer? 'Fail. Fail again. And next time fail better.'
Nederlands Dans Theater I: A sort of. Lucent Danstheater, Den Haag: 1, 5, 6 juni. Muziektheater, Amsterdam: 2, 3, 8, 9 juni.
Orion Teatern: On Malta. Westergasfabriek, Transformatorhuis, Amsterdam: 15, 16, 17 juni.
Cullberg Ballet: Sleeping Beauty. Koninklijk Theater Carré, Amsterdam: 21, 22, 23 juni.
Cullberg Ballet: Carmen en She Was Black. Carré: 25, 26 juni.

Foto
	Mats Ek FOTO MARCEL MOLLE - DE VOLKSKRANT

