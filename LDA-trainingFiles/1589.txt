	Pekings rode miljonair is Hongkongs held
	WIE OP ZOEK is naar aanwijzingen hoe Hongkong na de overdracht door China zal worden bestuurd, doet er goed aan Larry Yung in de gaten te houden. Deze Pekingse financier geniet in de Britse kolonie groot aanzien als hét lid van de high society met goede connecties in de Chinese partijtop. Yungs succesvolle stijl van contracten sluiten is bovendien eerlijk. De zakenwereld hoopt dat de ontzag afdwingende Yung na 1 juli de toon zal zetten voor andere magnaten uit China.
Of moet het 'hoopte' zijn? Want Hongkong verkeert sinds kort in pijnlijke twijfel over zijn kapitalistische held uit de Volksrepubliek. Vlak voor het verstrijken van 1996 kreeg Yung honderden miljoenen in de schoot geworpen van zijn Chinese werkgever, de investeringsmaatschappij Citic Pacific.
Als dank voor bewezen diensten boden de Pekingse grootaandeelhouders hem en zijn naaste medewerkers 15,5 procent van de aandelen tegen een vriendenprijsje van 33 Hongkong dollar per stuk (bijna zeven gulden). Dat was liefst een kwart minder dan de 45 dollar, waarvoor Citic stond genoteerd op de Hongkongse effectenbeurs.
Deze deal lijkt onaangenaam veel op de Chinese manier van zakendoen, die Hongkong juist verafschuwt: ondoorzichtige vriendjespolitiek in achterkamertjes, waar winstbejag hoogtij viert. Er rezen vragen over China's meest gerenommeerde investeringsmaatschappij. 'Wat is er opeens aan de hand bij Citic, dat het zijn eigen goede naam bezoedelt?'
De minzame Yung deed er zelf, zoals gebruikelijk, het zwijgen toe, zodat Hongkongs investeringsgoeroes in het duister tasten over de houdbaarheid van zijn contacten in Peking en over de beurswaarde van zijn bedrijf. Het aandeel Citic was eind vorige week 11 procent geduikeld, maar herstelde zich gisteren bijna tot het oude niveau.
De contacten van Larry Yung Chi-kin op het vasteland zijn voortreffelijk, al was het maar omdat zijn vader, Rong Yiren, vice-president is van China. Yung is de bekendste en succesvolste van de zogeheten 'Prinsjes', de zonen en dochters van hooggeplaatste Chinese politici, die de positie van hun ouders gebruiken om vooruit te komen in het zakenleven.
Yung, die verzot is op paardenkoersen en lekker eten, houdt niet van de bijnaam prinsje, omdat hij zichzelf onmetelijk succesvoller vindt dan andere nakomelingen van China's lange-marsgeneratie. Hij ziet zichzelf vooral als magnaat, die groot geworden is dankzij Hongkong en die het opneemt voor de autonomie van zijn woonplaats. Hij deinsde er in het afgelopen jaar niet voor terug zijn broodheren in Peking te waarschuwen dat ze na 1 juli niet mogen tornen aan de kapitalistische autonomie van Hongkong. Anders is de handelsstad 'ten dode opgeschreven'.
'Larry heeft onmiskenbaar veel talent', beaamt John Mulcahy, een oude kenner van het zakenleven in Hongkong en directeur van de investeringsfirma W.I. Carr. Toen Yung in 1987 aan het roer kwam van de slaperige investeringsmaatschappij die zijn vader had opgericht, had Citic een kapitaal van, omgerekend, 1,15 miljard gulden. Nu is dat ruim negentig miljard. De winst groeide nog sneller, en op de effectenbeurs was Citic een topper met een koersstijging van bijna 70 procent in de afgelopen twee jaar.
De succesformule is, daarover zijn de investeringsbankiers het eens, dat Yung op een bijzonder schrandere manier met westerse zakenmethoden zijn connecties in Peking wist uit te buiten. Hoewel hem onmiskenbaar voordeeltjes zijn toegeworpen, heeft de 55-jarige oud-ingenieur zich nooit de wet laten voorschrijven door Peking. Zijn staf bestaat voor 90 procent uit westerlingen, die met hulp van een Amerikaanse headhunter bijeen zijn gezocht.
Hij is volgens zakenlieden opgewassen tegen druk uit Peking om zakelijke belangen bij tijd en wijle ondergeschikt te maken aan politieke. De meeste Chinese bedrijven moeten zich af en toe neerleggen bij de politieke realiteit van gunstverlening, maar 'Yung heeft corruptie buiten de deur gehouden', denkt Mulcahy.
Wat Yung zo verschillend maakt van de andere prinsjes, is zijn ervaring met het kapitalisme. Hij komt uit een gerenommeerde Shanghaise zakenfamilie, die voor de revolutie fortuin had gemaakt. Zijn voorouders bezaten textiel- en meelfabrieken, transportondernemingen en financieringsmaatschappijen. Bij de communistische machtsovername in 1949 vluchtte de familie met andere magnaten naar Hongkong. Maar Larry's vader, Rong Yiren, koesterde sympathie voor het communisme en sloot zich aan bij de nieuwe machthebbers.
Rong ontwikkelde zich tot een van China's bekendste economische experts, maar de geuzennaam 'rode kapitalist' kwam hem tijdens de culturele revolutie duur te staan. Hij viel net als de meeste andere intellectuelen in ongenade.
Larry was na zijn ingenieursstudie aan de Amerikaanse Stanford University teruggekomen naar China, waar hij een baan kreeg bij het ministerie van Energie. Maar in deze periode deed de jonge ingenieur gedwongen ervaring op bij een collectieve boerderij. Pas toen Deng Xiaoping aan de macht kwam, werd Rong gerehabiliteerd.
Deng wilde zijn ervaring gebruiken voor de snelle overgang naar het kapitalisme. Rong zag dat vooruitgang buitenlands kapitaal vereiste, en hij richtte daarom in 1979 Citic op (China International Trust & Investment Corporation).
Een jaar eerder had Larry Yung de positie van zijn vader gebruikt om een uitreisvisum voor Hongkong te krijgen. Hij maakte zijn eerste klapper met de handel in horloge-onderdelen. Begin jaren tachtig trok hij weer naar de Verenigde Staten, waar hij rijk werd in de snel opkomende computer-industrie. Maar Hongkong bleef trekken en Larry keerde terug.
Rong Yiren bood zijn zoon in 1987 het directeurschap van de Hongkongse Citic-vestiging. Larry bouwde, met vaderlijke hulp, in korte tijd een imperium op met belangen in de luchtvaart, telecommunicatie, onroerend goed, autohandel, financiering en bruggen- en tunnelexploitatie.
Veel deelnemingen verwierf hij bijzonder voordelig, want het door Groot-Brittannië gedomineerde zakenleven paste zich aan bij nieuwe verhoudingen. Deng en Margaret Thatcher waren in 1984 overeengekomen dat Hongkong zou terugkeren in de Chinese moederschoot. Iedereen wilde zaken doen met China's eerste eigen Hong, zoals de oude Britse handelshuizen worden genoemd.
Buitenlandse investeerders beloonden Citic Pacific rijkelijk als China's eerste bedrijf, dat gerund werd volgens internationaal aanvaardbare normen. De aandelenkoers is fenomenaal gestegen. Yung, die al enkele procenten van zijn bedrijf bezat, voer er wel bij. Hij is volgens het Chinese maandblad Caifu (Rijkdom) met een geschat vermogen van ruim zeshonderd miljoen gulden een van China's tien rijkste mensen.
Het geld lijkt de paardenliefhebber op te zoeken. Door een misverstand plaatste het wedkantoor van de paardenraces op Sha Tin zijn geld een keer op een outsider, die later honderd tegen één uitbetaalde. Yung spendeerde de meevaller van tien miljoen gulden volgens Hongkongs gebruik aan liefdadigheid.
In 1995 beklom Yung de hoogste sporten van de sociale ladder met het felbegeerde voorzitterschap van de dure Hong Kong Golf Club. Een jaar later mocht hij de zetel in het twaalfkoppige bestuur van de Jockey Club, Hongkongs meest vooraanstaande instelling, overnemen van het Britse Jardine Matheson. De symboliek ontging niemand: het door China verguisde handelshuis dat 155 jaar tevoren de opiumoorlogen had uitgelokt, moest het veld ruimen voor Pekings rode miljonair. De club had ook net het predikaat koninklijk uit zijn wapen geschrapt.
Yung houdt er van zich opzichtig in zijn weelde te baden. Zijn paard mr. Vitality is veelvuldig winnaar op de renbaan. 'Ik houd van gokken', is een van zijn veelgeciteerde uitspraken. Hij bezit enkele paleizen in Hongkong en het Canadese Vancouver. Twee jaar geleden kocht hij voor twaalf miljoen gulden Birch Grove, een buiten in het Engelse graafschap Sussex. Hij brengt jaarlijks vijf weken door op het landgoed, dat ooit behoorde aan oud-premier Harold Macmillan.
Rijkdom en sociale standing werken niet tegen, maar Yung ontleent zijn goede naam toch vooral aan zijn doortastendheid. 'De deals van Larry zijn goede deals', zegt Fred Simon, sinoloog bij de adviesfirma Arthur Andersen in Hongkong. 'De miljardairs genieten ervan zaken te doen met Citic.' Zij hebben volgens hem bewondering voor het gebrek aan bureaucratie, die zo kenmerkend is voor andere Chinese bedrijven.
Om corruptie en het gebrek aan juridische garanties te ontvluchten zijn meer Chinese bedrijven neergestreken in Hongkong. Ook overheden, steden, provincies en ministeries zochten hier toegang tot de internationale kapitaalmarkt. Sommigen moesten de illegaal verworven tegoeden van hoge partijbonzen of militairen beleggen, anderen wilden de handel met het buitenland vergemakkelijken.
Veel prinsjes werden rijk met de truc om overheidstegoeden voor een prikje over te doen aan papieren vennootschappen in Hongkong. Door die bv's geheel of gedeeltelijk door te verkopen streken ze enorme winsten op. Maar vorig jaar is gebleken dat de leiders in Peking niet alle wangedrag van hun kinderen door de vingers zien. Zhou Beifang, zoon van een goede vriend van Deng, verdween achter de tralies omdat hij woekerwinsten behaalde op de verkoop van tegoeden van de Pekingse staalgigant Shougang.
Yung trekt ook in Peking veel aandacht. De affaire met Zhou voedde speculatie dat het op zekere dag ook met Yungs voorspoed opeens gedaan kan zijn. Vader Rong Yiren is tenslotte al tachtig.
'Yung mag dan van gokken houden, Citic is absoluut recht door zee', zegt sinoloog Simon. Hij is volgens hem van een volstrekt ander niveau dan die postbusmaatschappijtjes die zwart geld witwassen. 'Natuurlijk, bij herinvesteringen in China is de afkomst van het geld niet altijd even duidelijk, maar Citic is een categorie apart', zegt Simon.
Ook Simon Murray, de Britse ex-ambtenaar die directeur is van Deutsche Bank in Hongkong, is resoluut in zijn oordeel: 'Larry Yung is nog nooit in opspraak gekomen door ook maar een zweem van twijfelachtig gedrag.'
Maar dat Citic wel degelijk rekening moet houden met de machtsverhoudingen in Peking, bleek afgelopen zomer bij de transfer van het Britse luchtvaarteigendom aan China. Yung en zijn medestanders hadden op allerlei manieren laten weten niet in Cathay Pacific, Hongkongs luchtvaartmaatschappij, geïnteresseerd te zijn en brachten hun aandeel terug van 12,5 naar 10 procent. Ze wilden zich juist richten op het regionale Dragonair, dochter van Cathay.
Maar tot ieders verbazing kwam Citic met Swire, Cathay's grootaandeelhouder, overeen het aandelenpakket voor een prikje uit te breiden naar 42 procent. Het bezit in Dragonair werd, ook al voor een zacht prijsje, overgedaan aan CNAA, het nationale Chinese luchtvaartbedrijf.
'Nationalisering via de aandelenbeurs', noemde Mulcahy dat destijds. CNAA, dat gecontroleerd wordt door geestverwanten van de linker partijvleugel in Peking, had gedreigd in Hongkong een eigen vliegbedrijf te beginnen. Yung moest zijn plannen met Dragonair offeren aan de Pekingse politiek.
Sindsdien wordt Citic ook genoemd als hoofdrolspeler in de slag om Hongkong Telecom, de winstmaker van het Britse Cable & Wireless. Sinds de Volksrepubliek vorig jaar de fusie van C&W met British Telecom verijdelde, wacht Hongkong met spanning op de Chinese inlijving van het telefoniebedrijf.
Yung heeft de afgelopen jaren met Citic steeds hogere bedragen in de infrastructuur op het vasteland gestoken, die in Peking een hoge prioriteit heeft. Hierbij laadt hij de verdenking op zich dat economische motieven niet altijd op de eerste plaats komen. Over de risico's in China's vele mega-projecten deed hij de dubbelzinnige uitspraak: 'Geld verdienen is niet altijd even gemakkelijk.'
Deze activiteit baart ook Simon Murray zorgen. Zijn Deutsche Bank is in een rapport veel minder optimistisch over Citic dan de talloze andere investeringsbanken in Hongkong. 'Yung hanteert wel degelijk andere maatstaven in China. Hij neemt genoegen met lagere marges.' Citic heeft ruim vijftien miljard Hongkong dollar uitstaan in China.
En nu heeft Yung de financiële wereld verrast met een transactie die lijkt op de Chinese versie van een management buy-out. Volgens de maatstaven van Wall Street had Yung met zijn financiële prestaties al lang een vette bonus verdiend.
Dit was ook de reden die Citic gaf: een 'aanmoedigingspremie'. Maar weinigen hechten hier geloof aan. China hanteert heel andere maatstaven en dit soort premies is er hoogst ongebruikelijk.
De meest gehoorde verklaring onder Hongkongse bankiers is, dat Peking geld nodig had voor nieuwe investeringen en de koerswinst van het aandeel Citic te gelde wilde maken. Aanbieden op de beurs zou een motie van wantrouwen zijn geweest in de toekomst van Hongkong. Daarom verkozen de leiders een weg van weinig weerstand: aanbieden aan de directie.
Maar dit riep vragen op over Yungs persoonlijke financiën. Omdat de rode kapitalist zich in stilzwijgen hult, weet niemand waar hij de miljarden vandaan haalde om het aanbod, dat hij vermoedelijk niet kon weigeren, te financieren. Larry Yung heeft wel een hekel aan de bijnaam prinsje, maar zijn prestige staat op het spel. Hongkongs financiële gemeenschap houdt hem in de aanloop naar de overdracht angstvallig in de gaten.

Foto
	Larry Yung bewaart het stilzwijgen, ook nadat hij opschudding veroorzaakte in Hongkongs financiële wereld.FOTO REUTER

