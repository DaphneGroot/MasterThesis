 GOUDSMIT STELT PROGNOSE NAAR BOVEN BIJ. 
 ZEIST, 5 nov (Reuter) - Goudsmit NV verwacht dat haar winst in het vierde kwartaal van 1996 in dezelfde orde van grootte zal zijn als de 2,7 miljoen van het derde kwart van dit jaar. 
 Daarmee zou de winst over het tweede halfjaar op circa 5,4 miljoen gulden komen. Eerder ging het bedrijf nog uit van een minstens gelijke winst over de tweede jaarhelft als de 4,5 miljoen gulden in het eerste halfjaar van 1996. 
 Over heel 1995 boekte Goudsmit een jaarwinst van 6,7 miljoen gulden. 
 In de winst over het derde kwartaal van het nu lopende jaar is een boekverlies verwerkt van 0,6 miljoen gulden op de eerder aangekondigde verkoop van dochter The Society Shop. 
 Verder is een belastinglast verwerkt van 0,7 miljoen gulden. Dit houdt verband met vennootschapsbelasting over de resultaten van Kontek en Edes die dit jaar door Goudsmit zijn overgenomen. 
 Vanaf 1 juli zijn de cijfers van de Edes Seagull Group geconsolideerd. De cijfers van The Society Shop zijn niet meer in de cijfers van dit jaar verwerkt. 
 Over de eerste negen maanden van dit jaar steeg de netto groepswinst van Goudsmit met 60 procent tot 7,2 miljoen gulden. 
 (c) Reuters Limited 1996. 
