	'Duitsland betaalt oorlogsmisdadigers slachtofferpensioen'
	AP, Reuter
BONN
De Bondsrepubliek heeft jaarlijks 13 miljard mark betaald aan 1,1 miljoen ontvangers van zogeheten 'slachtofferpensioenen'. Zeker 50 duizend ontvangers waren of zijn oorlogsmidadigers en leden van militaire eenheden, zoals de Waffen SS, die waren betrokken bij gruweldaden. Dit heeft het tv-programma Panorama van de NDR donderdagavond gemeld.
Het 'slachtofferpensioen' komt bovenop het normale pensioen en wordt betaald aan iedereen die te lijden heeft van een handicap die is terug te voeren op de oorlog.
Panorama noemde het voorbeeld van een nazi die door een Duits gerechtshof was veroordeeld wegens de moord op vijftien Italiaanse vrouwen en kinderen in 1943. Desondanks ontving hij na de oorlog elke maand een bedrag van 708 mark 'slachtoffer pensioen'. Hij was bij een ontsnappingspoging uit een geallieerd krijgsgevangenkamp in zijn been geschoten. Ook werden 'slachtofferpensioenen' uitgekeerd aan 179 Letten die in de Waffen SS dienden.
Een woordvoerder van het ministerie van Arbeid, dat met betaling van de pensioenen is belast, zei dat ze worden betaald aan iedereen die in de oorlog invalide is geworden. Volgens een wet uit 1950 hebben ook zij die naar het buitenland zijn vertrokken, recht op het 'slachtoffers pensioen'.
Volgens Panorama hebben autoriteiten in de deelstaat Sleeswijk-Holstein geprobeerd het pensioen van een ex-bewaker van een concentratiekamp stop te zetten, maar een gerechtelijke uitspraak verklaarde hun poging onwettig.
In het tv-programma veroordeelde de voorzitter van de joodse gemeenschap in Duitsland, Ignatz Bubis, de betaling van de pensioenen als 'een belediging van de echte slachtoffers'. Het programma zal ook door het Amerikaanse tv-netwerk CBS worden uitgezonden.
De zaak van de pensioenen aan oorlogsmisdadigers kwam in december aan het rollen toen de World Jewish Council een beroep op Duitsland deed om de namen te publiceren van veteranen van de Waffen SS die in Groot-BrittanniÃ« en de VS leven en een slachtofferpensioen ontvangen. De Duitse regering weigerde zo'n lijst te verstrekken met een verwijzing naar de wet op de privacy. Bonn zei verder dat toekenning van een pensioen eerst werd voorgelegd aan centra voor opsporing van nazi's.

