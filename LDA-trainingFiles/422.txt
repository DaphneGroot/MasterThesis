	Belgen passeren Ossendrecht bij milieu-inspraak
	Van onze verslaggever
Frank Poorthuis

OSSENDRECHT
Industrieterrein Zandvliet lijkt het geesteskind van een zwartgallige sciencefictionschrijver en het zal ongetwijfeld de geheime droom van menig opsteller van rampenplannen zijn. In elk geval is het een terugkerend element in de nachtmerries van de bewoners van het Nederlandse grensplaatsje Ossendrecht.
'Het is een tijdbom', zegt een dorpsbewoner die staat te schoffelen in de nog half bevroren grond van zijn tuintje. Als hij opkijkt ziet hij een kilometer verderop achter de omgeploegde velden de contouren van het industrieterrein dat zich uitstrekt tot aan Antwerpen. Bijna elke Europese chemiereus heeft er een vestiging. Het is één borrelend chemielaboratorium dat in de verte dreunt als de machinekamer van een oceaanstomer. Te zien zijn gasbollen, olieopslagplaatsen en fabrieken met reusachtige rookpotten.
Wie er langs rijdt, over lege asfaltwegen, kan de angst van de omwonenden invoelen: als dit afgaat, gaat Ossendrecht mee. 'En dus zouden we graag meepraten over de vergunningen die hiervoor worden afgegeven', zegt voorzitter A. van Rijen van de milieugroepering Benegora. Maar Ossendrecht mag niet meepraten. Ondanks internationale milieuverdragen, bi- en multilaterale afspraken en goede bedoelingen, is het onlangs weer fout gegaan.
Het draait nu om de fabriek van het van oorsprong Duitse BASF. Die ligt het dichtst bij Ossendrecht. Hoe dichtbij? 'Twee keer in de maand gaan ze daar affakkelen', zegt een inwoner, 'Dan verbranden ze een grote hoeveelheid schadelijke stoffen. En dan komt er een gigantische vlam uit een van die pijpen, die zo veel licht geeft dat ik in bed de krant kan lezen.'
BASF heeft voor die fabriek juist een nieuwe milieuvergunning aangevraagd voor de komende twintig jaar. Ook in België moet daarvoor tegenwoordig een milieueffectrapportage (MER) worden opgesteld en ter inzage gelegd. Dat is netjes gebeurd. Eveneens zijn in Antwerpen de verplichte hoorzittingen gehouden, zoals ook in Vlaamse kranten aankondigingen van de vergunningaanvraag zijn gedaan.
Maar op het gemeentehuis van Woensdrecht, waartoe Ossendrecht sinds 1 januari behoort, heeft men niets vernomen. De woede is daar groot. Hoofd milieuzaken J. Bartels: 'Wij zijn de buurgemeente. We hebben de stank en de herrie en als BASF uit elkaar klapt, hebben wij problemen.
Maar van deze vergunningverlening weten wij weer niks. Ja, uit de krant moet ik het vernemen. Dat ze in een cafeetje in België een vergadering hebben gehouden. Maar ik wil die MER wel eens zien, dan kan ik tenminste reageren.'
De regionale milieugroepering, die grensoverschrijdend werkt en dus ook Belgische kranten leest, heeft de stukken wel ingezien, vertelt voorzitter Van Rijen. 'Ooh, ze zijn hartstikke eerlijk, daar bij BASF. Dat maakt het alleen maar schrijnender. Ze geven voluit toe dat de fabriek schadelijke gevolgen heeft voor natuur en landbouw, tot zeker vijf kilometer in de buurt. Nou, daar horen wij toch zeker bij.'
Benegora heeft in brieven opheldering gevraagd aan minister De Boer van VROM en het Brabants provinciebestuur. Want, stelt de groep, er zijn toch afspraken gemaakt tussen beide landen over de procedures bij de afgifte van milieuvergunningen met grensoverschrijdende effecten?
Op het ministerie en in het provinciehuis hebben die brieven vooral veel vraagtekens veroorzaakt. Het ministerie verwijst naar de provincie, die weet eigenlijk niet wat ze met de vraag aanmoet en gaat eens in België informeren. De provincie Antwerpen verwijst naar het Belgische ministerie van milieu (Aminal) in Brussel en die stuurt de vragensteller weerom.
Feit is dat de milieuvereniging enig recht van spreken heeft. Er is een internationaal verdrag (Espoo), waarin staat dat alle bewoners van een grensgebied mogen meepraten bij afgifte van milieuvergunningen met grensoverschrijdende effecten. Nederland heeft dat ondertekend. Het is alleen nog niet van kracht.
De EU probeert het verdrag nu te vertalen in richtlijnen voor de lidstaten. Vooruitlopend daarop heeft Nederland echter met de buurlanden al afspraken gemaakt. Met Duitsland zijn zo al enige wederzijdse inspraakprocedures geweest. En de Belgen mochten van Nederland meedoen aan de inspraak rond het HSL-tracé bij Breda.
Maar waarom mocht Ossendrecht nu niet meepraten over de vergunning voor BASF? Het antwoord ligt uiteindelijk toch bij de provincie Antwerpen. Daar weet het hoofd van de afdeling milieu te melden dat het ministerie in Brussel Nederland niet bij de inspraak betrokken heeft, omdat de eerste MER-aanvraag van BASF nog dateert van voor het gentlemen's agreement tussen Nederland en België in september 1994. Maar dan was er toch meer dan twee jaar de tijd om dat recht te trekken? 'Tja', klinkt het vanuit het Antwerps provinciehuis, 'het was ook maar een afspraak op proef, hè.'
Over twintig jaar mag Ossendrecht dus weer meepraten over BASF, als alles meezit. Milieugroep Benegora pikt het echter niet. Minister De Boer van VROM is gevraagd bij de Belgen alsnog voor Nederlandse inspraak te pleiten.
De inwoners wachten af. 'Met een zeker fatalisme', zoals de schoffelende vijftiger zegt. Want ook een bilateraal verdrag zal weinig kunnen doen aan de dreiging aan de einder, die bij 'een mooie zuidwestenwind' de geur van zwavel en roet het dorp in drijft. 'Hoor eens, als-ie klapt, dan klapt-ie', zegt ook de buurvrouw. En glimlachend: 'Mijn enige hoop is eigenlijk dat we er zo dicht bij zitten dat grote giftige gaswolken over ons heen drijven.'

Foto
	Graphic: Grensoverschreidende vervuiling

