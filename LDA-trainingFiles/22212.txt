Doldersum.
Doldersum (Drents: "Dooldersum") is een klein esdorp in het zuidwesten van de Nederlandse provincie Drenthe. Het is dan misschien het kleinste, maar mogelijk ook het oudste dorp van de voormalige gemeente Vledder, nu deel uitmakend van de gemeente Westerveld in Zuidwest-Drenthe. Het dorp telt een kleine 70 inwoners. Niet ver van Doldersum liggen twee grafheuvels uit de late Steen- of IJzertijd die in de volksmond de 'majoor' en de 'generaal' genoemd worden.
Doldersum ligt vier kilometer ten noordoosten van het veel grotere Vledder. Rondom de brink staat een tiental boerderijen, een caf√© restaurant met een camping en een hotel. Voor de overige voorzieningen als winkels, dorpshuis, onderwijs en postkantoor zijn de Doldersummers aangewezen op Vledder.
Het dorp grenst aan het Nationaal Park Drents-Friese Wold. De Vledder Aa, de beek bij Doldersum en het Doldersummerveld, een heideterrein in beheer bij de stichting Het Drentse Landschap, maken deel uit van dat park. De bovenloop van de Vledder Aa is in de jaren 2002 en 2003 opnieuw ingericht. De in het begin van de jaren zestig gekanaliseerde beek heeft zijn oude loop weer teruggekregen. De rijke bovengrond is afgeplagd. Nu moet de natuur in het terrein tussen Doldersum en Wateren zich weer ontwikkelen.
