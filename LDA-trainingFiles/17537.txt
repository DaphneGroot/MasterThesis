 CONSUMENT KAN BIJ AHOLD SNEL "CHIPPEN". 
 AMSTERDAM, 28 aug (Reuter) - Detailhandelsgroep Ahold NV zei op woensdag dat het al in september op grote schaal afleesapparatuur voor de chipknip zal beginnen te installeren. 
 "Ruim 960 winkels van Speciaalzaken Ahold zullen vanaf half september gereed worden voor het betalen met de chipknip. De slijterketen Gall & Gall en de drogisterijketens Etos en De Tuinen hebben besloten tot installatie van gecombineerde pin/chip-apparatuur van de Rabobank," zei Ahold. 
 In de winkels van Jamin, die niet zijn uitgerust met pin-automaten, zal de Rabobank losstaande chip-apparatuur installeren. 
 Bij de supermarkten van Albert Heijn zal de klant vanaf begin volgend jaar kunnen betalen met de chipknip. Deze zal dan deel uitmaken van een multifunctionele klantenkaart. 
 Met de chipknip kan de klant gepast betalen. De kaart dient opgeladen te worden bij een oplaadpunt, zoals een geldautomaat. 
 De afhandelingssnelheid van een chipknip-betaling is ongeveer drie seconden. Dat is aanmerkelijk sneller dan pinnen of contant betalen. 
 "Verder zien wij als belangrijk voordeel de grotere veiligheid (minder contant geld) in de winkels", zei Chris van den Broek, directeur van Speciaalzaken Ahold in een mededeling. 
 "Chippen" levert Ahold volgens Van den Broek bovendien kostenbesparingen op. 
 - Amsterdam newsroom +31 20 504 5000, Fax +31 20 504 5040. 
 (c) Reuters Limited 1996. 
