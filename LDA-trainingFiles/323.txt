	'Buitenlandse collega's snappen niets van deze gekte'
	Van onze verslaggever
Theo Klein

AMSTERDAM
'Deze gekte is niet meer aan mijn buitenlandse collega's uit te leggen', zegt Kees Storm, de hoogste baas van het verzekeringsconcern Aegon. Simon Vinkenoog, dichter: 'Ik ben best bereid aan alle vormen van koorts mee te doen, al moet ik er vroeg voor op.'
Miljoenen mensen volgen vandaag op de televisie de Elfstedentocht. Honderdduizenden trotseren de koude om hun helden live aan te moedigen. Het 'nationale gevoel' is als een golf over Nederland geslagen. Slechts weinigen blijven er geheel nuchter onder.
Annemarie Jorritsma, minister van Verkeer en Waterstaat: 'Ik woon al meer dan tien jaar 250 meter van het Kleine Kruiswater in Bolsward. Daar ben ik vandaag de hele dag te vinden. We hebben met een grote club familie en vrienden onze vaste plek langs de route. Het is een bijzonder feest. Ik heb tien mensen te logeren. We hebben onze eigen koek-en-zopie-tent.
'Ik voel me bijzonder bevoorrecht dat ik dit aparte sfeertje al voor de derde keer sinds ik hier woon mee mag maken. Ik kan me heel goed voorstellen dat honderdduizenden mensen naar Friesland komen om hier getuige van te zijn. Mijn favoriet? Erik Hulzebosch, een fantastische jongen die zichzelf blijft.'
Kees Storm, voorzitter van de raad van bestuur Aegon: 'Ik zit vandaag de hele dag voor de televisie. Ons bedrijf is wel nadrukkelijk aanwezig. Ons kantoor in Leeuwarden wordt omgetoverd tot een ijscafé, compleet met gratis kluunwijn. Daar ontvangen we veel gasten. Het wordt een groot feest. Maar ik heb zware weken achter de rug, dus doe ik rustig aan.
'Wij hebben bijzondere banden met Friesland. De A van Aegon staat voor de Algemene Friesche Levensverzekerings Maatschappij. En we hebben als sponsor van de kernploeg gevoel voor schaatsen. Even mogen we onze nationale gevoelens de vrije loop laten. Ik probeer buitenlandse collega's maar niet meer uit te leggen waarom de Elfstedentocht zo belangrijk is. Ze snappen niets van deze gekte.'
Gerrie Knetemann, bondscoach van de nationale wielerploeg: 'Ik kan verklappen dat ik een poging heb gedaan om mee te kunnen rijden. Dat is niet gelukt, ik ben geen lid. Heel jammer. Ik ben geen echte getrainde schaatser. Maar de Elfstedentocht wil ik een keer gereden hebben. Dus word ik snel lid. Ik ben nu 45 jaar, ik kan geen gelegenheid meer laten schieten.
'Ik volg de tocht voor de tv, vanaf vijf uur. De mentaliteit van de marathonschaatsers staat me enorm aan. In een wereld vergeven van de commercie, beulen zij nog tweehonderd kilometer voor een kruisje. Echt ruwe bolster, blanke pit. De Elfstedentocht lijkt me net zo'n uitdaging als de Alpe d'Huez, maar dan vlak.'
Gerard Meesters, actiegroep Hak een Wak: 'Ja, het gezeik over de Elfstedentocht is weer begonnen. Maar nu is gelukkig snel de kogel door de kerk. Vorig jaar ging het twee, drie weken door. Alsof er niks belangrijkers op de wereld was. Eindeloos gezeur van deskundigen over de dikte van het ijs.
'Toen hebben we met een paar mensen een pamflet opgesteld waarin werd opgeroepen het ijs langs de route kapot te slaan. Meer ludiek dan serieus. We dachten van de week: oh God daar gaan we weer. Maar gelukkig zijn we er zondag van af. Wij ondernemen niks. Of onze actie vorig jaar succes had? Ik zou zeggen van wel. De Elfstedentocht is toen niet doorgegaan.'
Rintje Ritsma, wereldkampioen allround schaatsen: 'Bij de voorbereidingen op het Europees kampioenschap (in Davos, red.) is het geen seconde bij me opgekomen om voor de Elfstedentocht eerder terug te keren. Het is natuurlijk een prachtige tocht. Maar ik heb andere belangen. Ik hoop wel dat de tocht hier op tv komt. De Elfstedentocht rijden, dat zal er voor mij wel nooit van komen. Ik ben te veel topsporter om met de toerschaatsers te willen meedoen.'
Monseigneur Martinus Muskens, bisschop van Breda: 'Tuurlijk kijk ik naar de televisie. Niet vanaf de start. Maar wel grote delen van de dag. Ik krijg altijd de neiging mee te doen. Vroeger heb ik veel geschaatst. Mijn geboortedorp Elshout was gezegend met een paar grote plassen. Daar schaatsten we altijd. In 1986 heb ik de Elfstedentocht gemist. Ik zat toen in Rome. We hebben er later wel een film van gezien.
'Ik doe nog dagelijks aan sport, nu alleen conditietraining. Ik denk dat de Elfstedentocht zo populair is omdat hij geen concurrentie heeft van andere sportevenementen, zoals voetbal. De tocht appelleert ongetwijfeld ook aan de nationale identiteit. Een favoriet? Moge de beste winnen.'
Simon Vinkenoog, dichter: 'Ik denk wel dat ik voor het eerst in mijn leven zo vroeg op ga staan. Waarom? Omdat ik best bereid ben aan allerlei soorten van koorts mee te doen. Hoe meer mensen bij een happening hoe beter. Ik hou wel van het vrijwilligerswerk, waarbij de mensen zich zonder geldelijk gewin meer inspannen dan voor hun eigen baan.
'Massale gebeurtenissen buiten het oorlogsfront blijven trekken. Er zit natuurlijk ook iets van een hype in. Als de mensen lezen dat er 1500 politiemannen naar toe gaan en honderden journalisten, dan willen ze er ook bij zijn. Of ik zelf schaats? Nee, dat was sinds mijn vroege jeugd al onmogelijk wegens zwakke enkels.'
Ernst Kossmann, emeritus hoogleraar geschiedenis: 'Nee, ik kijk niet naar de Elfstedentocht. Het doet me niets. Waarom zoveel mensen zich daar wel toe aangetrokken voelen weet ik niet. Met de nationale identiteit heeft het volgens mij niets te maken. Dat is een modewoord dat overal voor wordt gebruikt.
'IJsvermaak in Nederland is natuurlijk heel traditioneel. Maar het wedstrijdelement is vrij nieuw, en de hype die er over ontstaat is helemaal van de laatste jaren. Het is een zegen dat het in Nederland niet zo vaak hard vriest.
'Dat men zich één keer per tien jaar massaal opwindt over zoiets idioots als een schaatstocht vind ik wel leuk. Als het elk jaar zou gebeuren, was het een schande. Gelukkig kan dat niet, we leven in een gematigd klimaat.'

