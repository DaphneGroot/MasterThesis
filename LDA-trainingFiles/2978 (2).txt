Gelderland.
Gelderland () (Nedersaksisch: "Gelderlaand") is de grootste provincie van Nederland. De provincie is gelegen in het midden en oosten van Nederland en wordt in het noordoosten begrensd door Overijssel, in het oosten door de Duitse deelstaat Noordrijn-Westfalen, in het zuiden door Limburg en Noord-Brabant, in het uiterste zuidwesten door Zuid-Holland, in het westen door de provincie Utrecht, in het noordwesten door de Veluwerandmeren, met aan de overkant Flevoland.
De hoofdstad is Arnhem. De stad met de meeste inwoners is Nijmegen en qua oppervlakte is Apeldoorn de grootste gemeente.
Geografie.
Gelderland is, naar landoppervlakte, de grootste provincie van Nederland. Qua totale oppervlakte, inclusief wateroppervlakte, is Friesland de grootste provincie. De provincie kent 54 gemeenten. Arnhem, Nijmegen en Apeldoorn zijn de grootste steden. Gelderland heeft verschillende landstreken, waaronder de Veluwe, de Gelderse Vallei, de Betuwe, de Bommelerwaard, de Tielerwaard, het Land van Maas en Waal, het Rijk van Nijmegen, de Liemers en de Achterhoek. De Stadsregio Arnhem-Nijmegen is één van de grootste stedelijke gebieden van Nederland.
Gelderland wordt doorsneden door de Rijn met zijn aftakkingen Waal en IJssel. De Maas vormt de grens met Noord-Brabant. Het hoogste punt van Gelderland is het Signaal Imbosch (109,9 m) op de Veluwe.
Rechterlijke indeling.
Sinds 1 april 2013 is er één arrondissement Gelderland met vier zittingsplaatsen: Arnhem, Nijmegen, Zutphen en Apeldoorn. Voor 1 januari 2013 kende Gelderland twee arrondissementen: het Arrondissement Arnhem en het Arrondissement Zutphen. Tussen 1 januari en 1 april maakte Gelderland deel uit van het Arrondissement Oost-Nederland.
Grootste gemeenten.
Onderstaand een overzicht van de grootste (naar aantal inwoners) Gelderse gemeenten per (bron: CBS) Uit de laatste kolommen blijkt de groei per gemeente.
Onderstaand een overzicht van de grootste (naar oppervlakte) Gelderse gemeenten
Politiek.
Gelderland wordt in de periode 2015-2019 bestuurd door een coalitie van VVD, PvdA, CDA en D66. Commissaris van de koning(in) is Clemens Cornielje (VVD).
Cultuur.
Er zijn vele musea vooral in de grotere plaatsen zoals onder andere het Nederlands Openluchtmuseum en Museum voor Moderne Kunst in Arnhem, Museum Het Valkhof in Nijmegen, het Paleis Het Loo in Apeldoorn en in Ede het Kröller-Müller Museum. Ook beschikken enkele steden over een groot theater zoals het Musis Sacrum in Arnhem en Concertgebouw de Vereeniging. Grote, gerenommeerde poppodia zijn Luxor Live en Doornroosje, en de GelreDome in Arnhem biedt concerten aan van grote artiesten. Steden als Arnhem en Nijmegen en de gemeenten Renkum en Overbetuwe krijgen jaarlijks veel toerisme die stad en streek bezoeken vanwege de oorlogsgeschiedenis die daar plaats heeft gevonden. Vaak worden dan de historische locaties bezocht, zoals de John Frostbrug, Ginkelse Heide en de Airborne War Cemetery in Oosterbeek.
Evenementen.
In vele (grote) plaatsen worden evenementen gehouden. Ook zijn er in de kleinere plaatsen en dorpen vaak jaarmarkten, braderieën, muziek- en sportevenementen of andere jaarlijks terugkerende evenementen. De meest bezochte evenementen in Gelderland zijn de Vierdaagsefeesten (gelijktijdig georganiseerd met de Internationale Vierdaagse Afstandsmarsen), World Statues Festival, Zwarte Cross, Fruitcorso, Bloemencorso Lichtenvoorde en de Aaltjesdagen.
Voetbal.
Gelderland is de thuisbasis van 4 betaald voetbalclubs. Één club speelt in de Eredivisie, te weten Vitesse. N.E.C. en De Graafschap spelen in de Jupiler League. Achilles '29 speelt in de Tweede divisie
Naast deze ploegen hebben ook andere clubs betaald voetbal gespeeld. Als laatste verdween AGOVV uit Apeldoorn, na een faillissement in 2013. AGOVV heeft later een doorstart gemaakt en speelt sindsdien op amateurniveau.
In de Tweede divisie spelen vier Gelderse ploegen. De Treffers uit Groesbeek, SV TEC uit Tiel, FC Lienden uit Lienden en Jong Vitesse uit Arnhem. In de Derde divisie spelen vijf Gelderse voetbalclubs, verdeeld over de beide speeldagen. Op zaterdag spelen DVS '33 uit Ermelo en VVOG uit Harderwijk. Op zondag spelen SV Juliana '31 uit Malden, Jong De Graafschap uit Doetinchem en Jong Achilles '29 uit Groesbeek.
