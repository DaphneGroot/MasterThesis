	Ad interim-coach Kuiper staat boven de partijen
	Van onze verslaggever
AMSTERDAM
 Hennie Kuiper is tot en met de wereldkampioenschappen volgende maand in San Sebastian bondscoach van de nationale vrouwenselectie van de KNWU. De voormalige beroepsrenner vervangt de in opspraak geraakte Piet Hoekstra.

Hoekstra blijft zijdelings betrokken bij de wielerploeg, omdat Kuiper in overleg met de Fries de ploeg voor de wereldkampioenschappen zal formeren. Kuiper was eerder ploegleider bij de Duitse ploeg Stuttgart, de voorloper van Telekom. Daarna werkte hij bij de Amerikaanse formatie Motorola, die vorig jaar werd opgeheven. Sinds die tijd is Kuiper alleen nog zijdelings betrokken bij de profwielrennerij. In het vrouwenpeloton was hij niet eerder actief.
- Waarom wilde de KNWU U als vervanger van Hoekstra?
'Omdat ik een stukje know how heb op het gebied van wielrennen. Daarnaast was het belangrijk dat er een persoon kwam die boven alle partijen stond. Zodat niemand van de betrokkenen zich benadeeld voelde. De KNWU vertrouwt erop dat ik de taken aankan.'
- Waarom heeft U het aanbod geaccepteerd?
'Ik wil de Nederlandse wielersport helpen waar ik kan. Daarnaast is het goed te combineren met mijn werk bij mijn sport-management bureau.'
- Wat weet U van vrouwenwielrennen?
'Eerlijk gezegd niet zo veel. Maar ik hoef het niet alleen te doen, ik ben maar een onderdeel van het geheel. Ik pretendeer niet de verlosser te zijn. Het is de bedoeling dat iedereen met plezier naar het WK gaat, en dat de neuzen de zelfde kant op staan.'
- Hoe ziet de voorbereiding op het WK er voor de dames uit?
'Volgende week hebben we een trainingskamp in Zuid-Limburg. Dan moeten we daarna bekijken wat er verder gedaan moet worden aan training. In de week voor het WK gaan we naar Spanje om te acclimatiseren en om het parkoers te verkennen.'
- Maken de Nederlandse rensters kans op het WK?
'Het parkoers is niet zo lastig als andere jaren. Het is vaak zo geweest dat alleen klimsters iets te zoeken hadden op het WK. Dit jaar is dat anders. Iedereen met een goede basisconditie maakt in principe kans. Maar je weet het nooit. Bij het vrouwenwielrennen wordt er individueler gekoerst, er is minder ploegentactiek dan bij de mannen. Ik verwacht dat het peloton lang bij elkaar blijft, alles is mogelijk.
Piet Hoekstra wilde maandag nog altijd geen commentaar geven op de brief waarmee de vijf sportvrouwen zijn positie ter discussie hebben gesteld. 'De komende weken wil ik alles rustig op mij laten inwerken. Daarna kies ik zelf mijn moment om terug te slaan', zei de Fries maandag tegen het ANP. 'Maar eerst ga ik me bezinnen.'

