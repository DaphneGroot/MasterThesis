 KLM SCHRAPT VLUCHTEN WEGENS FRANSE STAKING. 
 DEN HAAG, 16 okt (Reuter) - KLM schrapt donderdag vrijwel alle vluchten op Frankrijk als gevolg van de massale 36-uursstaking die woensdagavond daar begint. 
 Volgens een KLM woordvoerder worden er in totaal 23 retourvluchten geannuleerd, alsmede drie vluchten met Parijs als nachtstop. 
 De retourvluchten op Parijs uit Rotterdam en Eindhoven maken deel uit van de geschrapte vluchten, alsmede de dienst op Toulouse uit Rotterdam. 
 Er wordt maar een retourvlucht uitgevoerd op de Parijse luchthaven Charles de Gaulle. 
 Dit betreft de KL323, die om 10.10 uur uit Amsterdam vertrekt. Dit toestel keert terug uit Parijs om 12.00 uur onder nummer KL324. 
 De dienst zal worden uitgevoerd met een veel groter toestel dan gebruikelijk, aldus de KLM woordvoerder. 
 KLM voert ook een retourvlucht op Toulouse vanuit Amsterdam, de KL313 resp. KL314. 
 Het treinverkeer zal ook hinder ondervinden van de staking, bericht ANP. Het persagentschap meldt dat ongeveer 50 procent van de TGV en Thalys treinen tussen Brussel en Parijs zal uitvallen. - redactie A'dam 020 504 5000, Fax 020 504 5040. 
 (c) Reuters Limited 1996. 
