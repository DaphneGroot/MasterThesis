	Mali op de westerse toer
	OOIT ONTDEKTE ik in de nabijheid van een groot, vervallen Grieks klooster een fotostudio. De voorgevel was ingestort, binnen lagen de resten van een oude, imposante platencamera. Op stoffige werktafels waren brokstukken van kapotgeslagen glasnegatieven achtergebleven. In de hoek van de donkere kamer stond een kast, de deur halfopen. Er stonden uitgedroogde flessen chemicalin in, er lagen stapels vergeelde foto's, plus, onderin, een aantal dozen met onbeschadigde, belichte glasplaten. Mijn hart sloeg over.
Het bleek een rijke schat aan historisch materiaal. Op de platen stonden monniken, pelgrims en soldaten uit het begin van deze eeuw, veelal gefotografeerd tegen een achterwandje waarvan de resten nog in de vervallen studio te zien waren. Dateren bleek moeilijk, maar dat de beelden aan het begin van deze eeuw moesten zijn gemaakt, werd al snel duidelijk. Op een van de glasnegatieven was een groepje militairen te zien, met daaronder de tekst: 'Campagne d'Orient 1917-1918'. Het bleken geallieerde militairen die aan het eind van de Eerste Wereldoorlog in Noord-Griekenland gelegerd waren.
De maker van de foto's was al vele decennia dood, het materiaal lag te rotten in het vervallen gebouw. Het is dat ik er bij toeval tegenaan liep, anders hadden de platen er nog gelegen. Over de gehele wereld moeten zo nog vele honderdduizenden van dat soort platen liggen, op zolders, in kelders, op rommelmarkten. Veel zal verdwijnen, een enkele keer wordt het materiaal tijdig 'gered'.
De Franse fotohistoricus Andr Magnin zag ooit in New York drie foto's van een onbekende Afrikaanse fotograaf, uit Bamako in Mali. Credits ontbraken, maar Magnin, gentrigeerd door de indrukwekkende beelden, plaatste de (studio-)foto's aan het begin van de jaren vijftig. Wat volgde is een verhaal uit een jongensboek. Magnin reisde naar Mali, liet de foto's aan de eerste beste fotograaf zien (de man was voor de deur zijn camera's aan het repareren) en kreeg te horen: 'Ja, die fotograaf ken ik. Het is Seydou Keta. Hij woont in Bamako-Koura, tegenover de gevangenis.'
Keta was thuis, maar was net van plan naar de moskee te gaan toen Magnin aanklopte. 'Hij vroeg me later terug te komen', schrijft de reizende fotohistoricus. Keta bleek een verlegen man; pas bij zijn derde bezoek liet Magnin zijn drie foto's zien. 'Ja, die heb ik gemaakt', zei de Afrikaan, 'maar ik ben allang gestopt. Al mijn werk zit in deze kist hier.' Keta opende vervolgens de kist en op dat moment moet ook Magnins hart een slag of twee gemist hebben.
Prachtfoto na prachtfoto kwam uit de kist te voorschijn. Keta, die in ('omstreeks') 1921 werd geboren, was studiofotograaf tussen 1948 en 1962. Daarna was hij nog tot 1977 als staatsfotograaf in dienst geweest van de regering van Mali, dat net onafhankelijk was geworden (de foto's uit die periode, schrijft Magnin, zijn bezit van de regering en mogen niet worden bekeken). In die periode tussen 1948 en het begin van de jaren zestig legde Keta - met beperkte middelen - tienduizenden van zijn landgenoten vast op glasnegatief. Zijn klanten kwamen in hun zondagse kledij naar de studio en lieten zich zo door de fotograaf vereeuwigen. Soms namen ze hun grootste bezit mee. Dan stonden ze met hun fiets, radio, brommer (Solex!) of accordeon op de plaat. Keta werkte met een plaatcamera, formaat 13x18. 'De meeste van mijn klanten wilden ook foto's in dat formaat. Vergrotingen waren te duur.'
De klanten waren tevreden. 'In 1952 of 1953 kon ik een Peugeot 203 kopen.' Hij werkte voornamelijk in zijn studio; de enkele keer dat hij een camera mee naar de dorpen op het platteland nam, zochten de mensen een goed heenkomen. 'Ze geloofden dat de camera de ziel wegnam, en dat je dan zou sterven. Zelfs oude mensen in de stad geloofden dat nog. Anderen geloofden dat de fotograaf je naakt zag door zijn camera. In de studio liet ik ze dan door de lens kijken, en dan was het meestal wel goed.'
De meeste geportretteerden zijn jong en proberen er zo 'westers' mogelijk uit te zien. Keta: 'Ik werkte met dag- en met kunstlicht. De meeste mensen wilden met kunstlicht gefotografeerd worden, daar werden ze bleker van. Maar ik gaf de voorkeur aan daglicht.' Bovendien: elektriciteit kostte geld.
Keta, die in zijn jeugd eerst een aantal jaren meubelmaker was, kreeg in 1935 van zijn vader een Kodak Brownie. Met die camera leerde hij zichzelf fotograferen. Zijn vader gaf hem ook het stuk land waarop hij zijn fotostudio kon openen. Nog meer bijgeloof: 'Het was tegenover de gevangenis. Niemand wilde daar wonen, vanwege de geesten die 's nachts stenen gooiden. Zelfs als je overdag wilt slapen, en je doet het licht uit, dan kun je een groot wit paard horen galopperen, werd gezegd. Ik had echter nooit last: zelfs 's nachts had ik in de doka en studio een licht aan.'
Bamako was in de jaren dat Keta met fotograferen begon, een stad van honderdduizend inwoners. Het was een belangrijk kruispunt, met wegen naar Ivoorkust, Burkino Faso en Niger. De fotograaf deed goede zaken: 'Veel mensen kwamen rechtstreeks van de trein naar mijn studio om gefotografeerd te worden. Iedereen in West-Afrika kende mij. Zelfs de president kwam langs.' De klanten kwamen vaak terug voor een extra afdruk: 'Daarom bewaarde ik alle negatieven in die kist. Ik denk dat ik er nu dertigduizend heb.'
Magnin nam werk van Keta mee naar Frankrijk, organiseerde tentoonstellingen (onder meer tijdens de 'Mois de la Photo' in 1994) en plaatste onlangs meer dan tweehonderd van Keta's kunstwerkjes in een fraai boek met de simpele titel: Seydou Keta. De fotograaf is nu beroemd, zijn foto's hangen in de grote westerse musea, en dus krijgt hij bezoek van bewonderaars. Dat maakt hem weleens onrustig, zegt hij.
De camera neemt hij niet meer ter hand, al zou hij graag nog eens naar het platteland trekken om de bewoners tijdens het oogsten te fotograferen. 'Want daar ligt toch de ziel van Mali.'
Rolf Bos
Andr Magnin (editor): Seydou Keta.
Scalo, import Nilsson & Lamm; 286 pagina's;  117,90.
ISBN 3 931141 46 2.

Foto
	Malinees meisje in de jaren zestig, gefotografeerd door Seydou Keta. FOTO UIT 'SEYDOU KEITA'

