	Sterk optreden Tonny de Jong maakt Niemann 'bloednerveus'
	Van onze verslaggeefster
 HEERENVEEN
 Terwijl Gunda Niemann drie uur voor de start van de 500 meter nog bedenkingen had over haar deelname, liet Tonny de Jong er gisteren geen twijfel over bestaan wie de nieuwe kampioene van Europa moet worden. Op de openingsafstand was ze met een persoonlijk record 0,69 seconden sneller dan de titelverdedigster.
Niemann klaagde de afgelopen dagen over griep en twee hechtingen in haar linkerscheenbeen. Ze was tijdens een training in Thialf onderuit gegleden en had daarbij een snijwondje opgelopen. Blijkens de komst van reserverijdster Heike Warnicke naar Heerenveen, hield de Duitse ploeg er serieus rekening mee dat de titelverdedigster verstek moest laten gaan.
In het verleden kampte Niemann vaker met kwaaltjes voor een groot toernooi, waarna zij vervolgens met gemak haar titel prolongeerde. Ook dit keer bleek het vals alarm. Na de laatste middagtraining gaf de Duitse bondsarts Volker Smasal groen licht en kon Niemann zich opmaken voor de strijd om haar achtste Europese titel.
Een gemakkelijk gevecht wordt het dit jaar echter niet. De adem van Tonny de Jong was gisteren heter dan ooit en dat maakt Niemann bloednerveus. De afgelopen weken openbaarden zich al meer tekenen van onzekerheid. Zo werd ze tijdens een recente training zelfs al eens op Nederlandse klapschaatsen gesignaleerd.
'Het is absoluut geen ernstige blessure', zei Aart van der Wulp, bondscoach van de Nederlandse vrouwen, over de klachten van Niemann. 'Maar het is een opeenstapeling van factoren, waardoor ze zich onzeker voelt. Voor het eerst in zeven jaar moet ze weer eens echt aan de bak.'
'In Inzell zat ze nog te klooien met die klapschaatsen. Hier had ik haar veel sneller verwacht', zei De Jong zelf. Van der Wulp noemde de prestatie van Niemann, ze werd zevende in 42,04 seconde, ronduit matig. 'Dit is niet het niveau van Gunda Niemann.'
Ook over de race van De Jong was hij niet helemaal tevreden. 'Ten opzichte van de rest heeft Tonny een goede tijd neergezet, maar het moet nog een stukje harder kunnen. Ze reed een beetje slordig. Niet strak en gecontroleerd', zei hij.

