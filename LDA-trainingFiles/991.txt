	Vreugde en woede na snelle overdracht Hebron
	AP, Reuter
HEBRON
Het Israëlische leger heeft zijn militaire hoofdkwartier in Hebron vrijdag overgedragen aan de Palestijnse politie en zich teruggetrokken in het deel van de stad waar de 450 joodse kolonisten wonen. Hiermee kreeg de Palestijnse autoriteit na dertig jaar Israëlische bezetting viervijfde van Hebron in handen.
De officiële overdracht verliep rustig. Bij zonsopgang gaven Israëlische en Palestijnse commandanten elkaar de hand bij de poort van het hoofdkwartier. Een konvooi Israëlische jeeps zette zich in beweging. De ontruiming was binnen een uur voltooid. Zowel Israël als de Palestijnen wilden de overdracht snel achter de rug hebben, om extremisten geen gelegenheid te geven roet in het eten te gooien.
Maar geheel vlekkeloos verliep de overdracht niet. Binnen enkele uren ontstonden er spanningen op het Gross-plein, dat grenst aan een enclave van de joodse kolonisten. Palestijnen bekogelden patrouillerende Israëlische soldaten met stenen, flessen en aardappelen. De Israëlische oproerpolitie voerde een charge uit bij de nabijgelegen groentemarkt. Een groep kolonisten riep buiten hun enclave 'Dood aan de Arabieren' en zwaaide met de Israëlische vlag.
De Palestijnse politie nam na de overdracht bezit van het vroegere Israëlische hoofdkwartier. Een Palestijn zwaaide op het dak met de nationale vlag, terwijl agenten uit de ramen hingen en het overwinningsteken maakten. 'Dit is de gelukkigste dag van mijn leven', riep een officier.
Honderden uitgelaten Palestijnen trotseerden de stromende regen om te kijken naar de aftocht van de militairen. Na het vertrek van de Israëli's staken feestende omwonenden vuurwerk af. De Palestijnse politiecommandant Abdul Fatah Guyadi vroeg de mensen geen vreugdeschoten af te vuren, om uitbarstingen van geweld te voorkomen.
Eveneens om ongeregeldheden te voorkomen, heeft het Israëlische leger donderdagavond achttien militante joden huisarrest opgelegd. De duur van het huisarrest varieert van vier tot tien dagen.

Foto
	Palestijnse politieagenten komen vrijdagochtend aan bij het Israëlische hoofdkwartier in Hebron nadat de laatste Israëli's zijn vertrokken. FOTO REUTER

