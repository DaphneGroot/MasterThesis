	Rogie is ware 'danseur noble' in Nondescript
	Nondescript. Choreografie: Piet Rogie. 19 maart in Lantaren/Venster, Rotterdam. Herhaling 21 en 22 maart. Tournee.
Een concentratie op de dans met muziek als voornaamste inspiratie en drijfveer. Dat is een trend die bij moderne choreografen valt waar te nemen. Dat geldt dubbel en dwars voor Piet Rogie. Vroeger zwalkte hij in zijn werk nogal eens heen en weer tussen dans, theater en beeldende kunst. De laatste jaren maakte hij pure dans en dat is zijn werk ten goede gekomen. Met Kataloog, Cargo/Montage en Naast maakte hij een prachtige reeks. Die vervolgt hij nu met Nondescript.
In dit trio vormen Bach en Beck de muzikale uitgangspunten. Van Bach zijn dat de Partitas, en de delen Andante, Adagio en Largo ma non tanto waaruit het beroemde Violin Concertos bestaat. In scherp contrast daarmee staan ultrakorte geluidsfragmenten die de Amerikaanse sample-componist Beck samenstelt aan de hand van echte n fictieve opnames: onder meer met stemmen van astronauten of opgewonden mensen in nood. Tussen Bach en Beck door swingen kale studio-opnames van The Beatles, van het Anthology-album. Al met al is dat goed voor drientwintig stukjes die samen een uur duren.
Dat dit als een hechte, nieuwe partituur werkt komt door de kracht van de choreografie. Soms zijn de muziekdelen verbonden volgens het principe van een estafette waarbij Rogie als een ware danseur noble met een galant handgebaar de dans aan zijn muzen overdraagt. Een andere keer wisselen de danseressen elkaar af en neemt Rogie even plaats tegen het decor, met zijn hoofd onder een lampenkap.
Rogie zou zijn naam als choreograaf geen eer aandoen wanneer hij niet ook wat absurde grappen in de dans zou stoppen. Een volgend moment ligt hij languit op de grond en kijkt relaxed toe hoe de danseressen zich in een pas de deux uitputten in extreme balansen. Hun contrast wordt flink uitgebuit, met grillige bewegingen voor de driftige Laura Moro en langgerekte poses voor de rationele Johanna Laber. De dans is met soli, duetten en een enkel trio prachtig, want Rogie en zijn danseressen weten goed hoe met dansmateriaal om te gaan.
Fraai is ook het toneelbeeld van Rogie. Dat is aan weerszijden abstract. Maar de kern is een triptiek dat bestaat uit drie transparante vellen waarop botten staan afgebeeld. Samen vormen ze een compleet skelet. Soms gaat een danser even naakt met de rug tegen zo'n skelet staan. Hoewel een zwarte raaf in een hoek het decor 'opfleurt', geloof ik niet dat dit als een teken des doods moet worden opgevat. Meer als verwijzing naar the anatomy of the body, het danserslichaam dat een kort leven beschoren is? Als dit Rogies vaarwel is van het podium is het een chique gebaar. Toch blijft die lading wat vaag. Dat is overigens het enige onbestemde aan Nondescript. Treurig is de strekking van het stuk namelijk geenszins. Daarvoor wentelen de vrouwen zich te zeer in verleidelijke poses om Rogie heen, en besnuffelen zelfs zijn van vogelveren vervaardigde broekje. Het slot, waarbij hij zijn muzen als Apollo verenigt in een markante pas de trois, is zelfs het toonbeeld van harmonie.
Isabella Lanz

