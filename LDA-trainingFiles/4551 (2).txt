Oud-Beijerland.
Topografische gemeentekaart van Oud-Beijerland, maart 2017
Oud-Beijerland () is een gemeente in Zuid-Holland. Het gelijknamige dorp is qua inwoneraantal de grootste plaats in de Hoeksche Waard. Het aantal inwoners per bedroeg (bron: CBS).
Oud-Beijerland is een agrarische gemeente, maar ook een forensendorp. Het heeft bovendien een regionale centrumfunctie. Het dorp is gelegen aan het Spui en aan de Oude Maas en heeft een jachthaven.
Geschiedenis.
Na de Sint Elisabethsvloed in 1421 veranderden grote delen van Putten en de Groote of Hollandsche Waard in een gebied van kleiplaten en gorzen, die bij hoog water regelmatig overspoelden. Hierdoor was het gebied nauwelijks door mensen bewoond.
In de eeuwen na de ramp werden stukken land weer omdijkt.
Oud-Beijerland is gesticht in 1559 als Beijerland door graaf Lamoraal van Egmont. Hij verwierf na de dood van zijn broer Karel in 1541 de rechten van het gebied, en liet het in 1557 bedijken. Vanaf de al bestaande Stougjesdijk werden de nieuwe dijken Oostdijk, Molendijk, Zinkwegsedijk, en Beijerlandsedijk aangelegd. Deze polder kreeg de lange naam "Beijerland, Moerkerken, Cromstrijen en de Greup". Rond 1624 kwamen er de kleine polders Bosschenpolder en Nieuwlandpolder nog bij. Beijerland is vernoemd naar Sabina van Beieren, de vrouw van Lamoraal van Egmont.
In 1582 veranderde de naam in Oud-Beijerland, ter onderscheiding van het nieuwe dorp Nieuw-Beijerland dat enkele kilometers westwaarts werd gesticht.
Lang heeft Van Egmond niet van zijn bezit kunnen genieten. Enkele jaren later werd hij op bevel van Philips II op de Markt te Brussel onthoofd, samen met de graaf van Horne. De strijd om de vrijheid van de Nederlanden was uitgebroken.
In 1604 kreeg het dorp de kerktoren en een luidklok van Sabina van Egmond, dochter van Lamoraal van Egmond en Sabina van Beijeren. Sabina van Egmond is op haar verzoek begraven in de kerk. In 1622 werd het Dorpshuis over de Vliet gebouwd.
Vanuit dit gebouw bestuurden Schout en Schepenen en sprak de Vierschaar recht. Het gebouw, vandaag de dag beter bekend onder de naam Oude Raadhuis, is nog steeds één van de mooiste gebouwen van de Hoeksche Waard. Tot diep in de jaren zeventig van de 20e eeuw zetelde het gemeentebestuur van Oud-Beijerland er.
Oud-Beijerland werd al snel een van de belangrijkste handelsplaatsen van de Hoeksche Waard. Het dorp leefde van handel, industrie, landbouw en visserij. De rijkdom die dit bracht is nog terug te vinden in de statige herenhuizen langs de Vliet.
Vanaf het eind van de 19e eeuw tot ca. 1955 verbond een stoomtram van de RTM Oud-Beijerland met Rotterdam.
In de haven was het vaak een drukte van belang. De suikerfabriek, een sigarenfabriek, een cementfabriek, een paling- en zalmrokerij en andere bedrijven zorgden voor veel industriële activiteit in het centrum.
Winkelen en wonen.
In de naoorlogse dagen is het dorp flink gegroeid. Van een kleine zevenduizend inwoners naar ruim drieëntwintigduizend.
De nieuwbouwwijken, zonder hoogbouw, zijn ruim van opzet. Er is overal groen en de speelgelegenheden voor kinderen hebben veel aandacht gekregen.
Oud-Beijerland heeft een centrumfunctie in de Hoeksche Waard op het gebied van wonen, winkelen, werken en onderwijs.
De meeste industrieën zijn uit het centrum verdwenen. Veel bedrijven uit Oud-Beijerland en omgeving vestigden zich op de bedrijventerreinen De Bosschen en De Hoogerwerf.
Vervoer.
Oud-Beijerland ligt aan de provinciale weg N217, die het dorp verbindt met de A29 bij de Heinenoordtunnel en met het veer van Nieuw-Beijerland naar Spijkenisse. De N217 vormt ook een groot gedeelte van de rondweg van Oud-Beijerland, die een ontsluiting vormt voor de wegen binnen het dorp.
Er zijn busverbindingen met Rotterdam Zuidplein, Kralingse Zoom, Spijkenisse en de meeste plaatsen in de Hoeksche Waard.
Er is een veerpont van Oud-Beijerland naar Rhoon en naar Spijkenisse.
Overige kernen.
De Zinkweg ligt tussen Oud-Beijerland en Nieuw-Beijerland in. Het is een lange dijk, beginnend in het centrum van Oud-Beijerland, in de polder tussen beide dorpen.
In de Tweede Wereldoorlog was er de Verzetsgroep Zinkweg, dat het de Duitse bezetter moeilijk maakte. Anno 2005 is de dijk nog voornamelijk bekend van de voetbalclub die er resideert, de Zinkwegse Boys, uitkomend in de vierde klasse van de KNVB.
Aan het eind van de Zinkweg (vanaf Oud-Beijerland gezien) loopt de dijk uit op Het Vuurbaken. In feite niets meer dan een stukje Zinkweg, maar dan met een kromming in de dijk.
Kerken.
Oud-Beijerland kent een groot aantal kerken. Opvallend is de grote Hervormde Gemeente en de vele reformatorische kerken, onder meer een Gereformeerde Gemeente (891 leden), een Hersteld Hervormde Kerk (729 leden) en een Oud Gereformeerde Gemeente in Nederland (120 leden). Daarnaast kent Oud-Beijerland meerdere Evangelische Gemeenten, waarvan de EGHW (Evangelische Gemeente Hoekse Waard) de grootste is (650 leden).
Politiek.
Het college bestaat uit een coalitie van BINT, CDA, en combinatiepartij SGP/CU. Vanaf 26 september 2016 is Jon Hermans-Vloedbeld waarnemend burgemeester.
Sinds 1 oktober 2005 maakt Oud Beijerland deel uit van de Commissie Hoeksche Waard, een regionaal samenwerkingsverband op het gebied van ruimtelijke ordening, huisvesting, economie, infrastructuur, landschap, recreatie en samenleving.
Cultuur.
Raadhuis Klassiek was een jaarlijks terugkerend klassiek concert in het centrum van Oud-Beijerland. Het orkest bestond uit leden van het Rotterdams Philharmonisch Orkest.
Het concert werd georganiseerd door leden van de werkgroep Raadhuis Klassiek. In 2015 vond de 25ste en laatste editie plaats.
Sinds 2007 vindt jaarlijks een cultureel festival plaats in het Laningpark onder de naam 'De Parkdagen'. Dit festival biedt een podium voor verenigingen, instellingen en inwoners van de Hoeksche Waard.
In het centrum van Oud-Beijerland is een cultuurroute uitgestippeld. Met behulp van een kaartje (af te halen bij het VVV-kantoor) en het scannen van QR-codes bij monumenten en bijzondere locaties, kan men meer te weten komen over Oud-Beijerland.
