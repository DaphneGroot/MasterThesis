	Tegenstellingen staan eigen imamopleiding in Nederland in de weg
	Van onze verslaggever
DEN HAAG
De meerderheid van de moslims in Nederland wil een eigen imamopleiding, maar onderlinge tegenstellingen staan de oprichting hiervan vooralsnog in de weg. Daarom zullen in het buitenland opgeleide imams nog jaren de gebedsruimten in Nederland domineren. Islamoloog dr. N. Landman zei dit donderdag bij de presentatie van het rapport Imamopleiding in Nederland aan staatssecretaris T. Netelenbos van Onderwijs.
Landman, verbonden aan de Rijksuniversiteit Utrecht, onderzocht in hoeverre een imamopleiding in Nederland mogelijk is. Hij sprak daarvoor met de belangrijkste moskeeorganisaties en islamitische verenigingen en hij bekeek de mogelijkheden voor imamopleidingen op hbo- of universitair niveau.
Scholen in het voortgezet onderwijs voelen er weinig voor een imamopleiding te beginnen, zei Landman. Zij vrezen voor hun identiteit. Pogingen om islamitische scholen op middelbaar niveau op te richten, strandden tot nu toe. Volgens Landman hebben universiteiten en hogescholen veel meer mogelijkheden hierin een rol te spelen.
Netelenbos steunt een christelijke scholengemeenschap in Amsterdam die een vooropleiding voor imams begint. Naar het voorbeeld van Cheider, een orthodox joodse school in Amstelveen, zal de christelijke scholengemeenschap een islamitische afdeling 'adopteren'.
De staatssecretaris wil dat imams die in Nederland gaan werken ook in Nederland worden opgeleid. Nu vertrekken jongeren voor hun scholing naar het buitenland. In Turkije bezoeken zo'n honderd jongeren zeven jaar lang een zogeheten imam-hatipschool. Netelenbos meent dat zulke opleidingen de integratie van de imams in de Nederlandse samenleving niet ten goede komen. Bovendien kosten ze de ouders vaak veel geld.
Volgens de staatssecretaris heeft de Nederlandse overheid grote ervaring met kerkelijke opleidingen op universitair niveau die volgens de zogeheten duplex ordo werken. Daarbij verzorgt de overheid vakken op wetenschappelijk niveau, zoals Oude Testament, kerkgeschiedenis en godsdienstwijsbegeerte, terwijl kerkgenootschappen vrij zijn invulling te geven aan de eigen theologische vakken. Ook voor de islam is dat mogelijk.
In Nederland zijn er nu twee hogescholen die een lerarenopleiding voor islamonderwijs in het basis- en voortgezet onderwijs bieden. De Leidse universiteit heeft een bovenbouwstudie islamologie en er wordt een islamcentrum opgericht. De Universiteit van Amsterdam heeft een bijzondere leerstoel islam.

