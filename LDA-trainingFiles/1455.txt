	Stad Rotterdam verkoopt belang in Kas-Associatie
	Van onze verslaggever
AMSTERDAM
Stad Rotterdam heeft zijn pakket van 5,2 procent aan certificaten Kas-Associatie, de bank voor de beurshandel, van de hand gedaan. Enkele maanden geleden deed het Small Companies Fund ook al zijn belang van 5 procent van de hand. De pakketten zijn net verkocht in een periode dat de beursbank de banden met de institutionele beleggers wil versterken.
Sinds er binnen het bestuur van de Amsterdamse effectenbeurs plannen bestaan om het Kas-Assbelang van 60 procent af te stoten, is de eerbiedwaardige financiÃ«le instelling op zoek naar stabiele aandeelhouders. De bank hoopt dat enkele grote beleggers het pakket van de effectenbeurs over willen nemen. De nieuwe aandeelhouders zouden dan duurzaam betrokken moeten worden bij de verdere ontwikkeling van de Kas-Associatie, zo verkondigde de beursbank in december.
De transactie van Stad Rotterdam wordt bij de Kas-Associatie niet als een tegenvaller gezien. 'Ik denk niet dat de kans op een sterkere relatie met de institutionele beleggers kleiner is geworden. We streven nog steeds naar een verspreiding van de aandelen onder een beperkt aantal grote beleggers. Stad Rotterdam heeft gewoon winst genomen. De koers is tenslotte sterk gestegen', verklaart bestuurssecretaris M. van Moll. Ze tekent aan dat Stad Rotterdam alleen maar certificaten bezat. De effectenbeurs bezit aandelen met stemrecht.

