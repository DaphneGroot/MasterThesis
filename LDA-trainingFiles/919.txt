	Presidentskandidaat en guerrillaleider Basajev trekt als islamitische volksheld ten strijde tegen corruptie 'Laat Rusland beseffen dat Tsjetsjenië onafhankelijk is'
	Van onze correspondent
Bert Lanting
 GROZNY
De oorlog is nog niet afgelopen in het hoofdkwartier van Sjamil Basajev, gewezen vliegtuigkaper, leider van de gijzelingsactie in Boedjonnovsk en presidentskandidaat. Nu het Russische leger uit Tsjetsjenië is vertrokken, houden Basajevs zwaarbewapende strijders hun adrenalinegehalte op peil met Japanse vechtfilms.
Aan de muur hangt een oproep van Basajevs plaatsvervanger aan alle eenheden om de verjaardag van de Tsjetsjeense commandant - 14 januari - te vieren met videovertoningen en andere feestelijkheden.
De verering voor de 'held van Boedjonnovsk' is enorm. Met de overval op Boedjonnovsk, waar de Tsjetsjeense strijders zo'n 1500 mensen in een ziekenhuis gijzelden, dwong Basajev Moskou een staakt-het-vuren af. De oorlog laaide weliswaar na een paar maanden weer op, maar toch betekende de gijzelingsactie, in juni 1995, een keerpunt in de oorlog. De overval gaf de Tsjetsjenen het gevoel dat Rusland met al zijn tanks en gevechtsvliegtuigen toch kwetsbaar was.
Nu de oorlog voorbij is, probeert Basajev zijn reputatie als volksheld te verzilveren en de hand te leggen op het presidentschap. Zijn televisiekanaal - kennelijk heeft hij meer geld dan hij wil toegeven - zendt iedere avond een videoclip uit waarin Basajev bezongen wordt als vrijheidsstrijder onder begeleiding van beelden van de gijzelingsactie die aan ruim honderd mensen het leven kostte.
Basajev, zo luidt de boodschap, is de opvolger van Imam Sjamil, de legendarische opstandelingenleider die in de vorige eeuw tientallen jaren tegen het tsaristische leger vocht, toen Rusland de Kaukasus probeerde te onderwerpen.
Vervolgens laat het Basajev-kanaal wat slappe parodieën zien op zijn voornaamste rivalen: waarnemend president Jandarbijev, generaal Maschadov, tijdens de oorlog de bevelhebber van de Tsjetsjeense troepen en voormalig minister van Informatie Movladi Oedoegov. Als die hun portie hebben gekregen, volgt een nieuwe vechtfilm, ditmaal van Amerikaanse makelij. Zodra er enkele schaars geklede dames in het beeld opduiken, schakelt de televisie over naar een tennismatch, want Basajev is een vroom man.
Al zijn verkiezingsbijeenkomsten beginnen en eindigen met het gebed. Toch is Basajev geen voorstander van invoering van de sharia, de islamitische wetten. Natuurlijk is de sharia goed, maar dan wel de Tsjetsjeense islamitische wet, zoals die al eeuwen in de bergen van de Kaukasus wordt uitgelegd.
Als Basajev president wordt, zal de hele familie voortaan verantwoordelijk gesteld worden voor wat een van de verwanten heeft gedaan, zoals volgens de Tsjetsjeense bergwetten gebruikelijk is. 'Dan is het binnen één maand gedaan met de misdaad', voorspelt hij.
Hoewel Basajev nog steeds bovenaan de lijst van meest gezochte misdadigers in Rusland staat, reist de voormalige militaire commandant onbekommerd rond in Tsjetsjenië voor zijn verkiezingscampagne. Hij laat zich overal begeleiden door zwaarbewapende lijfwachten - stuk voor stuk strijders die aan de actie in Boedjonnovsk hebben meegedaan - maar veel zorgen over een vergeldingsactie van de Russische geheime dienst maakt hij zich niet. 'Allah bepaalt wanneer het onze tijd is', zegt hij bescheiden.
Basajev wordt als een held ontvangen in het dorpje Dzjalka, zo'n 35 kilometer ten oosten van Grozny. De dorpsleiding heeft wat schoolkinderen opgetrommeld om de befaamde vrijheidsstrijder te verwelkomen. 'Basajev = rechtvaardigheid. Basajev = onafhankelijkheid' staat er op de spandoeken die zij dragen.
De voormalige guerrillacommandant, voor de gelegenheid in een geklede jas en pak met das gestoken, rekent zijn gehoor voor dat zij allen rijk zouden zijn, als de bewindslieden in Grozny hun zakken niet zo druk zouden zitten te vullen. De waarde van het totale staatsbezit van Tsjetsjenië, onthult hij, wordt door buitenlandse deskundigen op 130 miljard dollar geschat. Dus kunnen alle Tsjetsjenen op een aandeel van tienduizend dollar rekenen, als de privatisering van start gaat onder zijn presidentschap. Er gaat een instemmend gemompel door de menigte.
Maar niet iedereen laat zich zo makkelijk betoveren. Hoe zit het met de partij olie en kolen die Basajev onlangs achterover schijnt te hebben gedrukt, wil een man weten. Basajev steekt een tirade af over de corruptie in de regering, maar moet uiteindelijk erkennen dat zijn broer Sjirvani, de prefect van Vedeno, inderdaad onlangs de hand gelegd heeft op een partij kolen. Maar die heeft hij verdeeld onder de armen, verzekert hij.
Basajev glimlacht meewarig, als hem na afloop van de verkiezingsbijeenkomst gevraagd wordt of hij niet bang is dat zijn verkiezing de relaties met Rusland alleen maar zal bemoeilijken.
Typisch zo'n domme vraag van een Nederlandse journalist! 'Welnee, het is juist andersom. Het zal de verhoudingen alleen maar makkelijker maken', legt hij uit. 'Dan weten de Russen tenminste waar het op staat: verder geen gesjoemel meer over autonomie of de status van speciale economische zone, maar gewoon onafhankelijkheid. Tsjetsjenië is een onafhankelijke staat en daarmee uit. Als Rusland op die basis betrekkingen met ons wil, prima. Dan zullen we Rusland financiële steun verlenen.'
Maar hij weet toch dat de Russen - en zij niet alleen - hem als een terrorist beschouwen? Basajev: 'Ik beschouw de Russische leiders ook als terroristen. Zij hebben mijn hele land plat gebombardeerd en zich schuldig gemaakt aan volkerenmoord. We zitten er nog steeds over te denken of we hun amnestie moeten verlenen.'
'Als ze ons opnieuw onder druk proberen te zetten, zullen we Rusland verwoesten. Dan helpen we de andere volken zich van Rusland af te scheiden en stort het hele land ineen', waarschuwt Basajev.
Hij denkt overigens niet dat Rusland het zal wagen nog eens militair in te grijpen in Tsjetsjenië. 'De Russische regering heeft genoeg van de oorlog. Ze doen net alsof ze de oorlog niet verloren hebben en alsof Tsjetsjenië nog steeds deel uitmaakt van Rusland, maar daar geloven ze zelf ook niet in.'

Foto
	De Tsjetsjeense presidentskandidaat en guerrillaleider Sjamil Basajev houdt een verkiezingstoespraak in Tsjerwlionaja. FOTO EPA

