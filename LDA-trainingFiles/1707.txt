	Wall Street haalt Damrak uit de put
	Van onze verslaggever
AMSTERDAM
'De beurs wordt geregeerd door angst en hebzucht', stelde een beurshandelaar gisteren. In de loop van de dag zakte de AEX-index naar een verlies van zeven punten, na verlies van andere Europese beurzen. Maar toen Wall Street na goede macrocijfers omhoog schoot, wilde niemand achterblijven. De AEX sloot 0,70 punten hoger dan maandag op 683,18.
DSM moest het dinsdag ontgelden. Het chemieconcern kwam met een ruim 30 procent lagere winst uit gewone bedrijfsuitoefening. Dat betekent een winst per aandeel van 22 gulden in plaats van de door analisten geraamde 24,80. DSM verliet de markt 4,30 gulden lager op 264,60. Collega Akzo verloor 1,60 gulden op een slot van 264,60.
Fondsen die er gisteren goed uitsprongen, waren Koninklijke Olie, Unilever en ABN Amro. De Olies dikten 3,10 gulden aan op 320,10 en Unilever sloot 3,80 gulden hoger op 308,90. Het bankfonds verliet de markt op een koers van 122,30 gulden, een winst van 1,70 gulden.
KBB was gisteren in herstel. Het detailhandelsfonds verloor maandag 10,30 gulden op het nieuws dat de winst over het afgelopen boekjaar ongeveer 40 procent lager zou zijn dan het jaar ervoor; in oktober had de raad van bestuur gezinspeeld op een 12 tot 20 procent lagere winst. Het concern sukkelt met zijn kledingketen M&S Mode, die afgelopen jaar een verlies heeft geleden dat wordt geschat op 35 miljoen gulden. Vorig jaar was M&S nog goed voor 40 miljoen winst. Dinsdag klom KBB 3,60 gulden op 116,30 gulden.
Heinekem verloor gisteren 1,80 gulden op 292,20 en Nutricia 1,30 gulden op 266 gulden. Uitgever Wolters Kluwer liet 2,40 gulden liggen op 224,60.
IHC Caland raakte in de verdrukking, ondanks de in de ochtend gemelde goede perspectieven voor 1997. Het verlies bleef echter beperkt tot 70 cent op 112,70 gulden.
Nieuwkomer AND schoof 80 cent omhoog naar 8,40 gulden. Bouwer BAM voegde 5,80 gulden aan de koers toe op 114,80, transporteur Frans Maas 2,70 op 74 gulden.
Automatiseerder Baan kreeg er gisteren 3,40 gulden bij op 81,50. Het bedrijf, dat ook een notering heeft op de elektronische beurs Nasdaq in de VS, kwam gisteravond laat met zijn winstcijfers.

