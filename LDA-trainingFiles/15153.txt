Wentelteefje.
Een wentelteefje (French toast), verloren of gewonnen brood, klakkaards of klakoars (West-Vlaanderen) of gebakken bokes (Antwerpen) is een zoet broodgerecht. Het is populair als ontbijt in grote delen van Europa en Noord-Amerika. Sneden brood worden geweekt in een mengsel van melk en eieren en vervolgens gebakken.
De term "verloren/gewonnen brood" heeft te maken met de wijze waarop dit gerecht is ontstaan. In vroegere tijden gooide men geen voedsel weg, daarom was het gewoonte om oud - maar nog niet beschimmeld - brood weer eetbaar te maken door middel van dit recept. Tegenwoordig wordt het niet vaak meer om deze reden gemaakt, maar veeleer omdat men het zoete gerecht als een lekkernij beschouwt.
