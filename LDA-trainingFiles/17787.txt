 KONDOR WESSELS ZIET DUIDELIJKE WINSTGROEI. 
 AMSTERDAM, 31 okt (Reuter) - Bouwer Kondor Wessels Groep NV verwacht dat zij in het nu lopende boekjaar 1996/97 een verdere groei van omzet en winst zal realiseren. 
 "Gesproken wordt over een duidelijke stijging van de winst, hetgeen volgens de schaal van Mock neerkomt op een winststijging van zeven a 12 procent," aldus het bedrijf. 
 Omdat het aantal uitstaande aandelen niet meer dan fractioneel zal stijgen verwacht Kondor Wessels dat ook de winst per aandeel binnen die bandbreedte zal toenemen. 
 In het boekjaar tot 30 juni 1996 boekte het bouwconcern een winst van 33,7 mijoen gulden, ofwel 6,01 gulden per aandeel, op een omzet van 1,1 miljard. 
 Kondor Wessels zegt in haar vandaag verschenen jaarverslag "zeer tevreden" te zijn met de ontwikkelingen in 1995/96. 
 Het bedrijf is actief in Nederland en Duitsland in de sectoren bouw en vastgoedontwikkeling, industriele bouw en toelevering, beton-en infrastructurele werken en op beperkte schaal in de elektronica-assemblage. 
 "Alle sectoren hebben aan de gunstige ontwikkeling bijgedragen," aldus Kondor Wessels maar het bedrijf voegt daar aan toe dat de motor achter de groei vooral wordt gevormd door de voorspoedige ontwikkelingen op de Nederlandse markt. 
 In Nederland nam Kondor Wessels' omzet het afgelopen boekjaar toe met 30 procent van 600 miljoen toe 775 mijoen gulden en ruim de helft van die stijging kwam door autonome groei. 
 "Ook voor de komende jaren zien wij hier nog groeimogelijkheden," aldus Kondor Wessels. 
 De omzet in Duitsland daalde met ruim 40 miljoen gulden tot 334 miljoen, met name door het aflopen van enkele grotere in joint-ventures uitgevoerde projecten in de regio Berlijn. 
 Naar verwachting zal de Duitse omzet in 1996/97 weer groeien, aldus het bedrijf. 
 Kondor Wessels heeft in Duitsland het accent inmiddels verlegd van grotere samengestelde projecten naar onder eigen management te realiseren projecten. 
 Op de Duitse markt ziet het bedrijf ook mogelijkheden wat betreft het bouwen voor derden, waarbij het dan om zowel Duitse als Nederlandse opdrachtgevers zou kunnen gaan. 
 De totale werkvoorraad is het afgelopen jaar toegenomen van 1,4 miljard tot 1,6 miljard gulden, aldus Kondor Wessels. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
