Willie Wortel.
Willie Wortel, een antropomorfe kraanvogel, is een personage uit de Donald Duck strips, bedacht door Carl Barks. Aanvankelijk werd zijn oorspronkelijke Amerikaanse naam Gyro Gearloose door de Nederlandse vertalers van het weekblad Donald Duck vertaald naar Willy Wortel. Later is dit veranderd in Willie Wortel. Willies tweede naam is Daniël, tevens zijn voornaam in de Duitse versie van de strips.
De uitvinder.
Hij wordt door sommigen als een gekke uitvinder beschouwd, en doet vaak de meest wonderbaarlijke uitvindingen. Vaak als hij uitvindingen doet, mislukken ze of gaat er iets mis, meestal is dit dan doordat ze "te goed" werken. Dit leidt niet zelden tot een rij boze klanten voor zijn werkplaats, een boze burgemeester als hij z'n uitvindingen verkeerd heeft gebruikt bij het oplossen van een algemeen probleem, een boze Dagobert of het feit dat Donald Duck zijn baan kwijtraakt of tijdens sportwedstrijden gediskwalificeerd wordt als deze zijn uitvindingen hiervoor gebruikt. Ook kunnen bepaalde uitvindingen, zoals bv. een wondermiddel of een machine die gedachten van mensen kan veranderen, een verkeerde uitwerking hebben op Dagobert of Donald Duck zodat deze er dan vaak een heel ander al dan niet verwoestend karakter door krijgen. Daarnaast komt het voor dat de Zware Jongens Willies uitvindingen stelen om te proberen het geldpakhuis van Oom Dagobert leeg te roven. Dit komt vaak voor bij apparaten waarmee zaken gekopieerd kunnen worden of uitvindingen waarmee ze makkelijk het geldpakhuis binnen kunnen komen en als Willie een middel uitvindt dat een bepaalde stof beïnvloedt, bv. iets dat ervoor zorgt dat sneeuw of ijs niet smelt waar Oom Dagobert dan vaak gebruik van maakt om rijk te worden, wordt nog al eens iets ontdekt dat het tegengestelde effect geeft, vaak door de neefjes van Oom Donald en daar wordt dan nog weleens gebruik van gemaakt door de Zware Jongens, die daarvoor vaak gesprekken afluisteren waarin Donald Oom Dagobert waarschuwt voor de gevolgen van zo'n ontdekking om zo aan de nodige informatie te komen voor hun plannen, met alle vreselijke gevolgen van dien. Ook bijeffecten van uitvindingen kunnen soms vreselijke gevolgen hebben, zoals bv explosieve groei van schadelijke insecten of planten door straling of overmatig gebruik van groeimiddelen. Hier krijgt Donald dan vaak de schuld van. Willies verstrooidheid speelt hem ook vaak parten. Een van zijn meest prominente en tevens zijn eerste uitvindingen is Lampje: een intelligent gloeilampje met armpjes en beentjes, dat een eigen wil heeft en Willies grootste vriend en hulpje is. Deze uitvinding is ontstaan doordat Willie per ongeluk in contact kwam met een uitvinding genaamd de 'denkdoos' (Die zou dieren menselijke gedachten kunnen geven) waarbij de defecte lamp van Donald Duck plotseling tot leven kwam. Zo werd Lampje uiteindelijk geboren. Lampje redt Willie vaak als hij in nood raakt door een niet goed werkende uitvinding. Dit doet hij door de uitvinding te repareren of herprogrammeren of door simpelweg de stekker eruit te trekken, zodat de stroom naar de uitvinding wordt uitgeschakeld en deze dus niet meer werkt. Hierdoor is ook het effect ervan weg.
Familie.
De vader van Willie heet Harry Wortel. Hij had een eigen winkel 'Fluks Fiks'. Toen hij met pensioen ging,werd de winkel overgenomen door Willie. Zijn grootvader heet Willem Wortel. Willem Wortel heeft nog op de stoomboot van Dagobert Duck gewerkt rond 1880. Daarnaast heeft Willie ook familie in de agrarische sector; een neef van hem, Pieter Peen, is boer. Ook komt zijn neefje Archimedes, in andere verhalen Newton of Kareltje, weleens langs, hij wil later ook uitvinder worden.
Eigen blad.
Van 1981 t/m 1989 had Willie Wortel zijn eigen blad in Nederland, namelijk Willie Wortel's Puzzelparade. Daarna bleef de Puzzelparade nog twee jaar verschijnen, maar werd Donald Ducks naam eraan verbonden.
Op 29 oktober 2009 kreeg Willie Wortel weer een tijdschrift, gelanceerd in wetenschappelijk centrum NEMO in Amsterdam. De samenwerking tussen Disney en het jeugdtijdschrift "Zo Zit Dat" resulteerde in "Willie Wortel:Een vrolijk weetjesblad", bestemd voor kinderen tussen 7 en 12 jaar. Van het blad is slechts 1 nummer uitgekomen. In juni 2016 keerde Willie Wortel's Puzzelparade echter terug onder de tltel "Willie Wortel, een Innovatief Vakantieboek"
