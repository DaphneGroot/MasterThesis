	Maria's wereld
	OUDE BRUG is een gehucht in een Noord-Hollandse polder waar een mens nog kan doen wat hij wil: geen regelgeving, geen overheid. De bejaarde, wereldberoemde kunstenaar Job Olson die er woont, noemt deze plaats graag 'van God, gebod en gezag verlaten'. Dat klinkt niet alleen poÂ‰tischer dan 'geen regelgeving, geen overheid', het houdt ook een - bijbelse - toespeling in op wat dit jaar het onderwerp van de Boekenweek moest zijn: God.
Het is niet de enige keer dat Renate Dorrestein in het gelegenheidswerkje dat deze week aan kopers van boeken ten geschenke wordt gegeven, naar God, religie, de Bijbel en andere christelijke gemeenplaatsen verwijst. Zelfs de titel van haar novelle, Want dit is mijn lichaam, is aan de Bijbel ontleend. Je kunt dus zeggen dat Dorrestein zich keurig aan haar opdracht heeft gehouden.
Een dergelijke braafheid, zou de reactie kunnen zijn, moet haast wel fnuikend zijn voor het plezier waarmee je dit Boekenweekgeschenk leest, maar dat is niet zo. Dorrestein heeft er - met de Statenbijbel bij de hand - geen 'invuloefening' van gemaakt. Ze verzon een verhaal dat op zichzelf verrassend genoeg is om tot het laatst toe te kunnen boeien.
De schrijfster heeft, ook in haar andere werk, een wat gemakzuchtige neiging tot het cabareteske en slaagt er evenmin steeds in het melodramatische buiten de deur te houden, maar in deze novelle worden zulke zwakheden gerelativeerd door de bijbelse (of evangelische) inblazingen, waarvoor zij zich heeft opengesteld.
Cabaretesk is de wijze waarop Dorrestein de kleinzoon van de vermaarde Olson, Cas, en diens vrouw Xandra, typeert als vertegenwoordigers van een nieuwe, door en door materialistische generatie, die net als Oude Brug 'van God, gebod en gezag verlaten' lijkt. Zo verblijdt Cas zijn zwangere gade op haar verjaardag met 'een nieuwe neus', die ze zich van hem bij de plastisch chirurg mag laten aanmeten.
Daartegenover staat de oudtestamentische figuur van de schilder, die 36 jaar geleden zijn (Italiaanse) vrouw in eigen grond begroef en sindsdien zijn dochter Maria als model gebruikt. Op Maria, een vrouw van 45, die geboren werd met een mank been - daar hebben we het melodramatische - komt in de loop van het verhaal steeds meer de nadruk te liggen.
Zij is bepaald niet gelukkig. Zij voelt zich met haar ouder wordende lichaam beklemd door de rol die haar vader haar heeft toebedeeld en waaraan hij zijn wereldroem te danken heeft (de schilderijen van Maria hangen in de belangrijkste musea en zijn onbetaalbaar).
Ook het contact dat zij via 06-nummers met mannen zoekt, bevredigt haar niet langer. Maar haar belangrijkste probleem is dat haar plaats in huis steeds meer wordt ingenomen door een nieuwe, zeer jeugdige vlam van haar vader, Felicity. Incontinent en seksueel onmachtig als de oude Olson is, drijft hij haar - ten aanschouwe van zijn dochter - in de armen van zijn kleinzoon.
Me dunkt: melodrama in overvloed. En toch is de menagerie die Dorrestein schetst, nee niet zozeer geloofwaardig - dat is ze bepaald niet -, maar merkwaardig genoeg om anders dan louter realistisch te bezien. Los van het cabareteske en het melodramatische maakt Dorrestein van deze personages in hun onderlinge verhoudingen een zo grillig, zeg maar noodlottig verbonden gezelschap dat de treurigheid waaraan zij allemaal, al of niet bewust, ten prooi zijn, zich geleidelijk ook op de lezer afzet. Het gaat ons zonder 'God, gebod en gezag' kennelijk niet naar den vleze, zou de boodschap van Dorrestein kunnen luiden.
Op dat niveau is Want dit is mijn lichaam tamelijk overtuigend. Maar als Dorrestein de oude christusfiguur Olson - de schepper van zijn eigen universum met Maria in het middelpunt - zijn ambachtelijke werkwijze laat inruilen voor het scheppen van kunst via de computer (waarvoor hij nu de zoveel mooiere, blote Felicity gebruikt), verstoort dit de balans. De woekering van het moderne wordt dan weliswaar, in elk geval voor Maria, een dreigende 'uitzaaiing', maar een beetje belachelijk (want ongemotiveerd) is deze tournure wel.
Ook de poging van Dorrestein om haar verhaal van een vleugje bijbelse rampspoed te voorzien - het verhaal begint met een hittegolf in april en eindigt met een zondvloed in december - is niet zeer geslaagd; het werkt eenvoudigweg niet. Je kunt zulke dingen als ernstige tekortkomingen zien; je kunt ze ook beschouwen als een gevolg van het teveel dat Dorrestein, bijbels gezien, in haar geschenk heeft willen stoppen. Dan neem je zelfs een genezende 'zwavelbron' in een Nederlandse polder voor lief.
Renate Dorrestein: Want dit is mijn lichaam.
Boekenweekgeschenk 1997.
Een uitgave van de Stichting Collectieve Propaganda van het Nederlandse Boek.
ISBN 90 74336 32 9.

Foto
	Renate Dorrestein FOTO C. BARTON VAN FLYMEN

