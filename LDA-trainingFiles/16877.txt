Arno (rivier).
De Arno is een rivier in Toscane, Italië. De Arno stroomt door de provincies Arezzo, Florence en Pisa, vanaf de berg Falterona (bij Arezzo, in de vallei Casentino) tot aan de kust enkele kilometers ten westen van de stad Pisa, waar zij bij Tirrenia uitmondt in de Ligurische Zee. Het is de langste rivier van Toscane.
De Arno stroomt eveneens door de stad Florence, waar zij wordt overbrugd door de beroemde Ponte Vecchio. De Arno heeft in de geschiedenis regelmatig de stad blank gezet. De laatste keer gebeurde dat bij de bekende overstroming in 1966. Vele kunstschatten zijn toen door water en modder bedolven.
De Arno is een onberekenbare rivier die een zeker overstromingsgedrag vertoont. Binnen enkele dagen kan de rivier van bijna droog overgaan in bijna overstromend. Een belangrijke oorzaak voor dit verschijnsel is gelegen in het landgebruik bovenstrooms. De traditionele landbouw met terrassen (coltura mista) heeft plaatsgemaakt voor grote geëgaliseerde percelen met wijndruiven of granen, waar het water minder lang vastgehouden wordt en snel hellingafwaarts stroomt. Versnelde erosie en aardverschuivingen (in het Italiaans: frana) zijn een veelvoorkomend verschijnsel.
Florence heeft veel profijt van de nieuwe dammen die stroomopwaarts, onder andere in de bovenloop van de Sieve, zijn geplaatst, waardoor de historische overstromingsproblemen bijna geheel zijn weggenomen.
