 NBM AMSTELLAND VERKOOPT GRONDREINIGINGSINSTALLATIE. 
 AMSTERDAM, 11 sept (Reuter) - NBM-Amstelland zei op woensdag dat het waarschijnlijk de thermische grondreinigingsinstallatie in Schiedam aan Waste Management Nederland zal verkopen. 
 "De verwachting is gewettigd dat de besprekingen zullen leiden tot de beoogde overname", zei het bedrijf. 
 De installatie, in handen van NBM Milieu BV, een onderdeel van NBM-Amstelland NV, heeft een jaarcapaciteit van 100.000 ton vervuilde grond en er werken 26 personen. 
 "Naar verwachting zal de werkgelegenheid van vrijwel alle betrokkenen behouden blijven", zei NBM. 
 "De eerder dit jaar uitgesproken winstverwachting van NBM-Amstelland NV zal door de voorgenomen overname niet worden beinvloed", zei NBM Amstelland ook. 
 ATM, een dochter van Waste Management Nederland die een soortgelijke installatie in Moerdijk bezit, verstevigt met de overname haar marktpositie in de procesmatige grondreiniging. 
 NBM Milieu zal na de beoogde overname actief blijven op de gebieden van uitvoering en advisering van bodem-en grondwater-saneringen, biologische grondreiniging, vloeistofdichte bestratingen en gietasfalt. 
 - Amsterdam newsroom +31 20 504 5000, Fax +31 20 504 5040. 
 (c) Reuters Limited 1996. 
