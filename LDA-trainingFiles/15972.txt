Gary Oldman.
Leonard Gary Oldman (New Cross, Londen, 21 maart 1958) is een Engels acteur.
Oldman won een studiebeurs voor het Rose Bruford Drama College, alwaar hij in 1979 een graad behaalde in theater en kunst. Hij speelde later bij het "Greenwich Young People's Theatre" en kreeg van Time Out een "Beste Nieuwkomer 1985-86" prijs voor zijn rol in "The Pope's Wedding".
Oldman debuteerde in de film "Remembrance" (1982) en kreeg zijn eerste hoofdrol in "Sid and Nancy" (1986), waarin hij de punkrocker Sid Vicious speelde. Hij heeft sindsdien een aantal historische figuren uitgebeeld, onder wie Ludwig van Beethoven, Lee Harvey Oswald en Pontius Pilatus. In de Harry Potter films speelt hij de peetoom van Harry Potter Sirius Zwarts. Hij vertolkt de politiecommissaris James Gordon in de Batmanreeks van Christopher Nolan.
In 1997 schreef, regisseerde en produceerde Oldman "Nil by Mouth", gedeeltelijk gebaseerd op zijn leven. De film won de Alexander Korda Award voor Beste Britse Film, een BAFTA Award, de Channel 4 Director's Award, de Empire Award en werd door de British Film Academy aangemerkt als een van de 100 beste films aller tijden.
Oldman heeft lange tijd geworsteld met een alcoholprobleem, en was verschillende keren gehuwd. In 2008 trouwde hij met de pop- en jazzzangeres Alexandra Edenborough.
