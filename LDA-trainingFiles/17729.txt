 AXXICON BOEKT HOGERE WINST 9 MAANDEN. 
     AMSTERDAM, 18 okt (Reuter) - Axxicon Group NV heeft 
 meegedeeld dat zij in de eerste negen maanden van dit jaar een 
 netto winst heeft geboekt van 4,7 miljoen gulden, vergeleken met 
 3,1 miljoen in dezelfde periode van 1995. 
      De matrijzenmaker handhaaft de eerdere prognose dat voor 
 heel 1996 een netto winst van circa zes miljoen gulden wordt 
 verwacht en bedrijfsopbrengsten onder de 100 miljoen gulden. 
     In het derde kwartaal bedroeg de netto winst 1,7 miljoen 
 gulden, vier ton meer dan de 1,3 miljoen die in dezelfde periode 
 van 1995 werd verdiend. 
     De totale bedrijfsopbrengsten over de eerste drie kwartalen 
 stegen met een miljoen gulden tot 71 miljoen. 
     "Ondanks het feit dat de markt voor CD-matrijzen onder druk 
 staat, is de winst gestegen als gevolg van de stringente 
 kostenbeheersing en de gunstige ontwikkelingen in 
 klantspecifieke matrijzen en overige producten," aldus Axxicon. 
     Vijf van de zes werkmaatschappijen droegen bij aan de 
 stijging van het resultaat en alle zes behaalden de minimum 
 rendementsdoelstelling van 20 procent bedrijfsresultaat ten 
 opzichte van geinvesteerd vermogen, aldus het bedrijf. 
     De gemiddelde orderportefeuille is volgens Axxicon goed 
 gevuld, op hetzelfde niveau als aan het einde van de eerste 
 helft van dit jaar. 
     -- redactie Amsterdam, 020 504 5000, fax 020 504 5040. 
 (c) Reuters Limited 1996. 
