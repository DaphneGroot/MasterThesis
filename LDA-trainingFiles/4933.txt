	Waslijst van geblesseerde spelers tast ijshockeybolwerk Tilburg aan
	Van onze ijshockeymedewerker
AMSTERDAM
Na drie opeenvolgende titels maakt het ijshockeybolwerk Tilburg moeilijke tijden door. De regerende landskampioen verloor drie van de laatste vier wedstrijden en is terug te vinden op de tweede plaats. Nijmegen is de trotse koploper, Heerenveen staat derde.
Nijmegen won vrijdag met 6-1 van Tilburg. De Brabantse ploeg herstelde zich gisteren door in eigen huis met 3-0 van Heerenveen te winnen. Voor de vierde plaats, die ook nog recht geeft op deelname aan de play-offs, strijden nog drie ploegen: Deurne, Eindhoven en Geleen.
Tilburg is niet meer de ploeg die drie jaar lang de eredivisie in een ijzeren greep hield. Vorig seizoen werd de ploeg nog wel landskampioen ten koste van Nijmegen, maar dat ging met grote inspanningen gepaard.
Aan het begin van het seizoen moest coach Mason maar liefs zeven nieuwe aanvallers in zijn selectie zien in te passen. Normaal gesproken al een flinke opgave, maar het wordt Mason nog moeilijker gemaakt omdat zijn selectie geplaagd wordt door buitensporig blessureleed. Maar liefst vijf aanvallers en doelan Hendriks bevolken momenteel de ziekenboeg.
Forward Kruize is de laatste die aan de lijst van geblesseerden kon worden toegevoegd. De Nederlandse Canadees kreeg vrijdag te horen dat hij aan een hernia lijdt. Hij is voor de rest van het seizoen uitgeschakeld. Mason: 'Omdat Kruize niet meer speelt, trekken we in elk geval nog een Scandinavische aanvaller aan. We zitten zelfs te denken om nog een Noord-Europeaan binnen te halen.'
Samen met nieuweling Dougan moeten de aanvallers gaan zorgen voor meer scorend vermogen bij Tilburg. Want daar schort het momenteel vooral aan. Mason: 'Verdedigend zit het goed in elkaar. We maken alleen te weinig doelpunten. Dougan speelt wel gewoon mee, maar is licht geblesseerd. Datzelfde geldt trouwens voor Donders.'
Desondanks ziet de altijd optimistische coach de toekomst hoopvol in. De eerste testcase voor Mason is de bekerfinale die op woensdag 22 januari in Eindhoven op het programma staat. De tegenstander daarin is, evenals vorig jaar, regerend bekerhouder Nijmegen.
Stand:
Nijmegen 12-20, Tilburg 12-17, Heerenveen
9-16, Deurne 10-10, Geleen 10-9, Eindhoven 12-8, Utrecht 12-6, Dordrecht 11-2.

