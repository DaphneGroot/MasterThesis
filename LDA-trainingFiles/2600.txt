	Zichzelf overwonnen
	HET LIEFST zou Hester Albach niet meer praten over 'toen'. 'Ach nee', is haar eerste reactie, 'daar hoeven we het wat mij betreft niet over te hebben.' Maar ze begrijpt dat ze er niet omheen kan. Zonder 'toen' zou er nu geen echo kleven aan haar naam. Hester Albach? Geen idee, zou de in literatuur genteresseerde goegemeente denken. Die roman van haar die pas in de winkel ligt? Vast een debuut, eerst maar eens zien.
Maar zo zit het niet. Dat nieuwe boek, Evenbeelden, is haar derde. Hester Albach is meer dan twintig jaar geleden al eens tot 'fenomeen in de Nederlandse letteren' verklaard. Ze schreef midden jaren zeventig twee 'boekjes', zoals ze ze zelf steevast betitelt, en die veroorzaakten wat je nu zou noemen een 'hype'. 'Maar ik geloof dat je je ergste vijanden niet moet toewensen dat ze voorwerp worden van een hype', zegt ze. 'Zo kijk ik erop terug. Ik wou dat ik het nooit gedaan had, die boekjes schrijven. Ik was veel te jong. Ik was niet rijp om te schrijven. Heel eenvoudig. En geld heb ik er ook nooit aan verdiend.' Ze lacht. 'Dus.'
Haar eerste boek, Het debuut, schreef ze toen ze negentien was. Nog voor het in 1974 verscheen, waren de filmrechten verkocht, waardoor Gerard Cox en Marina de Graaf het verhaal op het witte doek konden naspelen. 'Minstens' negen drukken kwamen ervan, precies weet Albach het niet meer. Het debuut was hot. Het ging over een dertienjarig meisje dat haar buurman van rond de veertig verleidt. Ze had dat zelf zo gedaan, maakte ze duidelijk aan welke interviewer het destijds wilde horen.
Het was een verkoopsucces. Maar er waren ook minder leuke kanten. Albach kreeg een paar aardige recensies, en bovendien bemoedigende brieven van Adriaan Roland Holst en Simon Carmiggelt. 'Ook Jan Wolkers gaf een inspirerende reactie.' Maar vele andere critici maakten Het debuut met de grond gelijk. In 1977 schreef ze een soort vervolg, Een gezonde relatie, waarover Guus Luijters opmerkte: 'In dit boek liggen de leuke opmerkingen zo ver uit elkaar dat de tweede net buiten het boek is gevallen.'
Toen was het twintig jaar stil. Hester Albach schreef niet meer, althans niet dat de meesten wisten. En opeens, op haar 43ste, staat opnieuw haar naam op de omslag van een boek, dat deze keer met geen mogelijkheid kan verworden tot 'boekje'. Evenbeelden is een kloeke roman over een kinderloos echtpaar dat een jongetje uit Afrika heeft geadopteerd. Ze gaan terug naar het land waar hij vandaan komt, en komen terecht in een oorlog.
Zeven jaar heeft ze erover gedaan, en het einde stelde ze uit en uit. Twee jaar was ze bezig met het slot, alsof het niet af mocht zijn, alsof het de openbaarheid niet in mocht. 'Het is een clich, maar een boek is een bevalling. Het heeft een lange draagtijd gehad.' Nu het klaar is, heeft ze 'gewonnen'. Niet van de critici van toen, die wilde ze in het geheel niet 'epateren'. Ze ziet het als een overwinning op zichzelf. Ze heeft zich, uiteindelijk, niet van het schrijven af laten houden.
Ook niet van het roken trouwens. Zestien jaar was ze gestopt, en nu, nadat het boek uitgekomen is, is ze weer begonnen. Door de telefoon kun je haar horen roken. Wanneer ze je in haar rode Volvo ophaalt van het centraal station in Zutphen, vraagt ze of je er last van hebt. Bij haar thuis, een kwartiertje verderop, rookt ze door. Bijna zonder te kijken vindt ze het pakje Philip Morris. Ze rookt snel.
Waar ze precies woont, moet maar niet bekend worden. 'Ik weet niet hoe het loopt, maar toen, met die boekjes, had ik aan de lopende band vieze mannen aan de telefoon.' Het is in elk geval groen waar ze woont, zover je kunt kijken. Het heeft veel geregend de laatste tijd, en daardoor barsten de bomen nu van de bladeren. Haar huis, een oude melkfabriek, steekt er onwerkelijk wit bij af. In haar immense werkkamer, eens een hooizolder, kun je door de dakramen bijna voelen dat het lente is.
Evenbeelden had ze nooit kunnen schrijven als ze in Amsterdam was gebleven. Ze is er geboren en heeft er bijna dertig jaar gewoond. Ze komt er nog wel, maar er wonen? Nooit meer. 'In Amsterdam is zoveel ijdelheid en afleiding, dat je niet zo ver komt in het scheppen. Het was oppervlakkiger gebleven als ik het boek daar had geschreven, als het berhaupt was gelukt om te schrijven.'
Haar boek gaat over vruchtbaarheid, onvruchtbaarheid, en oorlog. Met oorlog heeft ze direct te maken, omdat haar man, Han van der Smagt (58), er nog elke nacht van droomt, en rond 4 mei bij hen thuis de televisie uitblijft. Ze wist al een beetje wat oorlogsleed was, omdat op de allereerste dag van de Tweede Wereldoorlog de enige broer van haar vader 'overhoop geschoten' was, zoals ze zegt, 'iets wat mijn vader nooit goed heeft verwerkt'. Hij praatte er veel over. 'Ik was een gevoelig kind, dus ik heb dat leed voor een deel overgenomen. Maar pas toen ik Han leerde kennen, heb ik het volle gewicht van dat leed ontdekt.'
Haar boek is opgedragen aan Han. Hij verloor zijn vader toen hij vier was. Hij zag zijn vader weggehaald worden door de Duitsers, nadat de onderduikers in hun huis in Amsterdam-Zuid waren verraden. Hij gaf zijn vader een koekje ten afscheid, 'het enige koekje dat hij in zijn jeugd heeft gekregen', en hij zag ook de onderduikers, een joods vriendinnetje en een oude opa, vertrekken. 'En bij dat alles, wat kan je anders voelen, als kind, maar niet alleen als kind, dan machteloosheid? Dat je niets kunt doen. Dat ook niemand anders iets doet. Dat je je vader de straat uitgevoerd ziet worden en dat niemand het belangrijk genoeg vindt om ertegen in opstand te komen.
'En wat doen wij?', gaat ze naadloos over op een andere oorlog. 'Wij zien in Rwanda duizenden weeskinderen, en niemand die zegt: weet je wat, ik pak een vliegtuig en haal er een paar hierheen.' Hoe adoptieouders de '25 duizend voorwaarden' van de Nederlandse adoptiewetgeving kunnen omzeilen, beschrijft ze in haar boek. Ze was op het idee gekomen bij de kapper, zegt ze, waar ze het verhaal hoorde over een echtpaar dat illegaal een kind uit India had gehaald. Waarom ze niet zelf een oorlogskind heeft gered? 'Omdat er wetten in de weg staan en praktische bezwaren. Ik ben er niet trots op dat ik het niet heb gedaan. Ik heb het in zekere zin gedaan door er een boek over te schrijven.'
In Afrika, en in het door haar verzonnen West-Afrikaanse land waar de roman zich afspeelt, gaan velen dood door hongersnood en oorlog, maar ondertussen worden kinderen er af en aan geboren. In Nederland gaat niemand dood door honger of oorlog, en doen sommigen de gekste dingen om zich voort te planten. Hoofdpersonage Erna uit Evenbeelden ondergaat jaren behandelingen om bevrucht te worden, wat uiteindelijk mislukt omdat in het ziekenhuis over het hoofd is gezien dat het zaad van haar man dood is.
Vruchtbaarheid, onvruchtbaarheid. Wat Albach met dat thema heeft, mag iedereen zelf bedenken, zegt ze. 'Dat is een heel persoonlijk iets. Ik heb twee stiefkinderen op wie ik erg dol ben, de kinderen van mijn man uit zijn eerste huwelijk. En een groot deel van wat ik weet over die onvruchtbaarheid, weet ik doordat ik er grondig research naar heb gedaan.' De medische mogelijkheden op dit terrein stelt ze in haar boek aan de orde. 'Daar wordt niet de waarheid over gezegd. Er wordt gesjoemeld met de percentages geslaagde IVF-gevallen. Omdat ziekenhuizen zo meer geld krijgen voor onderzoek. Er is minder mogelijk op dit gebied dan men je wil doen geloven.'
In de wereld van Hester Albach zijn mensen uiteindelijk machteloos, ze worden geregeerd door krachten die sterker zijn dan zijzelf. Er is oorlog, die niet valt te ontvluchten. Er zijn machinaties van de medische stand. Er is iemands oorsprong, waaraan niet te ontsnappen valt. 'Ik ben een heel levenslustig iemand', zegt ze vrolijk. 'In het echt geloof ik niet in de onontkoombaarheid van het lot. Dat komt er blijkbaar uit als ik schrijf.'
Maar over het lot gesproken. Altijd had ze gedacht dat de francofiele belangstelling van haar familie h  r niet zou overkomen. Nu heeft ze met haar man twee huizen in Frankrijk, waarvan een in Parijs. En schrijven? 'Het hoogste ideaal bij ons thuis was een boek schrijven. Ik geloof dat Sartre dat het hoogste bourgeois-ideaal heeft genoemd. Het hft ook iets burgerlijks om jezelf in druk te zien verschijnen.' Stilte: 'In plaats van een kind uit Afrika te halen of als arts van een hulporganisatie je leven in de waagschaal te stellen om mensen te redden.' Stilte: 'Maar dat doen gelukkig andere mensen. Stel je voor dat iedereen schrijver werd.'
Haar ouders wonen nog in dezelfde straat als waar zij opgroeide, schuin achter het Amsterdamse Concertgebouw. Haar vader is negentig, haar moeder achter in de zeventig. Haar moeder was lerares Frans, en vertaalde. Haar vader is toneelhistoricus en kreeg een eredoctoraat in de letteren voor zijn publicaties. Hij gaf in Amsterdam les op de toneelschool. 'Er werd bij ons veel gelezen en veel geschreven. Mijn vader zat altijd te schrijven boven, en mijn moeder vertaalde.
'Bij mij in de familie werd zoveel gelezen dat ik me van hele periodes in mijn jeugd beter de kaften van de boeken die ze voor hun neus hadden herinner, dan de gezichten die erachter zaten. Ik heb heel lang geprobeerd er niet aan mee te doen. Ik vond het van een zeldzame saaiheid. Toen ik negentien was, heb ik waarschijnlijk gedacht: weet je wat, ik schrijf een boek, dan lezen ze mij ook eens.'
Haar ouders hadden haar en haar twee zussen 'gestimuleerd tot creatieve zelfexpressie'. Als ze 's avonds niet kon slapen, kreeg ze op bed klei op een dienblad om zich in slaap te kleien. Als het krijt waarmee ze op straat tekende op was, dan mocht ze brokken kalk uit de muren van de keukenkastjes scheuren. De zitkamer lag altijd bezaaid met teken- en schilderspullen, naaigerei en lappen. Of de huiskamer werd juist ontruimd omdat er een weefgetouw in moest. 'Dat was allemaal net zo belangrijk als eten en drinken. Het was een van de leukste aspecten van mijn jeugd.'
Het was eind jaren vijftig, begin jaren zestig. Toen werd Hester elf en 'rebels'. De hormonen. 'Eentje wordt er in een gezin altijd rebels. De anderen doen het anders. Het ligt aan mijn natuur, denk ik.' Haar ouders vonden het goed en best, ook de 'boekjes' die ze schreef. 'Ze geloofden er heilig in dat als je een kind vrijliet, dat het dan wel goedkwam. Dus ja, ze waren niet sterk in het opleggen van grenzen en het bijbrengen van waarden, ook al omdat ik me niets liet opleggen. Het was een reactie op hun eigen strenge opvoeding. Het was de tijd.'
Ze spijbelde, zat in caf Hoppe, en vanaf haar zestiende in De Kring, destijds 'het magisch centrum van artistiek Amsterdam'. Ze begaf zich tussen de oudere mannen. Geen 'boekje' of interview uit die tijd, of Albach rept van oudere mannen. 'Je kan natuurlijk zeggen: ik zocht een vaderfiguur, ik zocht veiligheid. In zekere zin zocht ik een gezin dat me grenzen oplegde. Niets is zo onveilig voor een kind als het niet hebben van grenzen. Maar niemand legde grenzen op. Om grenzen op te leggen, moet je je verdiepen in iemand. Ik had maar weinig mensen in mijn omgeving die die aandacht konden opbrengen.'
Wel heeft ze het in de 'boekjes' allemaal wat harder voorgesteld dan het in werkelijkheid was, zegt ze. Ze was bijvoorbeeld niet dertien, zoals ze schreef in Het debuut, maar vijftien 'geloof ik' toen ze het bed deelde met een ongeveer veertigjarige man. 'Elke ervaren psycholoog kan je uitleggen dat een meisje van die leeftijd zal proberen mannen te verleiden, dat doet ze om te kijken hoever ze kan gaan. Dat is niet abnormaal. Wat abnormaal was, was dat die mannen erop ingingen, en wat abnormaal was, was dat ik de grens niet kende.'
Ze wil absoluut niet ingaan op de personages uit Het debuut, op Hugo Koster niet, de ongeveer veertigjarige man, en op Harry de wiskundeleraar niet, die zonder enige aanleiding het truitje van het meisje Lotte omhoog trekt en dan constateert: 'Wat een kleintjes.' Albach praat zacht wanneer het over 'toen' gaat, met zichtbare tegenzin. 'Ik heb niks meer met die boeken, ik heb niks meer met die mensen, het is lang geleden dat ik negentien was, godzijdank. Het waren zwarte jaren, een nare, ongelukkige, eenzame tijd.'
Kalm: 'Het waren gouden dagen voor pedofielen. Wat nu een pedofiel heet, dat was toen een moderne man.' Later: 'Het was de tijd van de seksuele revolutie, zogenaamd. Daar deed iedereen aan mee. Vooral mensen die er belang bij hadden. Als volwassen mannen het met kinderen wilden doen, dan was daar niets op tegen. Dat heette te kunnen. En ik reageerde daar kinderlijk op. Voor mij was het zo dat als ik eraan meedeed, dat ik dan meetelde, ergens bijhoorde.'
Maar, merkt ze op: 'Ik ben niet in Staphorst opgegroeid. Ik zat tussen de bohmiens en de intellectuelen van Amsterdam. Dat z¡¡n ook niet de meest verantwoordelijke mensen.' Waarmee ze niet wil zeggen dat ze 'het gemoraliseer van nu' goedkeurt, want 'niet iedereen is een Marc Dutroux'. Ze vindt het ook niet vreemd dat ze als meisje van negentien open over seks schreef, ze is altijd open geweest over seks, en op je negentiende 'is er weinig anders waar je aan denkt'.
In 1974 verrichtte ze met die openheid blijkbaar een revolutionaire daad. 'Er waren bijna geen vrouwelijke schrijvers, ik geloof alleen Neeltje Maria Min. Het was dus een gat in de markt. Een meid die over seks schreef. Wat ik alleen niet had, was het gezonde verstand om te bedenken dat het niet iets is dat je in de krant zet.'
Het venijn dat ze ondervond, had volgens haar eerder te maken met de dingen die ze in de media zei en schreef, dan met de 'boekjes' zelf. 'Het was van een zeldzame onbenulligheid wat ik debiteerde.' Ze dacht dat ze het gemaakt had, 'kinderlijke overmoed', zegt ze nu. 'Ik was een onmogelijk grietje.'
In het Hollands Dagboek van NRC Handelsblad lichtte ze voor het ganse vaderland haar relatie met de kunstenaar Hans K. door: de grote vraag was of ze wel of niet nog langer buiten de deur zou vrijen. Maar interviewers waren ook gepreoccupeerd, die van Het Vrije Volk wijdde zijn hele eerste alinea aan haar ogen, op en neer deinende haar, rode lippen, en 'ik zou haast zeggen geile glimlach'.
De kritiek die inging op haar wrk begrijpt ze achteraf. 'Volwassen mensen die hun leven lang hadden geprobeerd een boek uitgegeven te krijgen, zagen een lachspiegel voor zich. Hoe daar een kind van negentien, godverdomme, ervandoor ging met hun ambities, hoe makkelijk zij het leek te hebben, en hoe hard mensen met echte kwaliteiten ervoor moesten werken. Het was jaloezie en frustratie, omdat iets met zeer betrekkelijke kwaliteiten zoveel aandacht kreeg.
'Ik was slecht opgewassen tegen die kritiek, hoewel ik die achteraf voor een deel niet onterecht vind. Maar het was een lawine van zoveel zeldzaam venijn en ontmoediging, dat ik het op heb gegeven. Misschien had ik ook het inzicht dat ik niet goed genoeg was.' Haar uitgever Peter Loeb kondigde in 1981 nog een verhalenbundel aan, maar toen was ze al afgehaakt. 'Ik schreef niet meer, ik kon niet meer schrijven, ik wou niet meer schrijven.'
En, besefte ze: 'Ik moet weg uit die wereld waar iedereen altijd dronken is en waar mensen elkaar naar het leven staan.' Ze vervolgt: 'Dat was zo in Amsterdam in die tijd, dat is nog zo in Amsterdam. En groot addernest. Ik vind het een rotstad, met een nare mentaliteit, en zeker die wereld van schrijvers en kunstenaars onderling. Je moet ertegen bestand zijn.'
Ze wilde geld gaan verdienen, in plaats van 'leven van de lucht', ze wilde een vak leren in plaats van 'doorteren op een gering succesje'. Ze had drie jaar op het Amsterdamse Montessori Lyceum doorgebracht, 'eigenlijk zonder iets te doen'. Wat kon. Er heerste n grote verwarring over verantwoordelijkheden. De leraar oude talen smeekte de wildste jongens van de school of ze alsjeblieft zijn gloednieuwe auto wilden beschilderen, omdat hij er dan bijhoorde. Albach schiet in de lach. 'En ze kregen er nog geld voor ook.'
Ze zat een blauwe maandag op de Rietveld Academie, op de mts. Ze solliciteerde als klinkwerker bij Fokker, omdat Fokker werkte voor de NASA, en zij gek was van ruimtevaart. De eerste landing op de maan, in 1969, had indruk gemaakt, maar al eerder had zich die passie gemanifesteerd. Als kind had ze een ruimtevaartclub in de kelder van hun huis - die haar vader in verband met de Koude Oorlog volgepakt had met matrassen en conservenblikken.
Fokker weigerde haar omdat ze een meisje was. Ze kwam terecht in het Wilhelmina Gasthuis, dat in opdracht van de NASA onderzoek deed naar het evenwichtsorgaan. Ze mocht mee op een paraboolvlucht, waarbij een vliegtuig een vrije val maakt. 'Ik ben gewichtloos geweest. De ultieme euforie, mooier dan de liefde.'
In haar werkkamer hangt een kaart van de maan. 'Ik heb altijd grote troost gevonden in de maan. Hij is altijd bij je. Dat is heel wat anders dan een god.' Ze heeft informatie opgevraagd bij Wubbo Ockels over zijn EuroMoon 2000-project. Ockels wil landen op een kraterrand op de zuidpool van de maan. 'Dat zal dan wel de Wubbo Ockels-krater worden, maar ik zie mezelf graag burgemeester worden van de eerste vestiging op de maan.' Misschien mag dan haar foto naast die van Vaclav Havel hangen bij de uitgeverij die haar nieuwe boek uitgeeft, de Prom. Uitbundig: 'Daar ben ik nu nog niet belangrijk genoeg voor.'
De beste tijd van haar leven brak aan in 1980. Albach kwam terecht in de reclame, bij Young & Rubicam, via een wedstrijd voor reclametekstschrijvers. 'Daar heb ik Han ontmoet.' Hij was streng, haar teksten liet hij haar rustig veertig keer overdoen. Han was ongelukkig getrouwd, en 'het werd al snel een broeierige toestand'. 'Hij was een liefhebbende man, hij is een liefhebbende man. Dat was nieuw voor mij.' Na een jaar kon ze, vanwege die verhouding, 'opdonderen, wat heel goed voor mij was, want toen kwam ik voor 20 duizend gulden meer per jaar bij een ander bureau'.
Stukje bij beetje trok ze weg uit Amsterdam, via Amsterdam-Noord, Muiderberg en Naarden naar de Achterhoek. Han ging freelancen en zij ook. 'Ik kan nu 's nachts werken, of in Parijs, of in mijn pyjama, of als ik er zin in heb.' Maar sinds ze is gaan schrijven aan haar boek, doet ze niet veel meer aan copywriten. Han is dubbel zo hard gaan werken. 'Dat is nobel. En tussendoor heb ik hem steeds aan zijn kop lopen zeuren over wat ik nu weer had bedacht, en of het wel goed was, en of ik het wel kon.' En Han maar zeggen: 'Het wordt groots, je kan het, je moet ermee doorgaan, het zijn fantastische ideen, heus, het wordt wel wat.'
Ze moet 'even piesen' en laat haar sigaret opbranden in de asbak. Als ze terugkomt, begint ze over de betrekkelijkheid van succes. 'Ik las net nog hoe het vergaan is met die Amerikaanse ruimtevaarders. Een van hen was Pete Conrad. Toen hij voor de tweede keer terugkwam van de maan stond er niemand. Hij is met zijn eigen auto teruggereden naar huis. Zijn straat was leeg, geen vlaggetjes, geen fanfare. Zijn vrouw was boodschappen doen, zijn kinderen waren naar school, en hij moest met de reservesleutel van onder de mat zijn huis ontsluiten.' Ze grinnikt steeds harder. 'En die man kwam net terug van de maan.'

Foto
	Hester Albach FOTO DANIEL KONING - DE VOLKSKRANT

