	Blus de pan met appelsap
	Onder het pseudoniem Hans Belterman schreef Sjef van Oekel een droogkomisch kookboek. Het Wildboek (Van Dishoeck;  49,90) verscheen toen de Tweede Kamer mijmerde over de uitstervende patrijs. Zullen we ze wel of niet schieten? De staatkundig gereformeerden vinden van niet en krijgen de socialisten schoorvoetend mee. Het wordt verboden.
'Wilde patrijzen zijn nauwelijks betaalbaar en worden dan ook gereserveerd voor de luxe restaurants.' Dit soort mededelingen maken het boek zo lollig. 'Bij de bereiding van wild konijn hoort men tijm te gebruiken, en dat is niet zo vreemd wanneer men weet dat tijm het meest geliefde kruid is dat konijnen eten.' Denk eens door. Hier begint een nieuwe culinaire leer. Beesten kruiden met wat ze het liefst aten. Dus fazant met zuurkool, gerookt spek en twee theelepels oude jenever. En kwartels met druiven en droge witte wijn.
De wilde eend wordt de wacht aangezegd. 'In het waterrijke Nederland komen ze nog in groten getale voor, al gelden er tegenwoordig voor bepaalde soorten beperkingen.' Zou de schrijver bedoelen dat er bordjes langs het water komen met: 'Beperkte toegang voor bepaalde soorten wilde eenden'? Of zou hij onhandig willen zeggen dat de jacht op bepaalde soorten wilde eenden tegenwoordig is verboden?
Op een dag giet hij calvados over gebakken konijn in een koekenpan en steekt de boel in de fik. Hij waarschuwt dat de afzuigkap uit moet en zegt dat de vlammen vanzelf doven. Dan mag het konijn eruit, waarna de brandweerman in de schrijver roept: 'Blus de pan met appelsap.'
De recepten zijn ingewikkeldheden om een eenvoudige bereiding heen. Je bakt iets en besteedt verder al je tijd aan camoufleren. Steek bolletjes uit komkommers, uit wortelen en appels, smijt met kruiden, drank, room en allesbinder. Daar is de schrijver dol op, op allesbinder. Alleen verzuimt hij in de 'verklarende woordenlijst' uit te leggen wat dit voor toverpoeder is. Elk recept eindigt met dezelfde tip, maar telkens iets anders. 'Geef er sneetjes geroosterd brood bij.' Soms moet het wit zijn, soms bruin, soms gewoon geroosterd, soms licht, en af en toe in reepjes.
Achterin staat een voorspelling. 'Soberheid is het kenmerk van de keuken in de volgende eeuw, waarin meer dan vandaag de gerechten dienen te smaken naar wat ze zijn en niet naar die van de toevoegingen die de natuurlijke smaak van veel ingredinten juist kunnen verdoezelen.' Dan kan dit boek snel bij het oud papier. De nieuwe eeuw begint al over 26 maanden.
Ben de Cocq

