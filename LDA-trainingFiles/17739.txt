 HOLLANDIA VERKOOPT OUDE ACTIVITEITEN. 
 KRIMPEN AAN DEN IJSSEL, 22 okt (Reuter) - Hollandia Industriele Maatschappij NV heeft meegedeeld dat zij de activa die verband houden met haar vroegere activiteiten zal afstoten. 
 Met de grootaandeelhouder is een akkoord bereikt over de overdracht, waarin begrepen de verkoop tegen boekwaarde van het 49 procent in de Mercon Groep en een vordering in verband met de financiering van Windpark Californie USA. Per saldo bedraagt het eigen vermogen 42 miljoen gulden of 70 gulden per aandeel. 
 Voor de financiering van de eerder gemelde koop van Furness wil Hollandia het vermogen met ruim 50 miljoen gulden versterken waarvoor een emissie van gewone aandelen zal worden gedaan. 
 De verkoop van de oude activiteiten dient volgens Hollandia om goede uitgangspositie te krijgen voor de koop van Furness die, zoals eerder werd gemeld, wordt overgenomen van Pakhoed voor bijna 95 miljoen gulden. Verwacht wordt dat die aankoop op korte termijn wordt geeffectueerd. 
 Hollandia zegt te verwachten dat de inmiddels ingezette groeilijn van de resultaten van Furness in circa drie jaar zal leiden tot een structureel rendement van minstens 10 procent. 
 Furness is door Pakhoed voorzien van financiele faciliteiten om al in 1997 het beoogde minimale rendement zeker te stellen, aldus Hollandia. 
 Bij de door Hollandia aan haar grootaandeelhouder te verkopen activiteiten gaat het onder meer om waterbouwkundige werken, off-shore constructies, fabrieksinstallaties en activiteiten in de sector duurzame energie. 
 Voor de nu aangekondigde wijzigingen zullen de statuten moeten worden veranderd. Daarvoor, en in verband met de verder nodige beluitvorming, zal medio november een algemene vergadering van aandeelhouders worden gehouden. 
 Hollandia Industriele Maatschappij is de voortzetting van de vroegere Hollandia Kloos, dat enkele jaren geleden werd omgevormd tot een investeringsgroep. 
 De aandelen van Hollandia zijn voor een groot deel in handen van de familie Lubbers, de vroegere premier Ruud Lubbers en zijn familieleden. Beheersmaatschappij Lubbers BV houdt momenteel een belang van 48,48 procent in Hollandia Industriele Maatschappij. 
 Verder is er een belang van 28,62 procent dat eigendom is van Exploitatiemaatschappij Breesaap BV. Een belang van vijf procent is in handen van Otterbrabant Beheer BV. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
