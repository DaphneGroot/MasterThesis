	Geobsedeerd door ziekenhuizen MEER KAMAGURKA DAN ROCOCO IN VIERDE DICHTBUNDEL VAN PETER GHYSSAERT
	HOE WORD JE hypochonder? Het beste recept is alle vier tot nu toe verschenen bundels van Peter Ghyssaert achter elkaar door te lezen.
Begin je je na Honingtuin (1991) al wat grieperig te voelen, Cameo (1993) veroorzaakt het vermoeden iets onsmakelijks onder de leden te hebben, bij Sneeuwboekhouding (1995) doen de eerste symptomen van Alzheimer zich voor, en na de lectuur van het recente Jubileum en andere gedichten snak je naar een chemokuur. Geen dichter die zo door ziekenhuizen is geobsedeerd als deze jonge Vlaming (1966), die er op foto's overigens uitziet alsof hij nog wel een paar jaar meegaat.
Toen zijn eerste bundel uitkwam, reageerde de kritiek enthousiast. De decadente sfeer van landhuizen die hun eigen verval niet onder ogen zien, en oudjes die de schijn van waardigheid trachten op te houden, bracht duidelijk iets nieuws in de Nederlandse pozie. De toon was afstandelijk, maar niet zonder compassie, de stijl precieus zonder aanstellerij.
Opmerkelijk was Ghyssaerts voorkeur voor het kunstmatige boven het natuurlijke. Zo sprak hij liever over stillevens dan over echte fruitschalen. En in het laatste gedicht van Honingtuin bracht de dichter een monster ter wereld:
Moeizaam maalt hij uit de schoot,
 het hevig, bloedgebakerd kind,
 zonder genade, zonder stilte voor
 het wit dat hem omringt.

Alle andere kinderen en
 zijn eigen ouders moeten dood,
 en zijn gaven moeten glanzend tot
 volmaaktheid uitvergroot.

Als dit een poticaal programma is, heeft Ghyssaert het consequent in praktijk gebracht, want in zijn volgende bundels herkennen we dezelfde elementen: een enigszins opdringerige onnatuurlijkheid, een morbide belangstelling voor geboorte en dood, de totale afwezigheid van als zodanig herkenbare autobiografische elementen, en dit alles in heldere, zij het niet volmaakte verzen.
Ook het tweede boek, waarin vooral muziek een grote rol speelde, werd nog welwillend ontvangen, maar bij Sneeuwboekhouding leek een zekere vermoeidheid de critici parten te spelen. Terecht, want dat was een uitermate zwakke bundel. Opvallend was daarin het laatste gedicht, dat als volgt begon:
Ziehier mijn zoveelste gedicht, een  opus dinges
 aan u opgedragen, lievelingspubliek;
 voor u zal ik al stotterend vervagen
 en verdwijnen met mijn schrijfsels
 in uw rooskleurig verschiet.

Het leek alsof de dichter zich begon te realiseren dat hij nu maar eens met iets nieuws moest komen. En dat nieuwe is er nu: hoewel ook Jubileum en andere gedichten veel oude bekenden opdist, is de atmosfeer veranderd.
De bundel bestaat uit twee 'boeken', die allebei in drie thematisch samenhangende hoofdstukjes zijn onderverdeeld. Het geheel wordt ingeleid met een proloog en afgesloten met een epiloog, voor Ghyssaerts doen vrij lange, verhalende gedichten die nauwelijks overtuigen. Maar de rest van de gedichten mag er wezen.
De eerste afdeling is een indringend memento mori, wellicht ingegeven door het feit dat Ghyssaert inmiddels de dertig gepasseerd is. Zo begint het titelgedicht:
Op zijn dertigste verjaardag
 zette zich de snijmachine in beweging,
 ver van hier, op trage wielen.

De dood is misschien nog ver weg, maar nadert onontkoombaar:
Hij luisterde; hij keek in elke richting;
 vredig zoemen leek hem al verdacht.

Dit betekent niet dat de eerste dertig jaar wl een groot succes waren geweest, want:
toen hij geboren was begon het al:
 zijn moeder had de bijsluiter verloren.

Maar ook wie stervende is kan in ieder geval nog proberen een heer te blijven:
De man die ziek is heeft een prachtig  pak
 waarin hij langzaam, pronkend dood gaat.
 (. . .)
De man loopt langzaam op en neer
 met afgemeten pas;
 hij spreekt zijn ziekte vriendelijk toe:
 dit is wellicht het mooiste maatpak
 ooit gedragen door een kwaal.

Deze gedichten zetten de toon voor de gehele bundel. Ghyssaert is grimmiger geworden, zijn personages zijn eenzamer dan vroeger, en bovenal is dit boek bij vlagen erg geestig. De situaties die Ghyssaert beschrijft lijken nu eerder op cartoons van Kamagurka dan op de rococo-tafereeltjes van Fragonard. Hier spreekt een dichter die meer gemeen heeft met de absurde humor van Frank Koenegracht dan met de gedistingeerde franje van Wilfred Smit:
Men toonde haar de valkuil
 voor jonge moeders in het park,
 zij had die nooit gezien.

Achter de rododendrons lag hij, leeg
 en dieper dan vermoed
 maar straks door parkwachters
 weer toegedekt.

(. . .)
Maar zij moest niet bang zijn,
 ze droeg toch een mooie jurk,
 ze had haar kind verloren.

Deze jonge vrouw is niet de enige die zich bedreigd voelt. Overal liggen duistere machten op de loer. Zelfs op het eerste gezicht natuurlijke verschijnselen blijken gearrangeerd te zijn met de bedoeling ons klein te krijgen. In 'Rapport' wordt geobserveerd hoe een gevangene argeloos met kunstmatige sneeuw aan de gang gaat:
Vanmorgen sneeuwde het
 op de gevangene
 die sneeuw ging eten
 met zijn beide handen
 en daarna een pop maakte
 maar niet de wortel zag
 die wij verborgen hadden

(. . .)
Dooi kwam
 alsof wij van niets wisten
 en niet uren
 water hadden zitten koken.
Het is alsof de dichter voortdurend laboratorium-opstellingen maakt, waaraan hij zijn deerniswekkende personages onderwerpt om te kijken wat er zal gebeuren:
En van hen beloerde hem altijd
 en waarschuwde de anderen
 die in de bomen hingen

maar niet naar beneden kwamen.
 Hij liep zwijgend door onder het
 bladerdak
 van beuken en kastanjebomen,
 hoorde boven zich het onnatuurlijk  hijgen
 van de zomer.
Ondertussen wordt ook de lezer medeplichtig gemaakt, want het is in feite zijn blik die al dat verschrikkelijks tot leven wekt:
Dit is niet mooi;
 uw oogopslag bewijst het al.
 U kunt het weliswaar verzwijgen
 maar uw mond verspreekt het al

tot woorden die in dit gedicht
 worden bijgezet.

Doen dichter en lezer tenminste nog een poging met elkaar te communiceren, in Ghyssaerts universum is dat beslist niet vanzelfsprekend:
Op zondag, na het middageten,
 spraken zij met dunne lippen
 en een mond die niets meer wist
 van het dessert

en halverwege in hun zinnen
 stokten dan hun stemmen
 en hun handen kwamen helpen
 met gebaren

maar de kaarsen vielen om
 en de vorken knarsten
 in de lege schalen
 en geen woord schoot hen te binnen.

Deze mensen willen wel praten, maar kunnen het niet. Nog erger is het wanneer men zo'n gebrek aan contact niet eens beseft:
Het was een mooie warme dag;
 er was totaal geen conversatie;
 de moeder had het niet gemerkt.

Als de zaken er zo voor staan, is het misschien beter het veld te ruimen. Maar laat de ziekte die ons sloopt dan tenminste zo interessant mogelijk zijn:
Zij laten hem de ziekte zien
 die hij moet kopen
 en tonen hem een film waarin zieken
 boeiend spreken over hun sympto men.
 Ze vragen al hun oude kiemen terug
 die waardeloos geworden zijn.
 Een meisje neemt met hem een folder  door;
 zij dringen aan
 dat hij nog andere ziektes koopt,
 ze hebben dia's en filmmateriaal.
 De namen worden wel steeds moeilij ker,
 de folders echter zijn eenvoudig.

Piet Gerbrandy

Peter Ghyssaert: Jubileum en andere gedichten.
Bert Bakker; 80 pagina's;  29,90.
ISBN 90 351 1841 3.

Foto
	Peter Ghyssaert FOTO DANIEL KONING - DE VOLKSKRANT

