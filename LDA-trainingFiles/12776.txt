Eddy Boutmans.
Eddy Seraphina Maria Boutmans (Antwerpen, 6 februari 1948) is een Belgische advocaat en was een politicus voor Agalev.
Levensloop.
Eddy Boutmans studeerde eerst aan het Onze-Lieve-Vrouwecollege te Antwerpen, gevolgd door de studies Rechten aan de Universiteit Gent waar hij tot doctor in de rechten promoveerde in 1970. Hij is sinds de jaren 70 van de 20e eeuw politiek actief in en rond Antwerpen. Hij is een van de stichters van de Antwerpse alternatieve boekenbeurs 'Het Andere Boek' en was jaren actief in de Antwerpse buitenparlementaire actie- en politieke groeperingen. Hij is lange tijd voorzitter geweest van de pluralistische vereniging "Vrienden van Cuba". Met de gemeenteraadsverkiezingen van 1988 vormde hij samen met onder meer Mieke Vogels en enkele radicaal-linkse partijen zoals SAP een alternatieve politieke lijst voor de Antwerpse gemeenteraadsverkiezingen (Regenboog). Deze was echter niet erg succesvol en het volgende jaar stapte hij (evenals Vogels) over naar Agalev.
In 1995 kwam hij voor Agalev in de Senaat en in 1999 werd hij in de paars-groene regering-Verhofstadt I staatssecretaris van Ontwikkelingssamenwerking. Tijdens zijn periode als staatssecretaris slaagde hij er onder andere in om zowel op Belgisch als op Europees niveau in om akkoorden te bereiken om de hoogte van het bedrag dat aan ontwikkelingssamenwerking besteed wordt te verhogen.
Verder is hij de bezieler van Africalia, een soort van permanente Europalia, een sponsoringproject voor Afrikaanse cultuur zowel in Afrika als in België.
Na de verkiezingsnederlaag van Agalev in 2003 trok Boutmans zich terug uit de actieve politiek en ging weer studeren aan de Katholieke Universiteit Leuven, waar hij in 2004 een diploma in de aanvullende studie van de sociale en culturele antropologie behaalde.
In 2013 volgde hij Christian Wiener op als voorzitter van UNICEF België..
