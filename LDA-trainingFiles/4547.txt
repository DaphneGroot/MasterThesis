	Verdwaasd, verbaasd en misselijkmakend
	De Parade. Zuiderpark Den Haag t/m 13 juli, Park Nieuweroord Utrecht 18 t/m 27 juli. Martin Luther Kingpark Amsterdam 1 t/m 17 augustus.
Een van de aardigste attracties van het rondreizend theatercircus De Parade is gratis. Zet een stoel bij de uitgang van de Synestheseur en bestudeer de gezichten van de bezoekers die het maffe apparaat verlaten. Een klein kind dat van oor tot oor straalt, terwijl moeder huilt van ellende. Verdwaasde, verbaasde, verrukte en misselijke blikken.
Men heeft heel zorgzaam een bordje 'Niet geschikt voor zwangere vrouwen' opgehangen, maar spreekstalmeester Marc-Marie Huybregts lokt wel met satanisch genoegen mensen met koffie en goed gevulde etensbordjes in de hand naar binnen. Daar zullen die andere bezoekers veel plezier aan beleven.
Het gevaarte is gemaakt door film/theatergroep Interfusio en is een perfect onderdeel voor De Parade: opwindend en origineel. De Synestheseur is een vervaarlijk bewegend film/theater-toestel met een wisselend programma. Zo is het een keer een ziekenhuislift die eerst keurig op de afdelingen claustrofobie en cholera stopt, maar al snel een bizar, lawaaiig ritje maakt vanuit een peilloze diepte naar hogere sferen. Nooit geweten dat dertig mensen binnen een paar theaterminuten zoveel zweet kunnen produceren.
Deze Parade-act is alleen tijdens de Haagse serie te zien, maar zal de komende jaren ongetwijfeld bij andere theatermanifestaties opduiken. Voor Utrecht en Amsterdam zijn er echter genoeg alternatieven, zoals een grote veiling van huisraad en uitheemse dieren van de Gebroeders Flint en een waterspektakel van Vis Â… Vis. De programma-onderdelen van het mobiele zomerfestival De Parade zijn zeer divers, maar hebben wel een paar aangename overeenkomsten. De voorstellingen zijn kort (van 3 tot 60 minuten), luchtig, en worden door de artiesten zelf aangeprezen als op een markt.
De Parade plaatst zichzelf in de stroom van nieuwe theaterontwikkelingen met productiehuizen als de Paardenkathedraal, de Toneelfabriek en De Trust. Daarbij gaan eigenzinnige artiesten aan grote instellingen en vertragende subsidievoorwaarden voorbij en richten zich rechtstreeks met frisse, snel wisselende voorstellingen tot het publiek. Op de drukke straat wordt de kwaliteit beoordeeld. De redacties van kunstraden en programmeurs moeten dan ook uit hun kantoren komen. De artiest produceert veel en zorgt deels zelf voor publiciteit.
Zo staan op De Parade Titus Tiel Groenestege en Ria Marks een paar minuten voor aanvang met de saxofoon voor hun kraampje enkele uitnodigende noten te toeteren, om kort daarna een heftig liefdesdrama te spelen. In Valse Wals wacht een serveerster in een kroeg op een gebeurtenis die haar leven glans moet geven. Vanaf het moment dat een schijnbaar onverschillige zeeman binnenkomt barst een passie-gevecht tussen de twee los, waarbij beiden beurtelings even aan het langste eind mogen trekken. Met een komisch unhappy end.
Valse Wals is in alle drie Parade-steden te zien, net als Sta even stil van Van Houts en De Ket. Dit duo is in het echte theater vaak te flauw, maar voor De Parade hebben zij de juiste toon te pakken van opgewekte meligheid. Zij spelen een satirische mini-revue over de Westerse verplaatsingsdrift die uitmondt in files en onbeschoft gedrag.
Niet alles op De Parade is de moeite waard. Zo is de pretentieus opgezette Oosterse show Arabesque Turquoise ondanks de beperkte lengte een aanslag op het uithoudingsvermogen. Saai en op een irritante wijze amateuristisch. Dat clubje doet echter na Den Haag niet meer mee. Er zullen waarschijnlijk wel weer wat andere tegenvallers voor in de plaats komen, maar tussen de sangria, sushi en zoute haring van het vrolijke tentenkamp zal men daar hooguit drie minuten om treuren.
Patrick van den Hanenberg

