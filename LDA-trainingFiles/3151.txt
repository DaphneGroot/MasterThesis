	Oudminister Jack Lang wordt theaterdirecteur
	Van onze correspondent
ROME
De Franse oud-minister van Cultuur Jack Lang is ondanks fel verzet toch de nieuwe artistieke directeur geworden van het Piccolo Teatro in Milaan. Hij krijgt een vrouw uit de showbusiness naast zich: Fatma Ruffini, het brein achter de grote shows op Berlusconi's televisie-kanalen.
Vorige maand stapte Giorgio Strehler, de prestigieuze maar lastige directeur van het Piccolo, voor de derde keer op. Als zijn opvolger werd Lang gelanceerd. Maar tegen die kandidatuur sprak een bestuurslid van het theater zijn veto uit. Hij wilde Strehler terug, of anders de uitgever Leonardo Mondadori of de dichter Giovanni Raboni.
Een ander bestuurslid, een manager van Berlusconi's concern Fininvest, kwam op het idee om het Piccolo aan te bieden aan de koningin van het tv-variété. Om te voorkomen dat de twee dwarsliggers de verkiezing zouden torpederen, gingen de vier andere bestuursleden akkoord met een compromis.
Lang wordt directeur, maar de medewerking van Fatma Ruffini wordt niet versmaad, en ook de uitgever en de dichter kunnen voor het Piccolo veel betekenen.
Lang blijft slechts zeven of acht maanden aan. In die tijd zal het Piccolo zijn nieuwe schouwburg betrekken en zal het zijn vijftigjarig bestaan vieren. Lang heeft Streher in 1982 geholpen bij het stichten van het Theater van Europa.
Samen richtten ze in 1987 de bond van Europese schouwburgen op.

