Erica Terpstra.
Erica Georgine (of Georgina) Terpstra (Den Haag, 26 mei 1943) is een Nederlands voormalig zwemkampioene, sportjournaliste, staatssecretaris en Tweede Kamerlid. Eind 2003 werd zij gekozen tot voorzitter van de sportkoepel NOC*NSF. Zij stopte hiermee op 18 mei 2010. Zij studeerde sinologie aan de Rijksuniversiteit Leiden van 1962 tot 1966 (geen afsluitend examen).
Levensloop.
Erica Terpstra op het EK Zwemmen 2008 in Eindhoven
Omdat haar vader in 1949 naar het toenmalige Nederlands-Indië werd uitgezonden om les te geven aan de Politieschool in Soekaboemi (Java), vertrok het gezin Terpstra voor twee jaar naar dit voormalige overzeese rijksdeel. Hier bezocht Erica de lagere school en kreeg ze op aanraden van de arts van het gezin, die haar "te iel" vond, haar eerste zwemlessen in het "zwembad "Prana" (in 2016 na grondige renovatie heropend), waar de kiem werd gelegd voor haar latere zwemsucces. In 1951 keerde het gezin vanwege de politieke onrust in het land terug naar Nederland.
Begin jaren zestig was Terpstra een in Nederland gerenommeerd zwemster, gespecialiseerd in de 100 meter vrije slag. Ze deed tweemaal mee aan de Olympische Spelen, in Rome (1960) en in Tokio (1964). Bij haar laatste olympische optreden won Terpstra, lid van zwemvereniging HZ&PC uit Den Haag, de zilveren medaille op 4x100 meter wisselslag en de bronzen op de 4x100 meter vrije slag, samen met Pauline van der Wildt (startzwemster), Toos Beumer (tweede zwemster) en Winnie van Weerdenburg (derde zwemster). Ook was ze Europees kampioen in 1962 en meerdere malen Nederlands kampioen.
Na haar sportcarrière begon Terpstra als lerares. Ze doceerde Nederlands aan Chinezen. Later werd zij (sport-)journaliste. In 1977 kwam ze in de Tweede Kamer voor de VVD via een op het laatste moment toegekende restzetel. Ze zou tot 15 december 2003 Kamerlid blijven, met een onderbreking van vier jaar (1994 - 1998) waarin zij staatssecretaris voor Volksgezondheid, Welzijn en Sport was in het kabinet-Kok I. Terpstra was op het moment van haar afscheid het langstzittende Kamerlid. Ze werd keer op keer gekozen met een groot aantal voorkeurstemmen (in 1994 ruim 311.000).
Op 21 oktober 2003 werd Terpstra gekozen tot voorzitter van NOC*NSF. In een verkiezing tussen twee personen versloeg ze de mede-kandidaat Ruud Vreeman, die door het bestuur was voorgedragen.
Als voorzitter van NOC*NSF reikte Terpstra in 2005 de nieuwe sportprijs de Fanny Blankers-Koen Trofee uit, vernoemd naar de legendarische atlete Fanny Blankers-Koen. Terpstra deed dit op 9 december in de nieuwe ijshal in Turijn, waar een aantal maanden later de Olympische Winterspelen 2006 plaatsvonden. De ontvangers waren judoka Anton Geesink, kunstrijdster Sjoukje Dijkstra, roeier Nico Rienks en schaatser Ard Schenk. Ook voetballer Johan Cruijff won een FBK Trofee. Hij was echter niet aanwezig omdat hij diezelfde dag een rol had bij de loting van het Wereldkampioenschap voetbal 2006 in Leipzig.
Terpstra trad in mei 2010 officieel af als voorzitter van NOC*NSF. In 2010 trad Erica Terpstra toe als lid van de Raad van Toezicht van het Nederlands Bureau voor Toerisme & Congressen.
Gezondheid.
In juli 2014 werd Terpstra opgenomen in het ziekenhuis vanwege een te hoge bloeddruk en een onregelmatige hartslag. In december van hetzelfde jaar werd Terpstra wederom in het ziekenhuis opgenomen, ditmaal met een infectie aan haar been die werd veroorzaakt door een onbekende bacterie. In maart 2015 begon zij aan een revalidatie.
Televisie.
Van 1972 tot 1978 verleende ze haar medewerking aan de NCRV-quiz Tweekamp, waarbij ze gezeten op een scheidsrechtersstoel en met een bel in haar hand, de namen van de deelnemers en de scholen omriep en de tussenstand doorgaf.
Vanaf begin 2011 presenteert Erica Terpstra voor Omroep MAX haar eigen reisprogramma Erica op Reis.
In 2012-2013 is Erica Terpstra te zien bij Omroep MAX als panellid bij Wie van de Drie.
