	Extra voordeel energiezuinige investeringen
	ANP
DEN HAAG
Bedrijven die investeren in energiebesparing en duurzame energie krijgen hiervoor een extra fiscale aftrekpost van minimaal 40 procent. Het kabinet heeft de al bestaande regeling voor vervroegde afschrijving van milieu-investeringen met ingang van het nieuwe jaar verruimd.
De zogeheten Vamil-regeling bestaat al sinds 1991. De lijst met investeringen in milieuvriendelijke apparatuur en installaties waarvoor vervroegde afschrijving mogelijk is wordt jaarlijks aangepast. Ondernemers die 'groen' investeren kunnen zelf beslissen wanneer zij de aangeschafte bedrijfsmiddelen van de winst afschrijven.
Met de verruimde regeling komt het investeringsbedrag dit jaar boven de één miljard uit, voorspelt het ministerie van VROM. De belangstelling voor de oude regeling zat van jaar tot jaar al in de lift. In 1995 investeerden vooral de kleinere bedrijven voor in totaal 764 miljoen, vorig jaar steeg dit tot 850 miljoen. Alle energiebesparende investeringen die op de milieulijst staan komen in aanmerking voor de nieuwe aftrekregeling die 1 januari inging.

