	Chelsea stoot Liverpool op sensationele wijze uit FA Cup
Liverpool eruit, Newcastle United eruit en Manchester United veroordeeld tot een replay. De vierde ronde van het Engelse FA Cup-toernooi heeft afgelopen weekeinde veel verrassingen opgeleverd. Vooral de uitschakeling van Liverpool was sensationeel. Na een 2-0 voorsprong bij rust werd de koploper in de competitie alsnog door Chelsea uit het toernooi gestoten.
Voor Liverpool, vorig seizoen nog (verliezend) finalist in het FA Cup-toernooi, leek er zondag op Stamford Bridge geen vuiltje aan de lucht. Thuisploeg Chelsea werd in de eerste 45 minuten volledig zoekgespeeld en mocht dankbaar zijn dat de schade tot 2-0 (Fowler en Collymore) beperkt bleef.
Chelsea-veteraan Mark Hughes, door Gullit na de rust ingebracht, gaf het startsein tot een sensationale ommekeer. Hughes' doelpunt in de 50ste minuut deed Liverpool plotseling in paniek raken en de Italianen Zola en Vialli (twee) profiteerden. Vialli mocht zondag voor het eerst in lange tijd weer eens in het basisteam beginnen. In de volgende ronde treft Chelsea Leicester.
Even verrassend als die van Liverpool was de uitschakeling van Newcastle United. De nieuwe coach Kenny Dalglish beleeft vooralsnog weinig plezier van zijn terugkeer in het Engelse topvoetbal. Op eigen veld ging Newcastle zaterdag met 2-1 onderuit tegen het bescheiden Nottingham Forest.
Spits Ferdinand bracht Newcastle in de 60ste minuut nog wel op voorsprong, maar in het slotkwartier sloeg Ian Woan tweemaal toe. Nottingham boekt de laatste weken succes na succes. Sinds coach Frank Clarke werd vervangen door speler/coach Stuart Pearce werd vijf keer achtereen gewonnen.
Bekerhouder Manchester United moet op 4 februari opnieuw tegen Wimbledon aantreden. Op een uitverkocht Old Trafford (ruim 53 duizend toeschouwers) leek de thuisploeg zaterdag de winst te grijpen toen Scholes één minuut voor tijd 1-0 scoorde. Maar Wimbledon, de meest impopulaire club van Engeland, kwam alsnog langszij. Earle was de maker van het doelpunt.
In de overwinning van Derby County op Aston Villa (3-1) hadden twee Nederlanders een aandeel. Robin van der Laan opende de score, Ron Willems maakte de 3-0. Ook voor oud-international Chris Waddle was er zaterdag persoonlijk succes. Met zijn eerste disvisieclub Bradford won Waddle met 3-2 bij het één klasse hoger uitkomende Everton. Waddle scoorde van 35 meter afstand. Als beloning treft hij in de volgende ronde Sheffield Wednesday, de club waar Waddle begin van dit seizoen werd weggestuurd.
In het Schotse FA Cup-toernooi deden zich amper verrassingen voor. Glasgow Rangers versloeg St. Johnstone met 2-0. Aartsrivaal Celtic plaatste zich ook voor de volgende ronde. Clydebank werd compleet overrompeld: 0-5. Vier van de vijf doelpunten waren van buitenlandse makelij. Van Hooijdonk, Di Caen Cadete (2) scoorden.
Na de treurnis over het verlies van trainer/coach Georges Leekens aan de Belgische voetbalbond, kon Excelsior Moeskroen afgelopen weekeinde weer volop juichen. De verrassende koploper in België speelde vrijdag al verdienstelijk gelijk bij Anderlecht (1-1) en zag de dag daarop alle concurrenten misstappen begaan.
De belangrijkste titelgegadigde, regerend kampioen Club Brugge, ging onderuit bij St Truiden. In blessuretijd scoorde Goots 2-1. Tot overmaat van ramp zag Club routinier Staelens met tweemaal geel van het veld gestuurd worden.
Lierse, de nieuwe nummer twee, kwam eveneens niet tot winst. De ploeg van Eric Gerets speelde thuis gelijk (0-0) tegen Germinal Ekeren. Ook Harelbeke, al wekenlang in goede doen, stelde teleur. Het laaggeklasseerde Charleroi hield de ploeg van Henk Houwaart op 0-0.

