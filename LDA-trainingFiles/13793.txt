Toponiem.
Amsterdam rond 1300, met de naamgevende dam in de rivier de Amstel
Standbeeld van Nicolaas van Myra op de Grote Markt van het naar hem genoemde Sint-Niklaas
Ruïne van kasteel Valkenburg, aan de voet van deze hoogteburcht ontwikkelt zich het stadje Valkenburg
Het dorp Molenaarsgraaf met de in opdracht van Willem de Molenaar gegraven vaart
Het naar het heuvelachtige landschap genoemde dorp Berg en Dal ligt in de twee gemeenten Ub"bergen" en Groes"beek"
Standbeeld van Cornelis Lely in het naar hem genoemde Lelystad
Een toponiem is een plaatsnaam (uit het Grieks, "τόπος" = plaats, "όνομα" = naam). De studie van de toponiemen heet de toponymie.
Het Belgisch Nationaal Geografisch Instituut definieert een toponiem als de eigennaam van een geografische entiteit. Anders gezegd, niet alleen de naam van een stad, plaats of dorp is een toponiem, maar ook de naam van een landschapselement zoals een rivier, eiland, polder, moerasgebied, bergketen of woestijn.
Oorsprong.
Gehuchten, dorpen, steden en landstreken kregen vaak hun naam door de geografische verschijningsvorm, de persoon die er woonde, of een gebeurtenis die er plaatsvond. Geografische verschijningsvormen in plaatsnamen zijn te onderscheiden in landschappen (berg, duin, bos), bodemgesteldheid (zand, veen, zout) en menselijke activiteit (dam, burg, kanaal).
Namen kunnen heel goed uit talen afkomstig zijn die ter plekke al lang niet meer gesproken worden.
In Nederland en Vlaanderen worden sinds ongeveer 350 alleen Germaanse dialecten gesproken (die zich ontwikkeld hebben tot de huidige dialecten en de Nederlandse en Friese standaardtaal), en de meeste namen zijn daaruit afkomstig; maar sommige zijn ouder, bijvoorbeeld van Romeinse oorsprong, zoals Utrecht (Trajectum), of Keltische, zoals Nijmegen (Noviomagus). Ook van een Germaanse naam is vaak nog wel aan de hand van de vorm de ouderdom ongeveer in te schatten, omdat de taal zich ontwikkeld heeft en ook de gewoonten in naamgeving steeds veranderen.
Plaatsnamen die eindigen op herkenbare woorden zoals "-donk", "-holt", "-horst", "-laar" en "-bos" stammen van na het jaar 1000. In veel namen zijn niet direct Nederlandse woorden te herkennen - zo komt de naam "Zutphen" van "zuidveen".
De verbastering maakt het soms moeilijk de oorsprong te vinden. Zo komt Farmsum van Fretmarashem (naar een persoonsnaam Fretmar).
We weten hier veel over omdat er vanaf ongeveer het jaar 1000 overal archieven zijn bijgehouden; de meeste huidige toponiemen die in die tijd al bestonden komen daarin wel een of meer keer voor, zodat we hun ontwikkeling door de tijd heen kunnen volgen. Dit is niet altijd eenvoudig: er was geen standaard spelling, veel handschriften zijn slecht leesbaar, veel teksten zijn geschreven door personen die de naam in kwestie niet kenden, met veel fouten als gevolg. Ook zijn nogal wat handschriften vervalst.
Achternamen.
Veel achternamen zijn ontstaan uit toponiemen. Een blik in het telefoonboek zegt genoeg, ze zijn het vaakst te herkennen aan het voorzetsel 'Van'. De achternaam "Van Woerden" ontstond uit de plaatsnaam Woerden, "Van Brussel" en "Brusselmans" ontstonden uit het toponiem Brussel. De naam "Van Simpel" ontstond als verbastering uit de stadsnaam "Saint Pol". Ook het omgekeerde komt voor: zo is de Van Brienenoordbrug genoemd naar het Eiland van Brienenoord, dat genoemd is naar Arnoud Willem van Brienen van de Groote Lindt, wiens naam verwijst naar het dorp Brienen bij Kleef.
Gallo-Romeinse bestanddelen.
De toponiemen die we overhouden aan vijf eeuwen Romeinse bezetting, schetsen een beeld van de maatschappelijke organisatie. De meeste plaatsnamen zijn elementen uit het legioen en bezettingen.
Germaanse bestanddelen.
Het Germaanse woord "lauha(z)" (open plek in een bos; bosje op hoge zandgrond) is in heel veel plaatsnamen terug te vinden als "loo" of "le". Voorbeelden: Almelo, Baarle, Dinxperlo, Heiloo, Leuven (van "Lo-ven"), Lotenhulle, Waterloo, Wattrelos.
In de plaatsnamen vinden we sporadisch een Saksisch element, zoals "-tun" (Autun, Tungelroy), wat omheining betekent. Een ander - verbasterd - voorbeeld is Waasten, waarvan de vroegere benaming "Warnasthun" verwijst naar "hoeve van Warino". We vinden deze uitgang nog steeds terug in het Engelse "town". In Engeland zijn voorbeelden als Norton, Easton, Wootton, Northampton en Southampton te vinden.
De nederzettingen rond de burchten of forten uit de feodale tijd leidden tot namen op "-burg", die in sommige streken werd verfranst naar "-bourg". Voorbeelden zijn Oostburg, Luxembourg (afkomstig van "Lutzelinburg": de kleine burcht, nu nog heel duidelijk te zien aan de Luxemburgse naam "Lëtzebuerg"), Straatsburg, Limburg, Batenburg, Spakenburg, Den Burg, Dennenburg, Kraggenburg, Middelburg, Tilburg, Oost- en West-Souburg.
Christelijke bestanddelen.
Aanvankelijk was de toponymische bijdrage van het christendom zeer beperkt. Dit was vooral te wijten aan het feit dat meer heidense volkeren (Germanen, Franken, Romeinen) in onze gewesten hun stempel op het maatschappelijke leven drukten. Toch zijn er woorden waarin we duidelijke religieuze invloeden kunnen terugvinden, zoals klooster "(monasterium)", dat we bijvoorbeeld terugvinden in Waasmunster (in 1019 vermeld als "Wasmonasterium"), Munsterbilzen, Ingelmunster, Nieuwmunster, Munstergeleen, Monster, Kloosterburen en Kloosterzande.
Uiteraard zijn vele plaatsnamen ook verwijzingen naar een kerk of kapel, zoals Zuienkerke (in 1110 vermeld als "Siuuancherka": kerk gesticht door Swivo), Serooskerke, Grijpskerke, Kerkenveld, Kerksken, 's-Heer Abtskerke, Wissenkerke en Kapellebrug.
Vanaf de 12de eeuw lag vaak de lokale patroonheilige aan de basis van de plaatsnaam. In vele gevallen verdween zelfs de oude naam, waardoor hij nu bijna onherkenbaar is. Voorbeelden zijn Sint-Omaars (vroeger "Sitdiu") en Sint-Truiden (aanvankelijk "Sarchinium"). Minder verbasterde voorbeelden zijn Sint-Niklaas, Sint Annaland, Sint Annaparochie, Sint Annen, Sint Anthonis, Sint Geertruid, Sint Gerlach, Sint Hubert, Sint Isidorushoeve, Sint-Jacobiparochie, Sint Jansklooster, Sint Jansteen, Sint Johannesga, Sint Kruis, Sint Laurens, Sint Maarten, Sint Maartensbrug, Sint-Maartensdijk, Sint Maartensvlotbrug, Sint Maartenszee, Sint Michielsgestel, Sint Nicolaasga, Sint Odiliënberg, Sint Oedenrode, Sint Pancras, Sint Philipsland, St. Willebrord, Sint-Job-in-'t-Goor, Sint-Lenaarts, Sint-Martens-Leerne, Sint-Amandsberg en Sint-Denijs-Westrem.
Langste plaatsnamen.
De langste plaatsnaam in België is met 26 letters "Ottignies-Louvain-la-Neuve" of de straat "Burgemeester Charles Rotsart de Hertainglaan" uit Maldegem. De langste aan elkaar geschreven plaatsnaam in België is Eggewaartskapelle (17 letters).
De langste plaatsnaam in Nederland is met 28 letters het Overijsselse Westerhaar-Vriezenveensewijk maar ook met 50 tekens Grijpskerke, Poppendamme, Buttinge, Zantvoort en Hoogelande. De langste aan elkaar geschreven plaatsnaam is met 25 letters Gasselterboerveenschemond in Drenthe.
De kortste plaatsnaam in Nederland is Ee in Friesland, in het Fries 'Ie' genoemd.
