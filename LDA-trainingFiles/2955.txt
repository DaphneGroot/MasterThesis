	Willem-Alexander gaat nog lang niet trouwen
	Van onze verslaggever
AMSTERDAM
Zowel een huwelijk als het koningschap is voor prins Willem-Alexander nog ver verwijderd. De dertigjarige kroonprins gaf dit te kennen in een uitgebreid vraaggesprek met journalist Paul Witteman, donderdagavond voor de NPS-televisie.
De prins maakte korte metten met de lang lopende geruchten over een aanstaand huwelijk. Hij gaat 'nog lang niet' trouwen. 'Wat betreft het huwelijk wil ik mij graag vergelijken met mijn vader. Hij was 39 toen hij trouwde, ik heb dus nog veel tijd te gaan.'
Over zijn vriendschap met Emily Bremers zei de kroonprins: 'Ik ga hier niet in op speculaties. Als ik op een gegeven moment een geschikte kandidaat heb waarmee ik wil trouwen, zal ik dan de naam bekend maken. Voordien ga ik op geen enkele naam in.'
Ofschoon de prins zegt klaar te zijn om het koningschap - als Willem IV - over te nemen van zijn moeder koningin Beatrix, zit hij niet te wachten op de troonswisseling. 'Hoe later je erin kunt stappen, hoe beter het is. Ik heb veel respect voor wat mijn moeder doet, zij staat nog in de kracht van haar leven, ze kan er nog lang mee doorgaan.'
Willem-Alexander kan zich voorstellen dat zijn moeder nog zeker tien jaar koningin blijft. 'Tien jaar is op zich niet een lange tijd. Ik heb nog veel dingen te doen en die tien jaar vliegen om, denk ik.'
De kroonprins vindt zijn persoonlijkheid geschikt voor het koningschap. In tijden van nood of nationale rampspoed denkt hij een bindende figuur te kunnen zijn. Hij herinnerde aan de Bijlmerramp en zijn bezoek aan de slachtoffers daar.
'De vreselijkste ellende gaat door je heen. Je moet dan het gevoel kunnen geven: er wordt aan ons gedacht, Nederland leeft met ons mee. De een wil niemand zien, de ander wil ongeveer uithuilen op je schouder. Dat laat je dan gebeuren. Nee, dat kost mij geen moeite.'
De prins zei graag iets te willen doen voor het Nederlandse bedrijfsleven, maar niet als uithangbord. 'De handel wilde mij gebruiken als ambassadeur, daar voel ik niet zo veel voor.' Hij heeft een activiteit gevonden waarin hij zich, naar hij zei, wil vastbijten: het watermanagement. 'Water is iets fantastisch moois, het is een primaire levensbehoefte, het is milieu, het is transport, je kan er echt alles mee doen. En bovendien is het Hollands, oer-Hollands.'
Willem-Alexander verzette zich tegen zijn imago van studentikoze losbol. 'Ik betreur het dat een foto in de krant waarop ik een glas in mijn hand heb, meer invloed heeft op mijn imago dan vier jaar voorbereidingsprogramma's in het openbaar bestuur en het bedrijfsleven.'
Youp van 't Hek heeft hem beschreven als een aardige jongen, goed voor een meter bier, niet iemand met wie we de oorlog winnen. Willem-Alexander: 'Ach, ik ken zijn sarcasme, ik lees met veel plezier zijn artikeltjes, hij heeft er een leuk boek mee vol gekregen, het is een vrijheid van meningsuiting die ik met een korrel zout neem. Ik ben veel serieuzer dan menigeen denkt.'
'Het restrictieve persbeleid' van de Rijksvoorlichtingsdienst behoedt het Nederlandse koningshuis volgens Willem-Alexander voor Engelse toestanden.
De prins zal 'absoluut' terughoudend blijven in contacten met de pers. 'Met de opkomst van zoveel nieuwe zenders en bladen wordt de honger naar nieuws steeds groter en wordt het, geloof ik, steeds belangrijker voor mij om terughoudend te zijn.'
Pagina 8: 'Maar ik ben Alexander. Ik heb ook al die eigenschappen' De kroonprins kweet zich voorbeeldig van zijn taak

Foto
	Leden van de Utrechtse Vrouwelijke Studenten Vereniging UVSV kijken naar het interview met Willem-Alexander. FOTO MARCEL MOLLE - DE VOLKSKRANT

