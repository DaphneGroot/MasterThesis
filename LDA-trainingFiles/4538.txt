	Dorpsfeesten diep doordrongen van Hitlers rassenleer
	Van onze correspondent
Willem Beusekamp

HALLE
'Rovertje spelen' was in het vooroorlogse Duitsland een wel zeer speciaal dorpsfeest voor jong n oud. De afloop van zo'n feest is vastgelegd door een fotograaf, die in opdracht handelde van het toenmalige museum voor volkenkunde in Halle. De beelden maken deel uit van een recente vondst van circa 36 duizend negatieven, vijftig jaar lang verstopt in een bezemkast.
Het Hallorenmuseum, het stadsmuseum van Halle in de deelstaat Saksen-Anhalt, toont sinds vorige week voor het eerst een deel van de collectie, die door de historici Martin Stricker en Uwe Meissner uniek wordt genoemd. De foto's geven een beeld van de wijze waarop het Duitse 'Herrenvolk' in de jaren twintig en dertig de dag doorbracht; geen gensceneerde propaganda, maar kijkjes in het alledaagse leven.
Voor het 'roversspel' verkleedde een groep inwoners zich naar oud gebruik als rondtrekkende muzikanten. Ze plakten baarden aan, deden een masker op, hesen zich in oude kleding en verzamelden zich aan de rand van het dorp. Vervolgens kwam de politie, begeleid door joelende burgers. Foto nummer 3 toont hoe vier 'rovers' tegen de muur zijn gezet en door een agent de les wordt gelezen. De omstanders kijken niet echt vrolijk.
Op de laatste prent van deze serie liggen twee 'rovers' op de grond: zogenaamd doodgeschoten. Enkele agenten, allen met glimmend zwarte laarzen, hebben het pistool nog in de hand. In de catalogus van de tot 1 juni durende tentoonstelling (Das unheimliche Idyll, foto's uit Midden-Duitsland, 1928-1943) schrijft Stricker:
'Verkleedpartijen en maskerades is een wijd verbreid gebruik. (. . .) Niet overal hoorde er echter de executie bij, meestal werd het spel beeindigd als de rovers waren gevangen genomen. Men ging gezamenlijk het cafe in. Hier eindigt het spel rigoreus. De rovers staan symbool voor het vreemde, als gevaar voor de integriteit en veiligheid van de dorpsgemeenschap. De executie is de bijzonder radicale reactie op het vreemde element.'
De foto's van het roversspel dateren van voorjaar 1936 en zijn genomen in Nelben, een dorp tussen Halle en Leipzig. In dezelfde periode, dus nog ruimschoots voor Reichskristallnacht (november '38), vond in het nabije stadje Leissling een ander luguber dorpsfeest plaats: 'eieren bedelen', een antisemitisch volksfestijn, dat door Stricker en Meissner als volgt wordt omschreven: 'Het symbolisch vooruitlopen op de latere ''Endlsung'' van het jodenprobleem.'
De foto's zijn onthullend en dermate deprimerend dat ze alsnog kunnen dienen als illustratie voor Daniel Goldhagens speurtocht naar de Duitse jodenhaat. Uitgedost als orthodoxe joden en voorzien van grote haakneuzen staat een groep inwoners van Leissling samengedreven op het dorpsplein. Koffers mogen ze meenemen. Op hun rug hangen bordjes met teksten als 'Ik moet Duitsland verlaten' en 'Wij gaan naar Palestina'. Ter herinnering: het is voorjaar '36.
De foto's van beide volksfeesten passen in de 'germaanse idylle', die het eerder genoemde instituut voor volkenkunde voor het nageslacht wilde bewaren. Het instituut werd geleid door ene Hans Hahne, een antropoloog die al lang voor Hitlers benoeming tot rijkskanselier (januari '33) een overtuigd aanhanger was van de rassenleer van de nationaal-socialisten.
De ontdekking van de kleinbeeldcamera in 1925, die het mogelijk maakte tientallen beelden zonder onderbreking te belichten, was voor Hahne het signaal zijn ideen over de Duitse volksgemeenschap op moderne wijze tot uitdrukking te brengen. Fanatiek, en zonder partijopdracht, stroopte hij samen met tientallen vrijwilligers de omgeving van Halle af op zoek naar bewijzen van zijn gelijk, namelijk dat de gezonde, gediciplineerde en van vreemde smetten gezuiverde arirs hun lot in eigen handen hadden genomen.
De Oost-Duitse communisten hadden geen belangstelling voor de collectie uit Halle: men was bezig weer een ander speciaal soort Duitse burgers te kweken. De SED-districtsleider van Halle durfde de filmpjes echter ook niet weg te gooien; hij liet ze overbrengen naar de 'Akademie der Wissenschaften der DDR' in Oost-Berlijn. Aldaar werden de circa elfhonderd zwart-wit-filmpjes in kartonnen dozen verpakt, waar ze pas jaren na de Wende (letterlijk in een bezemkast) werden gevonden.
Van de meer dan 36 duizend negatieven hebben Meissner en Stricker er zo'n tien procent afgedrukt. Nog jaren denken ze nodig te hebben om de totale collectie wetenschappelijk precies in kaart te kunnen brengen.

Foto
	Beelden van een Germaanse Idylle: de rovers zijn doodgeschoten, de 'joden' verlaten het land. FOTO'S HALLORENMUSEUM HALLE

