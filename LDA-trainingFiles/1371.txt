	De Boer ontslaat mensen na sluiting distributiecentrum
	Van onze verslaggeefster
AMSTERDAM
Het detailhandelsconcern De Boer Winkelbedrijven sluit zijn distributiecentrum in Zwijndrecht. De activiteiten worden overgebracht naar het centrum in het nabijgelegen Brabantse Klundert. Daarbij zijn gedwongen ontslagen onvermijdelijk. In Zwijndrecht werken 55 mensen, in Klundert 65.
De vakbonden vrezen 25 ontslagen. In ondersteunende functies ontstaan door de operatie overlappingen. De Dienstenbond FNV noch het CNV zegt de ontslagen te accepteren. Volgens hen is er geen echte financiÃ«le aanleiding voor de reorganisatie. Bovendien moeten er voor een concern als De Boer, dat meer dan tienduizend werknemers telt, 'creatievere oplossingen mogelijk zijn dan ontslag'.
De Boer heeft een goed jaar achter de rug. Tijdens de nieuwjaarsbijeenkomst maakte bestuursvoorzitter J. Reinoud bekend dat de omzet in 1996 met een kwart is toegenomen tot 2,1 miljard gulden. Hierin zit het effect van de volledige overneming van Karstens Groothandel en een verdere groei van het aantal franchisenemers van De Boer, Trekpleister (drogisterijen) en Mitra (slijterijen).
De omzet van de supermarkten van De Boer en De Jong klom bijna 6 procent. Bij een marktgroei van 3 procent ging het marktaandeel van 3,8 naar 3,9 procent. Trekpleister heeft nu een marktaandeel van 8 procent. Mitra komt op 7 procent.
De Boer Winkelbedrijven omvat 161 supermarkten, waarvan twintig onder franchise, 217 Trekpleisters/Cency-zaken (19 franchise) en 154 Mitra/Alambic's (58 franchise). Karsten levert aan 500 zelfstandige ondernemers (A-markt, Amax, rijdende winkels van S + K). Omzet en marktaandeel van Karsten stonden vooral in het tweede halfjaar onder druk .
In oktober kondigde De Boer aan te gaan fuseren met Unigro. Door het samengaan ontstaat een concern met een omzet van zes miljard gulden. Met een marktaandeel van 13 procent wordt het nieuwe bedrijf tweede op de Nederlandse markt, na Albert Heijn.

