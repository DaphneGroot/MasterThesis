	De grenzen van de samenleving
	ALS IN 1959 nu eens geen aardgas was gevonden onder Slochteren en als de Staat der Nederlanden niet al die gas-miljarden had kunnen storten in de schatkist, zou de welvaartsstaat zich dan net zo voorspoedig hebben ontwikkeld? Ja, want het bouwwerk van het naoorlogse sociale stelsel was nagenoeg voltooid op het moment dat de vruchten van het aardgas Den Haag begonnen te bereiken.
Maar eerder dan feitelijk het geval is geweest, zouden regering en parlement aan de noodrem hebben moeten trekken, omdat er geen geld meer was voor het uitdijende gebruik van de sociale voorzieningen. Het snoeimes van Lubbers zou al zijn gehanteerd door Den Uyl, en in ieder geval zou er geen ruimte zijn geweest voor het potverteren van het duo Van Agt/Wiegel.
De staatsinkomsten uit het gas zijn voornamelijk gebruikt voor de financiering van het passieve deel van het sociale stelsel - de uitkeringen. Het geld is niet gebruikt voor het moderniseren van de economie, zodat ook latere generaties er de vruchten van zouden kunnen plukken. En evenmin voor het opzetten van een modern arbeidsmarktbeleid, met bijvoorbeeld een behoorlijke kinderopvang.
Zo gewonnen, zo geronnen, het gas vloog de schoorsteen uit. Dit wanbeleid betitelde het Britse weekblad The Economist als 'The Dutch disease', de Hollandse ziekte. Dit heeft niets te maken met het vaderlandse overlegmodel, zoals Kees Schuyt in Het sociaal tekort beweert.
En het was helemaal niet 'curieus en min of meer toevallig' dat de Nijmeegse socioloog Hoefnagels in 1961 de vraag aan de orde stelde of de arbeidersbevolking naar behoren deelde in de toegenomen vaderlandse welvaart. Dat was aanwijsbaar niet het geval. Je kon toen zien, als je dat wilde, dat zich spanningen opbouwden, die zich schoksgewijs zouden ontladen.
Maar de loonexplosie van 1965 was niet het begin van het aards paradijs. Veeleer het begin van een periode die haar dieptepunt bereikte met bijna een miljoen werklozen - hoezo paradijs?
Sociale cohesie staat weer op de agenda. Dit als reactie op het korte tijdperk van de aanbidding van het kapitaal, ingezet door de no nonsense-aanpak van de jaren tachtig. De Balie in Amsterdam organiseerde hierover een debat, dat werd ingezet door publiekscolleges van Kees Schuyt; deze zijn nu gebundeld in Sociale cohesie en sociaal beleid. Daarnaast schreef een handvol auteurs een bundel opstellen over de sociale problemen van vandaag, Het sociaal tekort, door Schuyt voorzien van een inleiding.
Schuyt mag een socioloog van naam zijn, van economie heeft hij geen kaas gegeten. Zijn historisch overzichtje 'van sociaal paradijs naar poldermodel' rammelt aan alle kanten. Maar het dient wel als basis voor een serie bespiegelingen over de sociale problemen van deze tijd. Als je niet uitzoekt hoe de feitelijke ontwikkelingen van de laatste veertig jaren waren, is het niet eenvoudig een geloofwaardig beeld te schetsen van de noodzaak nieuwe sociale problemen te benoemen.
Ook niet-economen kunnen weten dat de opbouw van de sociale zekerheid ligt v¢¢r het moment van de loonexplosies, en dat tussen beide geen relatie bestaat. En het 'sinds 1981 hardnekkige probleem van de langdurige werkloosheid' heeft veel te maken met gewijzigde definities. Als je vrouwen niet meetelt, zoals in de jaren zestig nog gebeurde, heb je eerder volledige werkgelegenheid.
In een van zijn colleges wijst Schuyt op de gevaren van het definiren van sociale problemen. Pas ervoor op dat je persoonlijke ergernissen verheft tot sociale problemen. Maak van particuliere muggen geen sociale olifanten. Wees alert op de gevestigde belangen van de professionele hulpverleners, die hun eigen parochies voor heilig verklaren, zegt hij.
Dit schijnt veel voor te komen in politieke kringen en vooral in de image-making industry van de media. Zeker, maar blijft het daarbij? Volgens Schuyt zijn sociale problemen altijd gerelateerd aan de onderliggende grote maatschappelijke vraagstukken. Dat klinkt als een open deur. Zonder vraagstuk geen probleem, zou je zeggen. In een hoogontwikkelde maatschappij als de westerse zijn er altijd vraagstukken. En dus problemen - voer voor sociologen.
De auteurs van de bundel hebben veertien sociale problemen gedefinieerd. Langdurige werkloosheid, sociale onzekerheid, armoede, dakloosheid, drugsproblemen, multiculturele samenleving, psychische stoornissen, (seksueel) geweld, het verloederend milieu. De meeste problemen zijn oude bekende, al of niet in een modern jasje stoken.
Achter de aandachtsgebieden gaan mensen schuil. Vaak wordt de suggestie gewekt, al of niet weersproken, dat wie eenmaal in het desbetreffende hokje zit, gedoemd is daarin te blijven. Zo opgevat, zijn er nogal wat ernstige problemen. Maar hoe ziet het beeld eruit als men zich realiseert dat mensen vaak tijdelijk 'een sociaal probleem' zijn? Dat de omstandigheden waarin mensen verkeren, zeker in deze tijd, veel gevarieerder zijn en ook meer mogelijkheden bieden dan vijftig, honderd jaar geleden.
Schuyt erkent dat veel van de beschreven sociale problemen de indruk achterlaten dat het gaat om 'restposten van de samenleving als geheel'. Probleemgevallen aan de rafelranden van de maatschappij, naar zijn oordeel gearriveerd in een eindstation. Dat zou betekenen dat oplossingen niet meer voorhanden zijn. De samenleving stuit hier op haar grenzen, zegt hij.
Dit is wellicht niet de hele werkelijkheid. Neem de Melkert-baan. Wat zuur gezegd: het brengt de mensen op straat en houdt ze uit de kroeg. Straten worden sneller en beter schoongeveegd. Maar, zegt Schuyt, dat schept tevens een bedreiging voor zwervers. 'Voor hen is er dan geen plaats meer. Zij zijn gebaat bij een zekere onoverzichtelijkheid.'
Een ander voorbeeld. Er wordt gehamerd op het verkrijgen van werk buitenshuis, in het bijzonder voor allochtone jongeren, onder wie een hoge werkloosheid heerst. Deze culturen worden echter vaak gekenmerkt door generatielange zorg binnenshuis. Dat botst dus, zegt Schuyt. Deze jongeren die werk vinden, missen dan de broodnodige zorg thuis.
Beide voorbeelden, indien serieus bedoeld, zijn vooroordeel-bevestigend. Namelijk dat sociologen problemen bedenken om ze te kunnen oplossen. Dit zal de bedoeling niet zijn. Maar enig heimwee naar de hoogtijdagen van de sociale problematiek is onmiskenbaar.
Harry van Seumeren
Kees Schuyt (redactie): Het sociaal tekort - Veertien sociale problemen in Nederland.
De Balie; 248 pagina's;  45,-.
ISBN 90 6617 190 1.
Kees Schuyt: Sociale cohesie en sociaal beleid - Drie publiekscolleges in De Balie.
De Balie; 80 pagina's;  24,50.
ISBN 90 6617 189 8.

Foto
	Kees Schuyt FOTO WIM RUIGROK - DE VOLKSKRANT

