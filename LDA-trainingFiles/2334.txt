	'Wij werken alleen met professionele uitvinders'
	Van onze verslaggeefster
ROTTERDAM
Uitvinders hebben het moeilijk. Bij een multinational raken ze verdwaald tussen talloze divisies en een bank heeft weinig begrip voor ze. InnoConcepts, dat dit jaar naar de nieuwe beurs voor startende ondernemingen NMAX gaat, wil uitkomst bieden.
'Uitvinders komen moeilijk aan de bak. Venture capital voor losse producten is opgedroogd na de builen die bedrijven zich er eind jaren tachtig aan gevallen zijn. Heel veel ideen blijven liggen omdat ze hun weg niet kunnen vinden', vertelt Fred Langerak, commissaris bij InnoConcepts, die bij afwezigheid van directeur Middendorp het woord voert.
InnoConcepts ontwikkelt alles wat 'iets toevoegt voor de consument, innovatief is, een probleem-oplossend vermogen en een behoorlijke levenscyclus heeft.' 'Geen gadgets dus', aldus Langerak. Toch hebben de producten van InnoConcepts veel weg van de nutteloze hebbedingetjes die na een keer te zijn gebruikt op zolder verdwijnen.
Behalve dat hebben ze weinig gemeen. De CleanBrush reinigt verfkwasten en lijkt met zijn eenvoudige plastic doosje in niets op de metalen Life Hammer waarmee ruiten van te water geraakte auto's kunnen worden ingeslagen en die al een enkel leven heeft gered. Ook de Cable Roller, die de draden achter de stereo ontwart, heeft op het eerste gezicht weinig te maken met de Dispenser die shampoo en zeep onder de douche uit elkaar houdt.
InnoConcepts is een van de vijf dochterondernemingen van Novem International dat eind 1989 door Langerak werd opgericht. Hij zag in de uitvinders een gat in de markt. Omdat multinationals en banken hen niet meer hielpen, wilde hij 'het potentieel van de ideen zichtbaar maken'.
De dochters van Novem International beheren ideen. Voor elke productgroep wordt een nieuwe dochter opgericht. De bedrijven ontwikkelen de prille ideen die worden aangeleverd verder. Ze vragen octrooi aan, besteden de productie uit of zorgen voor licentie-overeenkomsten en organiseren zo nodig de distributie. 'We maken niets zelf. Dat laten we over aan degenen die ervoor hebben doorgeleerd.'
Ruim vijftien Willie Wortels hebben hun vinding inmiddels via InnoConcepts werkelijkheid zien worden en een enkeling is er al een miljoen gulden rijker mee geworden. 'Er melden zich regelmatig uitvinders bij ons. Maar we zijn toch redelijk selectief. Als je wilt kun je de hele dag met uitvinders om de tafel zitten, maar wij werken alleen met professionele uitvinders. We kijken of een idee past bij onze producten en distributiekanalen.'
Langerak, geestelijk vader van de Dispenser en meerderheidsaandeelhouder van Novem International, is van huis uit marketing-man maar heeft onderhand een goeie neus voor ideen. Ook de behoefte in de markt en de marketability van een product kan hij inschatten. 'Ik ben verworden tot generalist en specialist tegelijk.'
InnoConcepts heeft slechts twintig mensen in dienst, maar de omzet bedraagt al ruim 15 miljoen gulden. Deels bestaan de inkomsten uit royalties en deels uit distributie van eigen producten. Volgens Langerak zal de omzet snel groeien. 'We hebben nog heel wat producten op de plank liggen, veel meer dan we met de bestaande organisatie aan kunnen.'
De beursgang is bedoeld om de toegang tot de kapitaalmarkt te openen en de groei te versnellen. De huidige eigenaren van InnoConcepts - 85 procent van de aandelen is van Novem International en 15 procent is in handen van een Duitse investeringsmaatschappij - behouden hun aandelen. Na de emissie zal hun belang dalen naar rond de 80 procent.
Hoeveel geld InnoConcepts met de beursgang denkt op te halen, wil Langerak niet zeggen. 'Dan zou ik impliciet mijn inschatting van de waarde van het bedrijf geven.
De ondernemer verwacht niet alleen een flinke stijging van de omzet. Ook over de winst doet hij gewaagde uitspraken. 'Het is een vrij jonge groep en ondanks de hoge investeringen komt de winst op minimaal 10 procent van de omzet.' Vorig jaar verdiende InnoConcepts ongeveer zeven ton. De totale investeringen bedroegen echter vier tot vijf miljoen gulden. 'Als iemand met een idee komt, ben je eerst twee tot drie ton kwijt voor je een product kunt introduceren', legt Langerak uit.
De grote groei komt naar verwachting uit de VS. Onlangs startte het bedrijf in Charlotte, North Carolina. Vorig jaar werd al een tiende van de omzet in de VS behaald. Maar ook dat gaat omhoog. Naar 25 procent, voorspelt Langerak. 'Amerika is een land met een geconcentreerde productie. Als je binnen bent bij een detailhandelsketen, verkoop je meteen grote aantallen van je product.
Eind 1998 wil Langerak alweer een volgende loot van de Novem International-stam naar de NMAX brengen of naar een andere beginnersbeurs in Europa, zoals de schermenbeurs Easdaq of de Britse AIM.
Magma Chemicals, Langeraks favoriete dochterbedrijf, maakt chemicalin die ervoor zorgen dat producten niet, of heel langzaam ontvlammen. De grootste klapper is tot nu toe het impregneren van rieten daken. Momenteel wordt gewerkt aan een uitbreiding van de toepassingen tot bijvoorbeeld textiel, papier en hout zodat het bedrijf breder en evenwichtiger wordt. 'Pas dan is Magma rijp voor de beurs.'

Foto
	Fred Langerak, commissaris van InnoConcepts. FOTO MARCEL VAN DEN BERGH

