	THRILLERS
	Net Ludlum
Na een succesvol debuut is het voor een auteur altijd een hele opgave een tweede boek te schrijven. Niet zelden valt het vervolg tegen - denk ook aan al die veelbelovende popgroepen die na een prachtig eerste album een tweede, teleurstellende cd maken. Hoe verging het dus David Baldacci, die vorig jaar veel succes had met zijn debuut Het recht van de macht?
Het boek werd goed ontvangen door de lezers en stond maandenlang op de bestsellerlijsten. Baldacci reisde de wereld af om de pers te vertellen hoeveel miljoenen hij had verdiend, en kond te doen van het contract dat zijn agent had afgesloten met Clint Eastwood. Die gaat het boek verfilmen, en zal er zelf, met Gene Hackman, een hoofdrol in spelen.
Baldacci is niet tevreden zijn geld gaan tellen, maar is meteen aan een nieuw boek begonnen: Op eigen gezag (Bruna,  32,90; vertaling van Total Control). Dit vervolg valt niet tegen. Opnieuw schuwt de jonge schrijver de grootschalige, moderne thema's niet. Hij laat een vliegtuig neerstorten, er is fraude in de computerwereld, er is sprake van een belangrijke fusie tussen twee technologiebedrijven, er is het nodige gerotzooi met e-mail.
Centraal staat de familie Archer. Jason werkt voor een computerbedrijf, echtgenote Sidney is advocate. Alles lijkt pais en vree, totdat Jason dat rampvliegtuig naar Los Angeles neemt. Dan duurt het niet lang, of de hele wereld keert zich tegen Sidney, die een compromitterende floppy disc zou bezitten. Waarna het tijd is voor bloedstollende achtervolgingen. Baldacci schuwt de breed opgezette thematiek niet, maar weet de spanning goed te doseren. Kortom, Baldacci schrijft toegankelijke Ludlums.
Rolf Bos
Als een C-film
Een ballonvaart, milieubeleid op wereldschaal en een bom in de ozonlaag vormen de modieuze ingredinten van het vijfde door Gordon Thomas geschreven avontuur van superagent David Morton, actieleider van Hammer Force, de eerste internationale anti-terreurorganisatie.
Morton wordt in Poisoned Sky (Warner, import Van Ditmar;  23,95) te hulp geroepen als in Engeland een aantal nucleaire ontstekers wordt gestolen en de daders met een ballon ontkomen, onder meer naar Alkmaar. Door de schrijver steevast aangeduid als Alkmann.
Het draait erop uit dat Morton moet voork¢men dat de Amerikaanse president, samen met andere wereldleiders in Air Force One op een goodwill-rondvlucht voor het milieu, uit de lucht wordt geblazen. Voor de geheim agent is dat een fluitje van een cent. Door altijd juiste conclusies te trekken, alle benodigde informatie uit oude computerbestanden te laten vissen of door moderne high-tech als spionage-apparatuur en satellieten naar z'n hand te zetten, ontpopt Morton zich als een buitengewoon ongeloofwaardige, maar o zo sympathieke alleskunner.
Even mal overigens als zijn verdorven tegenstanders: een supermedia-tycoon, een geschifte agent, een aan herone verslaafde en sadistische oud-Sovjet-wetenschapper en een oversekste ballonvaarster. Thomas heeft een verhaal vol karikaturen geschapen, met onuitgewerkte zijpaadjes en onwaarschijnlijke scnes. Het leent zich vooral als scenario voor een C-film.
Rik Nijland
Veel zijpaden
Actrice en schrijfster Lynda La Plante gunt Lorraine Page in Cold Blood (MacMillan, import Nilsson & Lamm;  51,80) een comeback, wat misschien inhoudt dat deze eigenzinnige gumshoe een blijvertje wordt. In Cold Shoulder daalde ze tot in de goot af. Als politieagente schoot ze na de moord op haar partner een vluchtende jongen dood. Er volgden alcohol, vl alcohol, ontslag, het vertrek van echtgenoot en dochters, de eenzaamheid, en ten slotte de helpende hand van de AA, waar ze Rosie ontmoette.
Ook Rosie is in Cold Blood weer present, net als de gepensioneerde rechercheur Bill Rooney. Gedrien vormen ze een detectivebureau dat bittere armoe lijdt. Totdat de filmster Elizabeth Seal hun pad kruist. Elf maanden terug is haar tienerdochter in New Orleans spoorloos verdwenen.
Iedereen - politie en PI's - heeft op de zaak zijn tanden stuk gebeten. Toch stapt Page erin, omdat Seal haar n miljoen dollar in het vooruitzicht stelt.
Als La Plante begint te schrijven, weet ze vaak niet meer van ophouden. (Heeft dat misschien te maken met het schrijven van tv-series?) Cold Blood kent dan ook geleidelijk steeds meer zijpaden, met voodoo-praktijken, drugsverslaving, tieners in een bordeel en buitenechtelijke verhoudingen.
Echt goed loopt het allemaal niet af, ook al omdat Page even verliefd dreigt te raken op een van de hoofdverdachten, de vader van het verdwenen meisje. Gesierd met een blauw oog - het einde van de verliefdheid - vindt ze ten slotte de vermiste. Waar en hoe is in Cold Blood na te lezen.
Frans van Schoonderwalt

Engels:
- Guilty as Charged, vijftien verhalen die zich in en rond de rechtszaal afspelen. Met auteurs als Andrew Klavan, Marcia Muller, Jay Brandon en Lia Matera. De inleiding is van Scott Turow (Penguin;  22,80).
- Murder for love, een bundel gloednieuwe verhalen waarin liefde en dood hand in gaan. Met bijdragen van o.a. Joyce Carol Oates, Donna Tartt, Ed McBain, Elmore Leonard en Sara Paretsky (Delta, import Van Ditmar;  30,25).

