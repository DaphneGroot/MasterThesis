Sein (teken).
Een sein is een middel om een boodschap aan een ander over te brengen, zonder dat te doen door middel van direct praten of schrijven, maar door middel van een vooraf afgesproken code.
Kennis van een code is vaak nodig om de boodschap te begrijpen. Zo bestaat er het morse-alfabet, waarbij de verschillende letters van het alfabet weergegeven worden door korte en lange tonen of lichtsignalen.
Verder bestaat er iets soortgelijks met behulp van vlaggen, het Semafooralfabet: een persoon houdt twee vlaggen in een bepaalde stand en elke stand kan een letter of een begrip betekenen. Ook hier geldt, dat je eerst de code moet kennen om boodschappen te kunnen versturen of ontvangen. Een beetje lukraak zwaaien heeft uiteraard geen zin.
Spoorwegen.
Verder kennen we seinen bij de spoorwegen. Deze spoorwegseinen geven ook opdrachten of toestemmingen door. Gekleurde lichten en borden langs het spoor geven de treinbestuurder aan wat hij moet doen. Ook hier geldt weer dat er een bepaalde code vastgelegd is, met andere woorden, wat de betekenis is van de verschillende borden en (combinaties van) gekleurde lichten.
De lichten voor en achter een trein worden ook 'sein' genoemd. Er zijn verschillende combinaties van lichten die een afgesproken betekenis hebben.
Wegverkeer.
In het wegverkeer zijn stoplichten (verkeerslichten) de bekendste en meestgebruikte seinen. Daarnaast zijn er de gele knipperlichten naast de weg voor gevaarlijke plekken. Vast opgestelde verkeersborden en reflectoren worden meestal niet als 'sein' aangeduid.
Seinen op voertuigen zijn in de eerste plaats de richtingaanwijzers en remlichten. Hulpdiensten gebruiken zwaailichten (blauw voor ambulance, brandweer en politie, geel als waarschuwing voor gevaar). Ieder voertuig moet een geluidssein (zie claxon, fietsbel) kunnen voortbrengen om bij gevaar te waarschuwen.
Vliegverkeer.
Ook het vliegverkeer kent diverse seinen. De boordseinen zijn in grote lijnen zoals bij schepen, er zijn echter geen geluidsseinen of vuurwerk in gebruik. Als nationaliteitssein wordt een lettercombinatie gebruikt: PH staat voor Nederland.
