Burton (automerk).
BurtonBurton Car Company is een Nederlands automerk, gevestigd te Zutphen. Burton levert complete auto's en bouwpakketten, gebaseerd op een 2CV of een Acadiane van het Franse automerk Citroën. BCC levert twee modellen: de Burton, een sportwagen zowel met als zonder dak, en een 2CV-pick-up. De carrosserie is in beide gevallen van polyester.
Geschiedenis.
De broers Dimitri en Iwan Göbel begonnen in 1993 via hun bedrijf "Duck Hunt" met het importeren van Lomax-auto's uit het Verenigd Koninkrijk. De Lomax is gebaseerd op een 2CV-chassis. In de loop der jaren maakten de broers wijzigingen aan het ontwerp om dit te verbeteren. Dimitri Göbel ontwierp in 1995 zelf een soort 2CV-pickup, eveneens op basis van een Citroën 2CV, en in 1998 begon hij met het ontwerpen van een sportwagen. In 2000 werd deze geïntroduceerd als "Burton". Het is geen replica, maar Göbel heeft zich wel laten inspireren door beroemde merken als Bugatti, Jaguar en Hispano Suiza. Tot 2007 waren er meer dan 750 exemplaren verkocht.
Burton vandaag.
Het bedrijf is nog steeds Lomaxgarage en -importeur. Burton heeft, naar eigen zeggen, een van de grootste 2CV-werkplaatsen ter wereld, en maakt ook eigen variaties van de Lomax; Burton kan worden beschouwd als een Lomaxtuner. De verkoop van de Burton auto's en onderdelen is echter de belangrijkste activiteit.
