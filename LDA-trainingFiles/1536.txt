	Van Aartsen trekt 100 miljoen uit voor goede ideeen
	Van onze verslaggever
AMSTERDAM
Agrariërs met goede ideeën kunnen tot eind maart bij het ministerie van Landbouw aankloppen voor subsidie. Minister Van Aartsen heeft daarvoor honderd miljoen gulden uitgetrokken. Dat maakte hij maandag bekend bij de opening van de LandbouwRAI 97.
Van Aartsen hoopt boeren te prikkelen innovatieve ideeën in de praktijk te brengen. 'De ideeën worden objectief beoordeeld op vernieuwing, perspectief en nut voor de sector', zei Van Aartsen via een straalverbinding vanuit Brussel.
De organisatie van de LandbouwRai verwacht op de negentiende editie van de tentoonstelling voor de landbouw 100 duizend bezoekers. Zij kunnen bij een recordaantal van 375 deelnemers de nieuwste snufjes en trends op landbouwgebied bekijken, zoals een waterbed voor koeien, orthopedische sokken voor koeien met zieke klauwen, een melkrobot en een mestvrachtwagen die schrijlings over het grasland rijdt, waardoor de achterwielen niet in het spoor van de voorwielen drukken en het land minder wordt beschadigd.

