Michaël IV Paphlagon.
Michaël IV "de Paphlagoniër" (Grieks: Μιχαήλ Δ΄ Παφλαγών, "Mikhaēl IV Paphlagōn") (1010 - 10 december 1041) was van 1034 tot zijn dood keizer van het Byzantijnse Rijk.
Hij was een minnaar van keizerin Zoë. Toen haar echtgenoot, keizer Romanos Argyros door vergiftiging, in bad overleed, trouwde zij Michaël IV. Hierdoor kwam hem de Byzantijnse troon toe. Na een hartstochtelijke aanvang verloor Michaël later alle belangstelling voor Zoë. Historici wijten dit aan zijn slepende ziekten, waaronder epilepsie. De Byzantijnse historicus Michaël Psellus meent echter dat Michaël samen met Zoë, keizer Romanos vermoordde om met elkaar te kunnen trouwen. Michaël, een zeer religieus man, zou hier later gewetenswroeging over krijgen en zich daarom afkeren van Zoë. Inderdaad werd Michaël luttele uren voor zijn dood plotseling tot monnik gewijd.
Michaël bleek een kundig heerser en een goed militair. Hij liet veel van het bestuurswerk over aan Johannes Orphanotrophos, een eunuch die een zeer kundig bestuurder was maar wel het opleggen van belastingen te ver dreef. Het gevolg was een opstand onder de Slaven van de Balkan, die echter onderdrukt werd.
Een ander probleem was Zeta, het oude Duklja, daar verklaarde Vojislav zich onafhankelijk en de poging dat te onderdrukken mislukte, zodat er nu voor het eerst sinds Basileios II weer een onafhankelijk Slavisch vorstendom was. Michaël werd ziek en overtuigde Zoe ervan zijn neefje Michaël te adopteren. Hij volgde hem op als Michaël V Kalaphates.
