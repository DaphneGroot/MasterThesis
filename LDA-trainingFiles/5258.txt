	Deetos en Die Haghe krijgen korfbalfinale in Ahoy' in vizier
	Deetos en Die Haghe zijn de grote winnaars geworden van de negende speelronde in het zaalkorfbal. Beide ploegen zetten een forse stap naar de finale in Ahoy', ook al omdat de concurrentie het liet afweten.
Dordrecht vierde zaterdag al feest toen stadgenoot Oranje Wit een zege boekte op Blauw Wit, Deetos' grootste concurrent. Sinds Rob Middelhoek op het eindejaarstoernooi geblesseerd moest afhaken, hebben de Amsterdammers in vier duels vijf punten laten liggen. Middelhoek onderging deze week een kijkoperatie en hoopt er over een week of drie weer bij te zijn. Of dat op tijd is, is zeer de vraag. Tegen het bescheiden Oranje Wit beleefde Blauw Wit een afgang (23-19).
De Dordtse thuisclub startte overdonderend (5-2 na zeven minuten), maar toen schakelde Blauw Wit over op een andere verdediging en ontstond er een draak van een wedstrijd. Oranje Wit wilde wel beter, maar kon niet, en paarde ijver aan onbeholpenheid, lef aan technisch onvermogen en strijdlust aan beginnersfouten.
Blauw Wit opereerde moeizaam, straalde geen enkele overtuiging uit en grossierde in schietfouten. De aanvallers kropen te veel in een kleine ruimte rond de paal en bewogen te weinig. Op dit weinig creatieve spel kon de OW-defensie zich wel anticiperen. Dat er veel gescoord werd, was het enige positieve van het duel. Het hield de wedstrijd spannend.
Deetos liet een dag later wel klassespel zien, toen het na tien minuten in de tweede helft explodeerde en met wervelend spel de stand van 16-14 naar 24-15 tilde. AKC, dat met kriebelig spel de Dordtenaren had bijgehouden en ook een keer de weelde van een voorsprong kende, had geen enkel verweer tegen dit kwaliteitsspel van Deetos.
Kwaliteit leverde ook Die Haghe, dat met een 21-17 winst de huidige landskampioen Oost Arnhem definitief uitschakelde. Tot hun genoegen zagen de Hagenaars bovendien PKC in Amsterdam bij Rohda struikelen en DKOD in Wormer tegen Groen Geel falen.
Er zijn nog vijf wedstrijden te gaan, maar een finale Die Haghe - Deetos begint zich al langzamerhand af te tekenen. Gelet op het niveau van het korfbal van dit weekeinde zou dat een mooie wedstrijd kunnen worden.

Standen hoofdklasse, A: Die Haghe 9-16, PKC 9-13, DKOD 9-12, Oost Arnhem 9-11, Groen Geel 9-8, SCO 9-6, Rohda 9-6, Ready 9-0.
B: Deetos 9-15, Blauw Wit 9-13, AKC 9-11, Nic. 9-11, DOS'46 9-10, Oranje Wit 9-7, Fortuna 9-3, Vada '25 9-2.


