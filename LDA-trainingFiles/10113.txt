Toneelgroep De Appel.
Toneelgroep De Appel was van 1971 tot 2016 een toneelgezelschap in Den Haag met een eigen theater aan de Duinstraat. De toneelgroep stond 25 jaar onder leiding van regisseur Erik Vos.
Geschiedenis.
Toneelgroep De Appel werd in de herfst van 1971 opgericht door regisseur Erik Vos, de actrices Christine Ewert en Do van Stek en de acteurs Carol Linssen en Peter van der Linden. Volgens de legende gebeurde dat in een boomgaard in de Betuwe. Het gezelschap wilde werken vanuit improvisatie en zich richten op de integratie van verschillende kunstvormen zoals theater, dans en opera.
Ondanks enkele problemen in het begin, groeide De Appel uit tot het best lopende gezelschap van Nederland, met sinds 1978 zijn eigen (vlakkevloer)theater, het Appeltheater in Scheveningen. Het monumentale 19e-eeuwse pand diende vroeger als paardenstal en manege voor de paarden van de Haagse paardentram.
In 1996 werd de artistieke leiding overgenomen door Aus Greidanus sr. en Aram Adriaanse. In 1999 werd Aus Greidanus alleen artistiek leider.
Prijs van theatercritici voor de regie van Faust (1986, Hans Croiset en Erik Vos)
De Appel werd tegen het einde van de 20e eeuw het oudste repertoiregezelschap van Nederland en was bij tijden bijzonder succesvol en spraakmakend met voorstellingen als De Oresteia van Aischylos, Peer Gynt van Henrik Ibsen, De getemde feeks van Shakespeare, Mahagonny van Brecht, Faust I & II van Goethe, Ghetto van Joshua Sobol, Trilogie van het Zomerverblijf van Goldoni, Trojaanse Vrouwen van Euripides op het Oerol Festival en de 12 uur durende theatermarathon Tantalus.
Diverse bekende acteurs waren of zijn aan Toneelgroep De Appel verbonden, onder meer Catherine ten Bruggencate, Sacha Bulthuis, Hubert Fermin, Geert de Jong, Will van Kralingen, Rudolf Lucieer, Hugo Maerten, Eric Schneider en Henk Votel.
Meer dan 6000 bezoekers betuigden op 10 juni 2000 met hun aanwezigheid bij de 12 uur durende theatermarathon "5 voor 12" steun aan het gezelschap dat door een beslissing van staatssecretaris Rick van der Ploeg met opheffing werd bedreigd.
In 2011 ontving De Appel de Oikos Publieksprijs.
In 2012 ontving De Appel de Toneel Publieksprijs voor de voorstelling "Herakles".
In 2016 was de laatste voorstelling (Hamlet), na het stopzetten van de subsidie door de gemeente Den Haag.
