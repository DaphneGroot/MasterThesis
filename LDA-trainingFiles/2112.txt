	De eeuwigdurende bijstand
	De verraste patinte dacht dat ze dood was in plaats van jarig. De sprei op haar ziekenhuisbed, doorstoken met witte bloemen, herinnerde haar aan opgebaarde familieleden. Paniek op zaal, bij het ontwaken. En van de anekdotes uit het vroegere verpleegstersleven van Mieke B. (53). 'Je had toen nog weinig ervaring met buitenlanders, dertig jaar geleden. Wisten wij veel dat ze in Portugal spreien versieren voor doden. Wij hadden iedere dag de geboortedata van de patinten onder onze neus en als er iemand jarig was, begonnen we om zes uur 's morgens bloemetjes her en der uit de vazen te pikken om de sprei van de jarige te versieren. Dan legde je die sprei stilletjes op het bed voordat je de patinten wakker maakte.' Er moest een tolk aan te pas komen om de overstuur geraakte Portugese uit te leggen wat jarig zijn betekent in Nederland.
Nu geeft ze conversatieles aan asielzoekers in Zaandam, haar woonplaats. Vrijwilligerswerk. 'Zij komen bij mij over de vloer en ik bij hen. Het contact is vaak heel hartelijk. Maar het is niet gelijkwaardig, dat is het verschil. Met collega's weet je vaak met een half woord waar je het over hebt. Nu ga ik voornamelijk om met mensen die ik aan een stuk door uitleg moet geven.'
Mieke B. heeft in haar eentje een zoon opgevoed die nu 23 is. Zijn vader, een Deen, ging kort na de geboorte terug naar Denemarken en liet pas vijftien jaar later weer van zich horen. De diensten in de ziekenhuizen waren niet ingericht op verpleegsters die moederschap combineerden met werk. Kinderopvang was er nog nauwelijks. Werken kon alleen onder schooltijd, dus werd het parttime in de thuiszorg, met aanvullende bijstand tot het minimumloon. Na een verkeersongeluk, twaalf jaar geleden, kwam ze gedeeltelijk in de wao.
De combinatie van wao en bijstand, samen 1200 gulden, houdt haar in een ijzeren greep. Ze zou dolgraag weer in de verpleging willen, maar dan moet ze bijgeschoold worden. 'Van de wao mag het, hebben ze me daar een paar jaar geleden gezegd, maar dan moet de sociale dienst de bijscholing betalen. Dat is voor de sociale dienst niet de moeite waard, want ik zit maar voor twintig procent in de bijstand. En daarbij vinden ze me natuurlijk te oud.'
Voor huizen schoonmaken is ze niet te oud. 'Ik werk zwart', zegt ze. 'Dat moet, je kan niet rondkomen als je niet een paar honderd gulden per maand bijverdient.' Ze vraagt zich af hoe de mensen tegen haar aankijken als ze 's morgens om half negen met gebogen hoofd door de straat loopt. 'Kijk, daar loopt de nieuwe buurvrouw. Die werkt natuurlijk ergens zwart, anders liep ze niet zo vroeg op straat.' Het is een arme buurt, veel mensen zijn in dezelfde omstandigheden. Ze woont er pas een paar maanden maar voelt zich er goed thuis.
'Dat zwart werken verduistert het zicht op de werkelijkheid van de bijstand. Er wordt vanuitgegaan dat de uitkering genoeg is om rond te komen, maar dat is het niet. Zolang bijna iedereen er zwart bij werkt, wordt dat nooit duidelijk.' We mogen alles over haar in de krant zetten behalve haar naam, want dan hangt ze. Het maakt haar kwaad. 'Ik zou best vakken willen vullen in de supermarkt', zegt ze. 'Dan had ik 1800 gulden per maand en nog gezelligheid ook. Altijd wel iemand die wat vraagt en een praatje met collega's onder het koffiedrinken. Schoonmaken is eenzaam werk. De mensen nemen een werkster omdat ze zelf buitenshuis werken.' Voor de supermarkt is ze te oud en te duur. Daar nemen ze jonkies, voor het minimumjeugdloon.
Mieke B. is geen actievoerster. Zij steekt haar energie in het vrijwilligerswerk want dat brengt haar gezelligheid. En haar kwaadheid over het uitgerangeerd zijn, houdt ze voor zichzelf. Schaamte is het niet, maar wel een constant gevoel van ongemakkelijkheid. Over het geldgebrek, het zwart werken en de afhankelijkheid van de sociaIe dienst.
Anke van Vliet (49) is een van de vrouwen die 'de bijstandsmoeder' een openbaar gezicht gaf. Een zelfbewuste Amsterdamse, geen spoor van schaamte. Ze kwam in 1970 in de bijstand en had gehoopt haar zilveren jubileum als bijstandsvrouw te vieren met een lintje. Dat was haar beloofd, zegt ze, 'door wethouder Van der Aa. Maar ik heb het niet gekregen.'
Een lintje voor 25 jaar de touwtjes aan elkaar knopen? Anke steekt haar kin vooruit: 'Waarom niet?' De wethouder had meer gedacht aan de belangenbehartiging: Van Vliet richtte de Bijstandsbond op, in 1974. Haar dochter was toen zeven jaar en ze was vier jaar gescheiden. Van alimentatie was geen sprake: 'Tijdens het huwelijk kreeg ik al geen cent in handen. Mijn ex hield al het geld in zijn zak en maakte veel schulden.'
De bijstandswet, in 1967 in werking getreden, maakte een zelfstandig bestaan voor haar en haar dochter mogelijk. 'Er is toen, begin jaren zeventig, een keer een inventieve ambtenaar geweest die mij aan het werk probeerde te krijgen. Ambtenaren die met je meedachten, waren er toen ook wel. Maar de meeste vrouwen die ik kende, dachten er niet aan om te gaan werken. Ik kwam uit een arbeidersgezin, mijn moeder was altijd thuis. Zo hoorde het, ook nog in de jaren zeventig: je bleef thuis en zorgde voor je kinderen.' Na de huishoudschool ging ze op haar zestiende aan het werk. Eerst in een winkel, daarna in een fabriek. Ze werd ontslagen toen ze zwanger was. 'Dat was toen nog normaal, in 1967.'
Haar dochter was zeven jaar toen zij met de Bijstandsbond begon. 'Ik zorgde zo veel mogelijk dat ik thuis was als ze uit school kwam. En als ik er niet was, ving mijn moeder haar op.' Het is nooit bij haar opgekomen om met de Bijstandsbond te stoppen en betaald werk te gaan doen. 'Ik vind dit werk veel te leuk.' Meegaan naar de sociale dienst, dingen uitleggen, moeilijke formulieren invullen. Mensen helpen met budgetteren, zodat ze hun schulden kunnen aflossen met 25 gulden per maand. 'Die hulp bij schuldsanering lukt tot nu toe aardig, maar het is heel arbeidsintensief.'
Na die ene keer, in 1973, hebben de ambtenaren van de sociale dienst haar nooit meer gevraagd te solliciteren. 'Voor mijzelf was het een oplossing dat ik dit werk kon doen. En ik heb mazzel gehad dat ze mij m'n gang lieten gaan.'
Zwart werken heeft ze nooit gedaan. 'Warm eten kan ik niet de hele maand betalen, dus eet ik vaak brood. Je hebt een structureel tekort, dus je zit altijd in de schuld. Mijn wasmachine heb ik zeven jaar geleden gekocht met een lening van de gemeentelijke kredietbank. Drieduizend gulden plus 7,5 procent rente. De afbetaling wordt van mijn uitkering ingehouden.' Als haar dochter door geldgebrek in de problemen was gekomen, zou ze ook zwart zijn gaan werken. 'Dat is voor mij de enige aanvaardbare reden: als je kind tekort komt. En dat heb ik ook altijd in het openbaar gezegd.'
Betsie Wijna (51) is getrouwd toen ze vijftien was. 'Met toestemming van de koningin, want dat moest je hebben als je onder de zestien was.' De zwaar gereformeerde jongen van wie ze zwanger werd, was negentien en van huis uit al belast met alcoholisme. Betsy was als onbevangen dorpsmeisje uit de omgeving van Amsterdam verhuisd naar de Veluwe omdat haar vader, een afgekeurde militair van het Koninklijk Nederlands Indische Leger, astma had en in een bosrijke omgeving moest wonen. Ze was van huis uit hervormd; de zware druk van de zwarte-kousen-kerk leerde ze pas in haar huwelijk kennen.
Haar man verdiende de kost als fabrieksarbeider. 'Werk was er in overvloed. Als de ene baan niet beviel, kreeg ie zo een andere. Laag betaald, dat wel. Financieel zaten we van begin af aan zo'n beetje aan de zelfkant.'
De woningnood was op zijn hoogtepunt, ze woonden in een woonwagen. Zij, de tienermoeder, had haar handen vol aan haar kind en haar man 'want die telde voor twee kinderen.' Hij mishandelde haar als hij dronken was en dat was hij vaak. Zelf was hij ook veel geslagen, als kind. 'Die men liefheeft, kastijdt men. In de zwarte-kousenwereld nemen ze dat letterlijk.' Op haar drieetwintigste ging ze weg, met haar drie kinderen. Maar niet voor lang. 'Je werd toen nog teruggepraat in je huwelijk, door de hulpinstanties. Blijf van mijn lijf-huizen waren er nog niet en bij mijn moeder en mijn zus konden we niet blijven. Mijn moeder woonde zelf op een kamer, bij mensen in.' Haar vader was jong gestorven.
In 1973 vroeg ze scheiding aan 'na een paar incidenten waarbij hij me bijna dood sloeg.' Het huwelijk had dertien jaar geduurd.
De eerste jaren in de bijstand heeft ze ervaren als 'een bevrijding'. De vernedering van het mishandeld worden was voorbij. 'En de bijstandsuitkering was een recht. Ik voelde het niet als een vernedering om daar een beroep op te doen.' Ze kon er goed van rondkomen. 'In mijn huwelijk ging veel geld op aan drank, dus ik was gewend aan zuinigheid. Bovendien kon je in die tijd allerlei extra's aanvragen bij de sociale dienst. Kinderschoenen, melkbonnen, een wasmachine.' Ze kon zelfs sparen voor vakantie: ieder jaar een week in een pension aan zee, met de kinderen. 'Dat is nu onmogelijk', zegt ze.
Ook Betsie, met al haar ervaring in zuinig leven, moet nu iedere stuiver omkeren om het eind van de maand te halen. Een rheumatische aandoening maakt het haar onmogelijk om er met zwart werk iets bij te verdienen. Ze heeft veel pijn en is snel moe. Dat weerhoudt haar niet van vrijwilligerswerk dat ze voornamelijk zittend kan doen: bestuurslid van de Socialistische Partij in Zutphen, vice-voorzitter van de Clintenraad en activiteiten voor het Comit Vrouwen in de Bijstand.
Twee keer is het haar bijna gelukt om uit de bijstand te komen. In 1984 had ze theaterinspecint kunnen worden. Ze had toen een vriend in dat vak. De kinderen waren al groot, hij nam haar dagenlang mee op tournee langs theaters. Zij hielp hem en kreeg snel handigheid en plezier in het werk. Ze kon een stageplaats in Nijmegen krijgen, voor negen maanden, met vooruitzicht op een baan. Ze kwam met het voorstel bij de sociale dienst en ving bot: 'Het kon niet want het was geen bestaande opleiding. Nee, dat klopt: theaterinspecint word je in de praktijk.'
De tweede keer was domme pech. Ze was net aan een opleiding voor sociale dienstverlening begonnen, in 1992, toen ze werd aangevallen door een dobermann. 'Ik fiets door de stad en er springt een hond tegen me op die een stuk uit mijn been bijt. Na twee maanden zat alles weer dicht, maar in mijn hoofd was het niet in orde.' Ze kon niet meer lezen, zich nergens meer op concentreren. Een shock, gevolgd door een depressie. Weg studie. 'Nu heb ik nergens meer last van.' Behalve dan die rheumatische aandoening, waarop ze is afgekeurd. 'Nu ben ik tot mijn vijfenzestigste veroordeeld tot het genieten van een bijstandsuitkering.'

