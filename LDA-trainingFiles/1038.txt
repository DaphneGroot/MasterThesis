	Nieuwe klachten tegen Di Rupo missen grond
	Van onze correspondent
Jos Klaassen

BRUSSEL
Bij het Belgische Hof van Cassatie komen nog steeds nieuwe klachten over pedofilie binnen tegen vice-premier Elio Di Rupo. Procureur-generaal Eliane Liekendael heeft dat onthuld in de kamercommissie Justitie.
Verschillende kranten hadden uit haar woorden begrepen dat er een nieuw onderzoek tegen Di Rupo was geopend. Maar volgens de procureur-generaal heeft zij uitsluitend willen zeggen dat de klachtenstroom tegen Di Rupo niet ophoudt. Nieuwe harde bewijzen tegen de socialistische vice-premier zijn er niet.
Sinds het wetje-Di Rupo op 18 december 1996 werd aangenomen, overstelpen Belgische briefschrijvers het Hof van Cassatie met aanklachten tegen hoge politici in België. Het wetje bepaalt namelijk dat alle klachten tegen deze hooggeplaatsten niet langer bij het parlement moeten worden gedeponeerd, maar rechtstreeks bij 'Cassatie'.
Volgens Eliane Liekendael worden maar liefst vijf Belgische ministers genoemd door de briefschrijvers. 'Maar dat wil niet zeggen dat de klachten gegrond zijn', aldus Liekendael. Om de extra post te kunnen verwerken wil zij extra mankracht voor haar Hof van Cassatie.
Minister van Justitie Stefaan De Clerck vond de uitlatingen van Liekendael 'ongelukkig'. Volgens hem is er sprake van 'een spijtig kruispunt van openheid binnen het Hof van Cassatie'. Maar tegelijkertijd beschouwt hij dit ongelukje als een bewijs dat het Hof van Cassatie meer openheid betracht dan tot voor kort.
De Clerck: 'Ikzelf en de hele politiek hebben om deze openheid gevraagd. Het mag nu niet zo zijn dat als er een woord teveel wordt gezegd of een bepaalde naam wordt genoemd, men weer schandaal roept en allerlei demonen laat optrekken.' Hij wil 'op volwassen manier' bekijken hoe de dialoog tussen Cassatie en het publiek voortgezet moet worden en desnoods moet worden gecorrigeerd.'
Procureur-generaal Liekendael vraagt om uitbreiding van haar staf met zes raadsheren, twee advokaten-generaal en tien referendarissen. Het Hof van Cassatie heeft onder andere meer mankracht nodig omdat in 1998 het Agusta-proces over de grootste zwendel in de recente Belgische geschiedenis .
Mogelijke verdachten zijn de ex-ministers Guy Coëme, Willy Claes, de voormalige premier van Wallonië Guy Spitaels en ex-minister Guy Mathot. Het Hof van Cassatie moet haast maken, omdat de affaire eind 1998 zal verjaren. Momenteel werken slechts twee magistraten aan het dossier-Agusta.

