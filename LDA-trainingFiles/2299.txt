	'Het kan er bij Nationale Ballet infantiel aan toegaan'
	
Van onze verslaggever
Ariejan Korteweg

AMSTERDAM
Ze twijfelen nog over de meer dan manshoge art deco-plaat in glanzend zwarte lijst, gekocht op tournee in Duitsland. Meenemen? Maar hoe? Of toch maar verkopen? Ze zullen in Frankrijk wel wat extra geld kunnen gebruiken.
Een derde mogelijkheid dringt zich op. Ze kunnen de plaat ook zolang hier laten. Je weet maar nooit hoe het loopt. Misschien zijn ze eerder in Amsterdam terug dan ze nu denken.
Marieke Simons (27) en Leon Pronk (26) vertrekken dit weekeinde naar Frankrijk. Ze verlaten het Nationale Ballet om bij het Ballet du Capitole in Toulouse te gaan dansen. Een stap die bij menigeen verbazing wekt.
Al op de balletacademie gold Marieke Simons als een grote belofte. Ze won de Aanmoedigingsprijs van het Dansersfonds, daarna de Gouden Dansprijs, kreeg dit jaar de Alexandra Radius prijs - veel meer is er voor een ballerina niet te winnen. Jury's en critici prijzen haar lyriek en expressiviteit, het publiek klapt wat harder als zij een revrence maakt.
Binnen het gezelschap worden haar talenten minder hoog aangeslagen. Na negen jaar Nationale Ballet is ze nog maar amper aan de rangen van het corps de ballet ontstegen. Al jaren jojoot ze tussen de grote solistische rollen en een betrekking als derderangs fee met een vuurstokje.
Anderhalf jaar geleden leken de kansen te keren. Choreograaf Rudi van Dantzig koos Marieke Simons en Leon Pronk voor de titelrollen bij de herinstudering van zijn Romeo en Julia. Twee Nederlandse dansers, ook in het echte leven man en vrouw, die de hoofdrol vertolken in een avondvullend romantisch spektakelballet - sinds de dagen van Alexandra Radius en Han Ebbelaar was dat niet meer vertoond. Kranten schreven over het jonge stel, de choreograaf toonde zich tevreden.
Maar daarna werd alles weer zoals het was geweest. Marieke Simons leek zich te moeten schikken in de rol van eeuwige belofte, Leon Pronk in die van haar trouwe metgezel.
Begin vorige maand kwam het bericht dat ze het gezelschap wilden verlaten. Naar Toulouse zouden ze gaan, een stad in Zuid-Frankrijk die vooralsnog niet bekend staat om z'n hoogstaande balletcultuur.
'Het is misschien geen A-gezelschap zoals het Nationale Ballet dat is', zegt Leon Pronk, gezeten tussen de verhuisdozen en half leeggehaalde kastladen van hun appartement in het Amsterdamse havengebied. 'Maar ze zijn er wel heel blij dat we komen. Ze overleggen met ons over het repertoire, vertellen wat we in de loop van het seizoen te doen krijgen. En we dansen bijna alle balletten samen. Dat is wel even anders dan bij het Nationale Ballet.'
Het achterste van hun tong willen ze niet laten zien. Marieke Simons hoopt ooit nog eens terug te keren bij het Nationale Ballet, maar dan onder wat glorieuzer omstandigheden. Leon Pronk piekert daar niet over, maar wil het voor haar niet bederven.
Toch klinkt zo hier en daar een sprankje kritiek door. Leon is nog het minst voorzichtig. 'Ik heb het wel gezien hier, er gebeurt al een tijd weinig interessants. Je ergert je steeds weer aan dezelfde dingen: aan de inefficintie, aan het rondhangen. Terwijl wij liefst hard werken en zo snel mogelijk iets neerzetten wat goed is.'
Marieke Simons valt hem bij: 'Het kan er soms infantiel aan toegaan. Je zou je eigen verantwoordelijkheid moeten nemen. Maar meestal gaat iedereen door met klieren totdat er opdrachten worden gegeven. Het gezelschap is geen eenheid.'
Tegelijk maakt juist dat het voor haar moeilijk om te vertrekken. 'M'n hart ligt toch bij het Nationale Ballet. In zulke tijden moet je de groep juist steunen. Maar dat gevoel van passie voor het gezelschap vind je bij weinig mensen terug.'
De mindere tijden zijn niet uitsluitend aan artistiek leider Wayne Eagling te wijten, haasten ze zich te zeggen. Hij heeft juist de discipline aangehaald. Een van zijn eerste daden was het afvaardigen van een verbod om voortijdig de lessen te verlaten. Na de barre de studio uit om een sigaretje te roken, die tijd is wel voorbij.
'Hij is een goede coach', vindt Marieke Simons. 'Het gebeurt nooit meer dat jongens uit een tour en l'air flikkeren, of dat meisjes halverwege een pirouette blijven steken. Technisch is de groep beter geworden. Maar wat heb je aan een goede coach, als je niet veel gecoacht wordt.' Eagling ziet het niet in haar. 'Hij heeft me een stempel gegeven van wat ik wel en niet kan. Ik breng het niet meer op te wachten tot dat verandert.'
Zijn er dan helemaal geen pogingen ondernomen om hen voor het gezelschap te behouden? Ze kijken elkaar aan met een blik van: zullen we het vertellen? 'Wayne werkte in Hongkong toen we ons vertrek bekend maakten', zegt Marieke Simons dan. 'Ik geloof wel dat hij opdracht heeft gegeven te vragen of we wilden blijven. Maar het was een beetje laat allemaal, en niet erg overtuigend.'
Ze hebben beiden het gevoel tien jaar te laat bij het gezelschap te zijn gekomen. Rudi van Dantzig, die hen aannam, vond persoonlijkheid belangrijker dan technische perfectie. Eagling, die hem zes jaar geleden opvolgde als artistiek leider, heeft andere prioriteiten. Wat hij van hen verwacht, weten ze niet precies. 'Ik heb nooit duidelijk te horen gekregen waarin ik me zou moeten verbeteren', zegt Simons.
Leon Pronk stapt daar gemakkelijker overheen. Hij is niet teleurgesteld in z'n verwachtingen, heeft niets te klagen over z'n positie bij het gezelschap. Zijn rug begint af te brokkelen, zegt hij, over een paar jaar wil hij het dansen eraan geven. Toch was hij degene die het initiatief nam om te gaan auditeren.
De kiem werd gelegd door de gastlessen die Nanette Glushack, leidster van het gezelschap uit Toulouse, bij het Nationale Ballet had gegeven. Enthousiaste verhalen van Alexandra Radius en Han Ebbelaar en van choreograaf Ted Brandsen, die er in 1998 een stuk gaat maken, gaven de doorslag.
In mei konden ze naar Toulouse om auditie te doen. Stad en gezelschap vielen in de smaak. Toen bleek dat ze veel solistische rollen zouden krijgen, was de keuze snel gemaakt. 'We hebben ons hart gevolgd en niet naar het geld gekeken', zegt Marieke Simons. 'We gaan er heus niet op vooruit.'
De groep telt 35 dansers, minder dan de helft van het Nationale Ballet. Ze hebben het gezelschap nog niet op het podium aan het werk gezien, maar het programma kennen ze wel. Het nieuwe seizoen begint met een Notenkraker, waarin ze samen de hoofdrollen dansen. Dan volgt een programma met Franse choreografen. Ook Balanchine, Van Manen, Bruce en De Mille staan op het repertoire. In het eigen theater in Toulouse worden niet meer dan twintig speelbeurten gegeven, wel staat een tournee van 42 voorstellingen in de Verenigde Staten op het programma.
De namen Radius en Ebbelaar zijn al een paar keer gevallen. Zullen ze in Frankrijk uitgroeien tot het nieuwe Nederlandse danspaar? Ooit hopen ze, net als 'Han en Lex', met een programma van duetten langs de Nederlandse theaters te trekken, bij voorkeur met werk van choreografen als Van Dantzig en Van Manen.
Maar eerst naar Toulouse, om de sterren van de hemel te dansen. Marieke: 'Als we ooit terug willen komen is dat geen probleem, heeft Wayne gezegd. Het is heel prettig om dat te weten.'

Foto
	Marieke Simons en Leon Pronk: 'We hebben ons hart gevolgd.' FOTO GUUS DUBBELMAN - DE VOLKSKRANT

