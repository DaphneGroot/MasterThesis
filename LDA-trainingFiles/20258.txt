Philomena Bijlhout.
R.R.Ph. (Philomena) Bijlhout (Paramaribo, 13 november 1957) is een Nederlandse televisiepresentatrice en voormalig politica van Surinaamse afkomst.
Bijlhout is bekend geworden doordat zij de kortstzittende staatssecretaris is geweest die Nederland ooit heeft gekend. Zij was slechts gedurende enkele uren staatssecretaris van Emancipatiezaken in het kabinet-Balkenende I (2002). Tot dat ogenblik was het record van "kortstzittende staatssecretaris" op een haar na twintig jaar in handen geweest van Charles Schwietert, die ingaande 8 november 1982 namens de VVD drie dagen staatssecretaris van Defensie was in het kabinet-Lubbers I.
Levensloop.
Bijlhout was in Suriname en later in Nederland werkzaam bij de omroep, laatstelijk als eindredacteur en presentatrice bij RTV Rijnmond. In mei 2002 werd zij voor de LPF gekozen tot Tweede Kamerlid. Enkele maanden later, op 22 juli 2002, werd zij beëdigd als staatssecretaris van Sociale Zaken en Werkgelegenheid, belast met familie- en emancipatiezaken. Enkele uren na haar beëdiging trad zij echter af, nadat RTL Nieuws foto's van haar (in militie-uniform) had getoond waaruit bleek dat ze nog in 1983 (dus na de Decembermoorden van 1982) actief was geweest in de burgermilities van het regime-Bouterse. Eerder had zij verklaard dat zij de milities al in 1981 had verlaten, waarbij ze letterlijk had gezegd: "Er zijn geen foto's van Philomena in uniform."
Niet door haar lidmaatschap van de milities, maar door het verstrekken van onjuiste informatie - een doodzonde in de (Nederlandse) politiek - was haar positie onhoudbaar geworden. Op 23 juli werd haar door de Koningin eervol ontslag verleend. Op 9 september 2002 werd in haar plaats Khee Liang Phoa beëdigd.
Hoewel zij slechts enkele uren als staatssecretaris werkzaam was geweest, ontving Bijlhout gedurende tweeënhalf jaar wachtgeld. Hierop ontstond er een politieke discussie, zowel over de hoogte van haar wachtgeldvergoeding als over de tijd gedurende welke zij daar recht op had, die uiteindelijk leidde tot een aanpassing van de wachtgeldregeling voor nieuwe gevallen.
