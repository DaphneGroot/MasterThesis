Edam-Volendam.
Edam-Volendam () is een gemeente in het noordoosten van de regio Waterland in de Nederlandse provincie Noord-Holland aan het Markermeer. Er wonen mensen (, bron: CBS), waarvan ongeveer 21.000 in Volendam en ongeveer 7000 in Edam. De gemeente heeft een oppervlakte van 80,98 vierkante kilometer.
Geschiedenis.
De oorspronkelijke naam van de gemeente was Edam. In 1974 besloot de gemeenteraad tot een naamswijziging. In 1975 werd dit goedgekeurd door de Kroon.
In 2012 is door de gemeente Zeevang een officieel verzoek ingediend bij de buurgemeente om te komen tot een fusie, hier is door de toenmalige gemeente Edam-Volendam mee ingestemd in mei 2013.. In oktober 2013 hebben de beide gemeenten een procedure opgestart om te komen tot een fusie. Deze fusie is op 1 januari 2016 een feit geworden.
De gemeenten Edam-Volendam en Zeevang maakten sinds de oprichting deel uit van de plusregio Stadsregio Amsterdam. Ook na de fusie bleef Edam-Volendam hiervan onderdeel uitmaken.
Topografie.
"Topografisch kaartbeeld van de gemeente Edam-Volendam, per 2016"
College van B&W.
Het huidige College van B&W is gevormd door Lijst Kras, Zeevangs Belang, VVD en CDA, die samen de vier wethouders leveren. Burgemeester Sievers is op 19 december 2016 geïnstalleerd.
In de regeerperiode 2006/ 2010 werd het College van B&W aanvankelijk gevormd door Volendam '80, Recht door Zee (RdZ) en de PvdA. In het weekeinde van 14 september 2007 viel het College echter. De politieke crisis ontstond nadat de lokale partij RdZ het vertrouwen opzegde in coalitiegenoot PvdA, die tijdens een raadsvergadering een motie van wantrouwen steunde tegen RdZ-wethouder Jaap Bond. Die had op een internetforum gesteld dat het CDA verantwoordelijk was voor de dood van de veertien kinderen die omkwamen bij de Nieuwjaarsbrand in 2001. Na de korte crisis besloot Volendam '80 samen met het CDA en de VVD een nieuwe coalitie te formeren. Deze coalitie heeft de resterende regeerperiode afgemaakt.
Bereikbaarheid.
De gemeente is bereikbaar via de N247 (voormalige E10) (Amsterdam-Hoorn) en de N244 (Alkmaar-Edam). De provinciale weg N517 ligt in zijn geheel in de gemeente. In de gemeente ligt een spoorweg (Purmerend-Hoorn).
Vlag en wapen.
Het onofficiële wapen zoals de gemeente deze in al haar communicatieve uitingen gebruikt met daarin ook het wapen van Volendam
De vlag van de gemeente ziet er zo uit: verdeeld in vijf horizontale banen, waarvan de verhouding 2:1:1:1:2 is, van boven naar beneden in: Rood-Groen-Wit-Oranje-Zwart. Rood-Groen zijn de kleuren van Edam en Zwart-Oranje de kleuren van Volendam. De witte baan symboliseert de voormalige rivier, de IJe (ook wel "E" genoemd), die de plaatsten verbond.
Het wapenschild van de gemeente wordt als volgt beschreven: In keel, een stier van Sabel, staande op een losse grond van sinopel. De stier vergezeld en chef van drie, zespuntige, naast elkaar staande sterren van goud. Het schild aan de bovenzijde vastgehouden door een beer in zijn natuurlijke kleur. Eigenlijk is dit alleen het schild van de stad Edam. De gemeente gebruikt een logo waarin een dubbelschild met de schilden van Edam en Volendam naast elkaar geplaatst zijn.
