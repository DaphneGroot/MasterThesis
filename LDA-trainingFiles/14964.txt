Astana (stad).
Astana (Kazachs en Russisch: Астана, voorheen Akmolinsk, Tselinograd en Aqmola geheten) is de hoofdstad van Kazachstan, gelegen aan de rivier Isjim, in Noord-Kazachstan, in een vlak steppegebied.
De stad, die ruim 850.000 inwoners telt (65 % Kazachen, 24 % Russen), is sinds 1997 de hoofdstad van Kazachstan en de Turkse Raad. De naam (met klemtoon op de laatste lettergreep) betekent "hoofdstad" in het Kazachs.
Geschiedenis.
De stad werd in 1824 gesticht door Siberische Kozakken als een fort aan de bovenloop van de rivier Isjim. De stad kreeg de naam Akmolinsk. In 1961, werd de stad hernoemd tot Tselinograd en tot hoofdstad uitgeroepen van het Sovjetterritorium van de "Maagdelijke Gronden" (in het Russisch: "tselina"). Dit geschiedde in het kader van een campagne van Nikita Chroesjtsjov om op grote schaal maagdelijke steppegrond tot landbouwgrond te ontginnen.
Nadat Kazachstan onafhankelijk was geworden, werden de stad en het omliggende territorium hernoemd tot Aqmola ("Witte Grafsteen", 1991). In 1994 werd de stad aangewezen als de toekomstige hoofdstad van het nieuwe onafhankelijke land. De stad kreeg, nadat zij in 1997 hoofdstad werd in plaats van Alma-Ata, haar nieuwe naam Astana.
Er worden verschillende redenen aangegeven voor de verplaatsing van de hoofdstad naar een stad in het centrum van de Kazachse steppe. Sommigen menen dat het doel was om een betere controle te krijgen over het hoofdzakelijk door Russen bewoonde noorden van het land, teneinde eventuele strevingen tot afscheiding te voorkomen. Anderen beweren dat hiermee een strategisch doel beoogd wordt: de hoofdstad te verplaatsen naar een locatie die verder af ligt van de grens met het volkrijkste land ter wereld; Alma-Ata ligt namelijk op slechts 250km van de grens met China. Het besluit tot verplaatsing van de hoofdstad zou ook een symbolische betekenis kunnen hebben, waarbij de stichter der natie (president Nazarbajev) in de voetsporen zou willen treden van Atatürk, die de hoofdstad van Turkije verplaatste naar Ankara.
Sinds de verhuizing zijn er gigantische bouwprojecten van start gegaan in de nieuwe hoofdstad, omdat het niet ontbrak aan inkomsten uit aardolie. Aangelegd worden gebouwen voor de ministeries, een groot presidentieel paleis, vele parken en monumenten. De president van Kazachstan, Noersoeltan Nazarbajev, wil van de stad niet alleen het centrum van Kazachstan maken, maar ook dat van heel Centraal-Azië. De overheersende stijl van de nieuwe gebouwen is een etno-postmodernisme naar het voorbeeld van Albert Speer. Internationaal bekende architecten als Norman Foster en Kisho Kurokawa hebben opdrachten gekregen voor grote projecten.
Economie.
De overheidssector is de voornaamste vorm van economische activiteit. Astana vormt een speciale economische zone. Er wordt ontzettend veel gebouwd in de hoofdstad doordat er erg veel oliedollars het land instromen.
Transport.
Astana International Airport is, net als heel de nieuwe stad, ontworpen door de Japanse architect Kisho Kurokawa. Verder wordt er gewerkt aan een metrosysteem.
De stad is ook een centraal knooppunt voor het spoor. Vanuit de hoofdstad zijn de belangrijkste Kazachse steden te bereiken. Daarnaast zijn er verbindingen met China, Rusland, Kirgizië, Oekraïne en Oezbekistan.
Expo 2017.
De wereldtentoonstelling van 2017 is toegewezen aan Astana.
Wielerploeg.
Diverse grote ondernemers van de stad Astana besloten in 2006 samen de wielerploeg, waarin de bekende wielrenner Aleksandr Vinokoerov (Kazachstans meest succesvolle sporter in die periode) reed, te gaan sponsoren onder de stadsnaam. De ploeg komt onder andere uit in de Tour de France. Zie voor meer details Astana (wielerploeg).
