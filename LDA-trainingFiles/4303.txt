	Met William Shakespeare naar de disco
	Romeo & Juliet van Baz Luhrmann. Met Leonardo DiCaprio, Claire Danes. In 28 theaters, waaronder Calypso 1 en Cinema 2 Amsterdam, Metropole 2 Den Haag, Path 3 Rotterdam.
De onstuimige, zeer nieuwerwetse verfilming van Shakespeares Romeo & Juliet kan niet een daverend succes genoemd worden. Een bescheiden opbrengst van een kleine vijftig miljoen dollar, na vijftien weken in de Amerikaanse bioscopen, en geen enkele Oscarnominatie - dat is teleurstellend voor dit ambitieuse project. In Berlijn begon de Europese distributie met een zilveren Beer voor hoofdrolspeler Leonardo DiCaprio. Tot zover het zakennieuws.
Onstuimig en nieuwerwets. De versie van Baz Luhrmann is al omschreven als 'MTV meets Shakespeare' en dat geeft de aard van het spektakel wel ongeveer weer, ook al vindt Luhrmann van niet. De meeste Romeo en Julia-verfilmingen waren straight naar het precies vier eeuwen oude stuk, vanuit het standpunt dat je de prachtige regels van Shakespeare niet verminken mag en bij die teksten een stijl past van oude kostuums en Britse acteurs.
Afgezien van verschillende uitvoeringen in de zwijgende periode, zette George Cukor in 1936 de toon, met Lesley Howard en Norma Shearer in de hoofdrollen, mooi en ernstig, en veel engelenkoren op de achtergrond. Deze engelen waren in de versie van Renato Castellani (1954) vervangen door een koor van Franciscaner monniken, dat de noodlottige liefde van Laurence Harvey en Susan Shentall begeleidde.
In 1968 klonken passende tonen van Nina Rota bij de schitterende kostuums waarmee Franco Zeffirelli Olivia Hussey en Leonard Whiting had aangekleed. De modernisering bestond vooral uit de Italiaanse decors en de ontblote borsten van Hussey in de huwelijksnacht.
Het thema van Romeo en Julia is ook regelmatig vrijelijk gebruikt of vervormd. In Les amants de VoFCUFo*erone van Andr Cayatte uit 1948 worden stand-ins voor de hoofdrollen in een toneelopvoering van Romeo en Julia op elkaar verliefd en speelt de strijd tussen de vijandige families Montague (Romeo) en Capulet (Julia) zich achter de schermen af, in wat uiteindelijk een satire wordt op het maken van een film. Satirisch is ook Romanoff and Juliet van Peter Ustinov uit 1961, waarin de kinderen van een Russische en een Amerikaanse ambassadeur op elkaar verliefd worden en de familievetes vertaald worden in Koude Oorlog-tegenstellingen.
De beste omzetting van Shakespeare naar een hedendaagse decor blijft natuurlijk West Side Story, met de Puertoricaanse Sharks, de Amerikaanse Jets en de schitterende muziek van Leonard Bernstein. Dit is een van de weinige Romeo en Julia-adaptaties waarin Julia, in dit geval de door Nathalie Wood gespeelde Maria, niet sterft. Er is vorig jaar nog een R & J-film gemaakt, Love is all there is, aan het eind waarvan Julia als nachtclubdanseres naar Parijs vertrekt - ook iets waar Shakespeare niet aan gedacht had.
En nu de MTV-uitvoering van Buz Luhrmann. Het is even wennen in het begin. Shakespeare genoeg: op een televisietoestel (de moderne tijd: een bioscoopfilm begint met een televisietoestel) vertelt een presentatrice van 'Two households, both alike in dignity, in fair Verona where we lay our scene, from ancient grudge break new munity, where civil blood makes civil hands unclean...' enzovoort. William Shakepseare zelf, en dat blijft de hele film door. Waar al het gespuis ook vandaan komt, hoe die lui er ook uitzien, wat voor muziek er ook klinkt: alle personages in 'fair Verona' laten letterlijke Shakespeareteksten uit hun mond rollen, met een Amerikaans accent.
Verona wordt Verona Beach, onder de Capulets van Julia zijn veel Zuid-Amerikaanse typen, de Montagues van Romeo zijn van het witte boordensoort. Romeo's vriend Mercutio is een zwarte travestiet, die met pruik en minirok glittert als discodanser. De film begint als een Miami Vice-aflevering, met snel gemonteerde actiescnes waarin de twee rivaliserende families elkaar ontmoeten bij een benzinestation.
Deze stijl wordt de volle twee uur volgehouden. Beelden schieten als videoclips over het scherm, met slechts af en toe een verstilling, zoals de eerste ontmoeting van Romeo en Julia bij een aquarium en de apotheose aan het eind. Dat zijn meteen de mooiste momenten van de film. Het lijkt alsof regisseur Baz Luhrmann een voortdurende orkaan van beeld en geluid produceert om het moment van de stilte na de storm goed tot zijn recht te laten komen.
De muziek is een allegaartje van rap, disco, house, gezwijmel en Mozart. En dat geldt voor de hele film. Het is een ratjetoe, dat overweldigt, op die paar momenten na geen seconde rust kent, weinig de diepte in gaat, agressief ogen en oren bestookt, verbeelding en kitsch op n lijn brengt, Shakespeare aan zijn laars lapt en toch zichzelf staande houdt met die prachtige letterlijke teksten.
Deze Romeo & Juliet is gedurfd, flonkerend en tegelijk niet bevredigend, ondanks die paar schitterende scnes en het magnifieke slot in een kerk, waar Romeo net te laat merkt dat Julia niet dood is en zijn vergif slikt, waarna Julia zichzelf in een pistoolschot dat klinkt als een kanonskogel met haar geliefde vereeuwigt tussen honderden kaarsen. Van alle acteurs is die Leonardo DiCaprio de beste, met zijn uitstraling van een nieuwe James Dean.
Vernieuwend, humbug, modieus, camp. Allemaal tegelijk, het een n het ander. Het is een soms imponerend maar vooral zichzelf voorbij hollend spektakel. En Shakespeare was natuurlijk een stuk geestiger.
Peter van Bueren

Foto
	Leonardo DiCaprio als Romeo, in de kerk op weg naar Julia, die schijndood ligt opgebaard.

