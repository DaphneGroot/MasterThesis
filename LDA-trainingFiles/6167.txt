Pariteitsbit.
De pariteitsbit is de eenvoudigste foutdetecterende code voor digitale gegevens, die wordt toegepast in computerapparatuur en in de telecommunicatie.
Stel dat wordt gekozen voor een even pariteit. Bij het coderen van een symbool in een rij bits wordt het aantal bits geteld dat de waarde '1' heeft. Als dit aantal oneven is dan krijgt de pariteitsbit de waarde '1', anders de waarde '0'. De pariteitsbit wordt aan de rij bits toegevoegd, zodat dit altijd een even aantal '1'-bits heeft. Wanneer bij de verzending of bij de opslag van de rij bits een fout optreedt waardoor een "oneven" aantal bits van waarde verandert dan kan dit dankzij de pariteitsbit worden gedetecteerd. De ontvangen of teruggelezen rij bits heeft dan immers een oneven aantal '1'-bits. Een "even" aantal fouten kan met deze eenvoudige techniek niet worden gedetecteerd. Evenmin kan worden vastgesteld "welke" bits fout zijn, dat vereist een foutcorrigerende code.
Traditioneel werden de 7-bit ASCII-tekens gecombineerd met een pariteitsbit verzonden, en soms ook opgeslagen, in een 8-bit byte.
Ook in sommige computergeheugens wordt gebruikgemaakt van een pariteitsbit. Omdat dit pariteitsbit opgeslagen wordt, is daar ook een geheugenplaats voor nodig. Dat maakt deze geheugens duurder en daardoor worden ze zelden 'thuis' gebruikt.
Door combinatie van meerdere pariteitsbits, kan een cyclische redundantiecontrole (Engels: "cyclic redundancy check", afgekort CRC) uitgevoerd worden. Op die manier kunnen meer fouten gedetecteerd, en soms ook gecorrigeerd worden. Dit wordt onder andere toegepast in sommige RAID-configuraties.
