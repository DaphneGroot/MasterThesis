Brabantsedag.
De Brabantsedag (voorheen "Brabantse Dag") is een jaarlijks terugkerend cultuurfestival dat gehouden wordt in Heeze in de Nederlandse provincie Noord-Brabant. Het negendaags festival dat cabaret, kunst, toneel, straattheater en muziek omvat, wordt georganiseerd door de stichting Brabantsedag. Tijdens het festival worden aspecten van de cultuur en folklore van Brabant getoond. Hoogtepunt is de cultuurhistorische optocht die plaatsvindt op de laatste zondag van de maand augustus. Deze optocht wordt elk jaar georganiseerd rond een bepaald thema. Er nemen ongeveer zestien "wagenbouwersgroepen" deel die ieder een praalwagen bouwen. Aan de optocht doen jaarlijks zo'n 2.000 figuranten mee.
Geschiedenis.
In 1958 werd het initiatief genomen tot het organiseren van een "Brabantse Dag". De eerste vond plaats op 7 september van dat jaar. Thema van de optocht was: "Boerenovertrek". Hoewel er veel bezoekers kwamen, was de optocht nog betrekkelijk kort. De tweede was al groter, en al snel werd er een speciaal comité opgericht om de organisatie van het evenement te verzorgen. Sindsdien is er elk jaar een Brabantsedag georganiseerd, waarbij soms wel 60.000 toeschouwers aanwezig waren.
Sinds 2008 kent de Brabantsedag elk jaar een cultuurgezant welke optreedt op als ambassadeur van het cultuurfestival. Vanaf 2015 vervuld Björn van der Doelen deze rol. Voorheen zijn Frank Lammers en Gerard van Maasakkers cultuurgezant van de Brabantsedag geweest.
De Brabantsedag is een evenement waar een zeer groot deel van de gemeenschap bij betrokken is. Dit, samen met de wens de traditie van de Brabantsedag door te geven aan nieuwe generaties en het zo levensvatbaar houden voor de toekomst, heeft ertoe geleid dat Cultuurfestival Brabantsedag in 2013 is opgenomen in de Nationale Inventaris Immaterieel Cultureel Erfgoed.
Thema's.
Brabantsedag 2014 - VK Van Gaal
Brabantsedag 2009 - De Rooie Hoek
