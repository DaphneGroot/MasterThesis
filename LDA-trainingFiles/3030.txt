	Live, Beck en Bush smaakmakers van komende Pinkpop
	ANP
HILVERSUM
Organisator Jan Smeets van het popfestival Pinkpop heeft vrijdag in Hilversum de eerste namen bekendgemaakt van bands die op 17, 18 en 19 mei optreden in Landgraaf. Absolute toppers zijn Live, Beck en Bush.
Verder komen dEUS, Kula Shaker, The presidents of the USA, Counting Crows, Nada Surf, Morphine, the Fun Lovin' Criminals, Tracy Bonham en Johan tijdens de pinksterdagen naar het popspektakel. Half maart worden nieuwe Pinkpop-bands bekend. Uiteindelijk moet dat resulteren in 37 acts.
Eerder dit jaar vroeg de organisatie aan Pinkpop-gangers een topvijf in te sturen, wat resulteerde in een toptien van de meest gevraagde bands. Daarvan zijn er nu zes gecontracteerd. Juist de nummer een, No doubt, is nog een vraagteken, maar volgens Smeets is er een goede kans dat die band ook komt.
De organisatie moet in de loop naar de pinksterdagen nog wel een vuiltje wegwerken. De vergunning, die voor het terrein waarop het festival plaatsvindt is afgegeven, klopt namelijk niet. De voormalige renbaan is nu onder meer in handen van Smeets en omgedoopt tot Megaland. Smeets wil er meerdere activiteiten per jaar organiseren, maar daar hebben omwonenden bezwaar tegen gemaakt.
Vrijdag dient bij de Raad van State een verzoek tot een voorlopige voorziening. Smeets verwacht dat dat geen problemen op zal leveren. De voorverkoop voor de 28e editie van Pinkpop begint 1 februari.

