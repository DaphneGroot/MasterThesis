	Diep ontgoochelde Ed. van Thijn gaat zich als PvdA-lid storten in debat over vreemdelingenbeleid 'Gms wil dat ik blijf. De klap is al hard genoeg'
	Van onze verslaggever
Weert Schenk
AMSTERDAM
Oud-minister Ed. van Thijn zegt zijn lidmaatschap van de Partij van de Arbeid niet op vanwege de affaire-Gms. Twee maanden geleden dreigde hij de PvdA te verlaten als zijn partij zich niet voldoende zou inspannen voor een verblijfsvergunning voor het Turks-Amsterdamse gezin Gms.
- U blijft lid van de PvdA. De partij heeft zich volgens u dus voldoende ingespannen voor de familie Gms?
'Ik zit vol verwijten over de PvdA. De Tweede-Kamerfractie heeft samen met D66 wel serieus gekeken naar wijziging van de regelgeving. Ze zijn opgebotst tegen de muur van CDA en VVD. Maar het is onbegrijpelijk dat ze daarna niet hebben gestemd voor de motie van het GPV, die specifiek betrekking had op de familie Gms.
'Toen puntje bij paaltje kwam, nam de fractie een formalistisch standpunt in. Dat accepteer ik niet. Met dat probleem blijf ik zitten. En velen met mij.
'Ik bestrijd het argument dat de fractie rechtsstatelijk niet voor de GPV-motie had kunnen stemmen. Als het parlement voor Gms een uitzondering had gemaakt, zou er bij de rechter jurisprudentie zijn ontstaan. Mensen in dezelfde situatie als Gms hadden zich bij de rechter op de uitspraak van de Kamer kunnen beroepen.'
- In een eerste reactie op de uitkomst van het kamerdebat zei u dat u zwaar teleurgesteld was in paars. Over wie had u het?
'Ik ben erg teleurgesteld over het feit dat de bal bij de Kamer is neergelegd. Er was geen overeenstemming in het kabinet. De VVD heeft een andere koers gevaren.
'Er is gebrek aan regie vanuit het Torentje geweest. Premier Kok was er wel om de hachelijke problemen rond Bouterse op te lossen. Deze keer liet hij verstek gaan.
'Ik weet niet waarom Kok zich zo heeft opgesteld. Vermoedelijk was de zaak-Gms geen aantrekkelijk issue om binnen de coalitie uit te vechten. De eigen bewindslieden hebben me zwaar teleurgesteld.
'De krampachtige houding is mogelijk ingegeven door de angst voor verharding van de samenleving. CDA en VVD hebben op dat klimaat ingespeeld.
'Ik vind het onthouden van een verblijfsvergunning aan de familie Gms een gemiste kans. Gms had het gezicht kunnen zijn van het tolerante beleid in een multiculturele samenleving. Volgens opiniepeilingen stond ongeveer 50 procent van de mensen achter Gms. Het valt blijkbaar wel mee met de tolerantie in Nederland.
'Niettemin zaten CDA en VVD op een ramkoers. Als de knien van de andere partijen dan niet stevig genoeg zijn, ben ik bang dat de Gms symbool wordt voor een verdere verharding van het vreemdelingenbeleid.'
- Als u zo ontevreden bent over de PvdA, wat heeft u dan nog in de partij te zoeken?
'In een televisiedebat over de familie Gms zei het kamerlid Apostolou dat de PvdA niet het voortouw kon nemen. Daarop heb ik geantwoord: ik verwacht van mijn partij dat ze hier buitengewoon kritisch naar kijkt, anders weet ik niet meer wat ik in die partij heb te zoeken.
'Het debat is nog niet afgelopen. De gemeenteraadsfracties in de vier grote steden hebben de partijleiding gevraagd om een publieke discussie over het vreemdelingenbeleid. Als ambteloos burger wil ik me graag in dat debat storten.
'Voor de PvdA is dit een belangrijk issue in het verkiezingsprogramma en ook bij het volgende regeringsprogramma. We kunnen ons hier niet de les laten lezen door de VVD.'
- Heeft u serieus overwogen om vanwege de kwestie-Gms uit de PvdA te stappen?
'Nee, dat is nooit mijn bedoeling geweest. Hoewel ik na het kamerdebat diep ontgoocheld was. De vraag wat ik nog bij de PvdA te zoeken had als die zich niet voor Gms zou inspannen, was een wanhoopsdaad.
'Bovendien hebben veel mensen, zowel van binnen als buiten de partij een beroep op mij gedaan te blijven. Ook Gms heeft me een brief geschreven. Hij zou het verschrikkelijk vinden als ik me zou terugtrekken uit de PvdA.
'Gms is geen PvdA-lid, hij moet weg, maar hij zegt ook dat het debat over het vreemdelingenbeleid nog niet voorbij is. Volgens hem mag het debat binnen de partij niet worden gevoerd zonder mijn inbreng. ''De klap is zo al hard genoeg'', zei hij.'
Gms hoort vandaag of hij het land direct moet verlaten. Na het kamerdebat spande hij een kort geding aan tegen onmiddellijke uitzetting. De Amsterdamse kleermaker heeft nog enkele beroepsprocedures lopen, en in het kort geding eiste hij de uitslag daarvan in Nederland te kunnen afwachten.

Foto
	Ed. van Thijn FOTO DANIEL KONING - DE VOLKSKRANT

