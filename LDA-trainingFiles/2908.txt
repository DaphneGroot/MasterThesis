	De portefeuille van: Peter Sul
	'Wie investeert in vervoer, kiest niet voor het snelle geld. Pas op lange termijn maak je, hopelijk, echt winst. Maar dat geeft niet, ik houd van deze manier van werken. Het is een enorme uitdaging om met Lovers Rail de concurrentie met NS aan te gaan. Wat ik zelf verdien is niet zo belangrijk, als ik mijn hoofd maar boven water kan houden. Dat is altijd aardig gelukt.
'Tot we begin juli een samenwerkingsovereenkomst sloten met het Franse conglomeraat Compagnie Gnrale des Eaux, waren Karel Lovers en ik beiden voor 50 procent eigenaar van Lovers Rail. CGE bezit nu 70 procent van de aandelen. Karel Lovers en ik hebben allebei nog 15 procent. CGE heeft ons, hoe zal ik het zeggen, voldoende gecompenseerd voor alle aanloopkosten.
'Mijn bedrijf Peter Sul Beheer BV heeft een managementcontract met Lovers Rail, waarvan ik algemeen directeur ben. Mijn bv betaalt mij salaris. Nu wil je zeker bedragen horen h? Helaas, die houd ik voor mezelf.
'Dat ik ondernemer zou worden, heeft er eigenlijk altijd al ingezeten. Al op mijn achttiende had ik een eigen honingzaakje. Daarna heb ik een lange tijd in loondienst gewerkt bij onder meer een diamantair, rederij Lovers en NS. Vorig jaar startten mijn voormalige werkgever en ik Lovers Rail. Met dank aan mijn familie overigens, die me vertrouwde en startkapitaal ter beschikking stelde.
'Nu werk ik van zeven uur 's ochtends tot elf uur 's avonds. Vergaderen, interviews, knokken met concurrent NS Reizigers om spoorcapaciteit: er schiet weinig tijd over om geld op te maken aan exorbitante zaken. Maar die drift heb ik ook helemaal niet, moet ik zeggen. Ik denk dat je die pas voelt als je vroeger iets tekort bent gekomen. En dat is bij mij niet het geval.
'Ik leef vrij goedkoop, want ik heb niet veel nodig en ben bovendien vrijgezel. Ik hoef dus niemand te onderhouden. Mijn grootste rijkdom is mijn vriendenkring. Misschien kom ik mijn droomvrouw nog wel eens tegen, maar dat gebeurt waarschijnlijk pas als deze tropenjaren voorbij zijn.
'Mijn enige echte hobby is een Engelse houten visserssloep, waarmee ik door de grachten van Amsterdam vaar. En eens per jaar bezoek ik mijn grote liefde: Brazili.
'Met beleggen in effecten en zo heb ik niks. Daarvoor ontbeer ik de expertise. Er zijn voldoende ''veilige'' fondsen, ik weet het. Maar ik denk niet in zekerheid. Ik investeer liever in nieuwe dingen. En wat aandelen betreft: het mooiste aandeel is er een in Lovers Rail.'
Boudewijn Geels

