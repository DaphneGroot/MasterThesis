	Tenorsaxofonist Maarten van Norden is na een lange omweg weer terug bij de muziek uit zijn jeugd. 'Veel klassieke muziek swingt ook als de pest'
	Van onze medewerkster
Jacqueline Oskamp

AMSTERDAM
Het heeft een vol jaar geduurd voor saxofonist/componist Maarten van Norden (41) zich weer in Amsterdam thuis voelde. Na een verblijf van twee jaar in het Amerikaanse New England waar hij compositie studeerde aan Yale University, vlogen het Hollandse stadsleven, de grijze wolkenlucht en het asfalt hem aan. Toch was het geen verloren jaar. Vandaag gaat het stuk Grosso Modo in premire bij het Nederlands Blazers Ensemble. Dit najaar volgen de score bij de film Mene Tekel van Pieter Fleury, en nieuwe composities voor het Koor Nieuwe Muziek, de pianist Marcel Worms en het Osiris Trio.
Daarmee heeft de loopbaan van de tenorsaxofonist een opmerkelijke wending genomen. Na acht jaar in het orkest van Willem Breuker te hebben gespeeld en nog eens acht jaar bij De Volharding en met zijn eigen band Future Shock, gaat Maarten van Norden nu als Master of Music door het leven. Zelf constateert hij hoe de cirkel zich sluit: na een lange omweg komt hij uit bij de klassieke muziek die hem door zijn ouders 'met de paplepel werd ingegoten'.
Zijn beslissing om op zestienjarige leeftijd de jazz in te gaan stond haaks op de wetenschappelijke carrire die voor hem was uitgestippeld. Toch studeerde hij nog een blauwe maandag wiskunde en psychologie. 'Ik wilde wijzer worden en de waarheid over het leven begrijpen.' Die 'waarheid' vond hij niet zozeer in een studie alswel in de muziek.
Wat vond hij daar? 'Mezelf', zegt Van Norden droog. 'Ik kwam op filosofische gronden tot de conclusie dat het wetenschappelijk verklaren van dingen altijd een interpretatie achteraf is en dus nooit de werkelijkheid zelf. Als je heel dicht bij die werkelijkheid zelf wilt komen, moet je er midden in staan en zelf creren. Spontaan muziek maken was voor mij toen het hoogste ideaal. En dat was het beste te realiseren in de free jazz.'
Later realiseerde hij zich dat je in de free jazz ook 'alleen maar loopjes speelt die je thuis gestudeerd hebt'. Hij besloot terug te gaan in de geschiedenis: eerst de jazz, toen de klassieke muziek, om uiteindelijk lessen contrapunt te nemen bij Misha Mengelberg. 'Het is fascinerend te zien dat aan een eenvoudige melodie al een geschiedenis van honderden jaren kleeft.' Over zijn motivatie zegt hij: 'Ik had behoefte mijn hersens te gebruiken. De praktijk van de jazz speelt zich toch vooral in rokerige horecagelegenheden af. Ik had gevoel dat ik intellectueel stil stond.'
Toch schreef de autodidact Maarten van Norden in die jaren al volop stukken. Bijvoorbeeld Cookie Girl voor De Volharding. Het was een moeizaam en pijnlijk proces, zegt hij nu. 'Ik schreef op wat ik wilde horen, wat ik me uit ervaring kon voorstellen. Puur intutief. Ik deed maar wat.' En in n adem voegt hij eraan toe: 'Niet dat het nu makkelijker is geworden. Ik heb nu veel meer informatie en kennis, maar uiteindelijk moet je allemaal knopen doorhakken zonder dat je ooit de garantie hebt dat het juist is wat je doet.'
De volgende stap was compositieles bij Louis Andriessen aan het Haags Conservatorium. Daar maakte hij kennis met een professionele benadering van het componeren. Leerde 'dat het een vak kan zijn in plaats van creren vanuit het niets'. Hij kijkt met gemengde gevoelens terug op de lessen van Andriessen. 'Andriessen ging in mijn partituur noten uitgummen en verbeteren. Ik werd daar helemaal gek van. Vanuit mijn Breuker-achtergrond dacht ik: wat ik heb bedacht is geldig omdat ik het heb bedacht! Dat heeft veel strijd opgeleverd.'
Toch heeft hij veel van Andriessen opgestoken, verklaart Van Norden. Zijn luisteradviezen bijvoorbeeld . 'Toen ik een stuk voor strijkorkest ging schrijven, kon hij zo tien stukken noemen waar ik naar moest luisteren.'
Waarom nog weer verder studeren in de Verenigde Staten? 'Ik was vanaf mijn zeventiende fulltime professioneel werkzaam geweest in het Nederlandse muziekleven', legt Van Norden uit. 'Ik had overal gespeeld, had dringend behoefte aan frisse lucht.' Een Fullbright beurs stelde hem in staat zijn heil in het buitenland te zoeken. Dat werd Yale University. Niet alleen trof hij daar een prachtige en buitengewoon inspirerende natuur aan, de hoge kwaliteit van het onderwijs overtrof al zijn verwachtingen. 'Het is een klein dorp, waar mensen vanuit de hele wereld naar toe komen. Een hogedrukpan. In tamelijk korte semesters wordt keihard gewerkt. Heel intensief.'
Gevraagd naar wat hij op Yale geleerd heeft, noemt Van Norden als eerste zijn kennismaking met de negentiende-eeuwse muziek. 'Dat was in Den Haag een ondergeschoven kindje', zegt hij. Nog belangrijker waren de lessen van de musicoloog Allan Forte, die in de jaren zeventig een nieuwe harmonieleer ontwikkelde waarmee post-tonale muziek geanalyseerd kan worden.
'Dat is ontzettend interessant', zegt Van Norden. 'Voor mij zelfs reden een jaar langer te blijven. De Forte-theorie is een objectief instrument dat je ongeacht compositietechniek of stijl, kunt toepassen. Het is een middel om de akkoorden en harmonische structuur van een stuk te analyseren. Ik kan er nog heel lang mee voort. Ik weet nog niet precies hoe ik het kan gebruiken, ik ben ermee aan het experimenteren.'
Het enthousiasme van Maarten van Norden slaat plotseling om in reserve: 'Maar ik wil er niet op vastgepind worden. Het wordt allemaal tegen je gebruikt. De Forte-theorie gaat over getallen en iedereen zegt meteen: ''Je schrijft echt geen betere muziek met al die cijfertjes.'' Het is altijd verdacht als je roept dat je het ei van Columbus hebt gevonden.'
'En', gaat hij verder, 'dan n¢g moet je afwachten hoe het klinkt. Dat blijft het enige wat telt. Ik ben een tijdje verstrikt geweest in de Forte-theorie. Ik vergat dat je mag zeggen: ''Dit vind ik mooi.'' Maar tegelijkertijd is het probleem dat muziek niet te mooi of te zoetig m g zijn. Er moeten ook noten inzitten die daar staan omdat ze uit de logica van het systeem voortvloeien. Ook al zijn ze schril en vreselijk. Dat is de meest opwindende muziek.'
Door zijn keuze voor het 'mooie' is hem vaak verweten dat zijn muziek commercieel zou zijn. Verontwaardigd: 'Van mijn band Future Shock is dat bijvoorbeeld altijd gezegd, terwijl die jazzrock echt mijn roeping was. De subsidie werd afgeknepen omdat ik een te groot publiek bereikte, terwijl het commercieel gezien een klein publiek bleef.
'Mijn jazzachtergrond zegt me dat je geen muziek moet maken waardoor mensen harder gaan praten aan de bar, de zaal uitlopen of hun geld terug vragen. Dat gebeurt namelijk in horecagelegenheden als je niet goed speelt. Die mentaliteit heb ik ook als ik componeer. Ik ben geschrokken van de laatste keer dat ik naar de Gaudeamusweek ging. Veel muziek was totaal onverteerbaar.'
Om met dat 'klassieke apparaat' - Van Norden is door een van de radio-orkesten benaderd - een groot publiek te bereiken, is nu zijn uitdaging. Gevraagd naar voorbeelden noemt hij na lang aarzelen: John Adams en Gyrgy Ligeti. De jazzmuziek gaat voorlopig de ijskast in. Heimwee? Van Norden: 'Veel klassieke muziek swingt ook als de pest.'
Grosso Modo voor het Nederlands Blazers Ensemble: 7 oktober De Doelen te Rotterdam, 9 oktober Paradiso te Amsterdam. Tevens treedt Future Shock op. Mene Tekel komt in oktober in de bioscoop.

Foto
	Maarten van Norden. FOTO MARCEL MOLLE - DE VOLKSKRANT

