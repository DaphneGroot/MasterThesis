	Keurslijf kan Van Roost niet overeind houden
 Ook Dominique Van Roost kon het niet bolwerken. Nadat Sabine Appelmans dinsdag als eerste Belgische in de kwartfinales van de open Australische kampioenschappen was gestruikeld, ging ook dé verrassing van het toernooi op de knieën. Bijna letterlijk zelfs, want een rugblessure dwong haar tot opgave. Mary-Joe Fernandez, haar tegenstandster, en Martina Hingis plaatsten zich voor de halve finales. Bij de mannen plaatsen Pete Sampras en Thomas Muster zich bij de laatste vier.

Met haar ongedwongen felle optreden dwong de 24-jarige Dominique van Roost op Melbourne Park aller respect af, maar uiteindelijk kon haar lichaam de voortdurende belasting niet aan. Dinsdag was de Belgische, die in 1992 één maal tot de vierde ronde doordrong maar bij andere Grand Slam-toernooien nooit iets bijzonders had gepresteerd, al niet meer in staat een trainings-opslag te slaan. Ze moest de partij tegen Mary-Joe Fernandez beginnen met een corset, maar al in de eerste game merkte ze dat het keurslijf slechts beperkte bescherming bood.
Toch kon ze tot 5-5 op gelijke hoogte blijven. Daarna volgde de 'instorting': serveren en smashen was door de rugpijn nauwelijks nog mogelijk. De pijn veroorzaakte grimassen op het gezicht van de nieuwe topspeelster en toen ze in de eerste game van de tweede set 'gebroken' werd, riep ze een arts te hulp. Die kon niets uitrichten. Nadat ze door een dubbele fout met 0-4 was achtergekomen, gaf ze de partij op. Fernandez, wier eigen loopbaan zo veel blessuremalheur kende, sprak haar 'oprechte medeleven' uit.
Mary-Joe Fernandez treft in de halve finale de nieuwe favoriete voor de Australische titel, de pas zestienjarige Martina Hingis, die in zeventig minuten de Roemeense Spirlea opzij zette. De Zwitserse kwam vroege breaks in zowel de eerste als tweede set te boven en was vooral op de belangrijke punten superieur. Voor haar leeftijd - ze kan de jongste Grand Slam -winnares ooit worden, speelt Martina Hingis opvallend gepolijst, ze is bovendien een zeer complete speelster die hooguit nog wat meer spierkracht in de armen zou moeten ontwikkelen.
Ze heeft eenzelfde veelzijdigheid als Pete Sampras, maar de Amerikaan beschikt wel over de benodigde kracht en hij gaf er in Melbourne ook weer eens blijk van méér vechter te zijn dan hij uiterlijk lijkt. Voor de tweede achtereenvolgende maal had hij, nu tegen de Spanjaard Alberto Costa, een vijfsetter nodig en opnieuw had hij de langste adem. Zeven maal heeft Sampras nu in Australië vijf sets moeten spelen en nimmer verloor hij.
Sampras moest tegen Costa slechts één maal een break toestaan, in de achtste game van de vierde set, maar hij stond desondanks twee en een half uur op de baan. Niet minder dan 23 aces kwamen van zijn racket. Costa, die gedurende de partij diverse malen met schitterende dropshots had gescoord, werd uitgerekend op matchpoints door zijn raffinement in de steek gelaten.
Pete Sampras komt in de halve eindstrijd uit tegen de 29-jarige Thomas Muster, die ondanks zijn slopende wijze van spelen nog steeds tot grote dingen in staat is. Met onverwacht weinig moeite versloeg de Oostenrijker gisteren de Kroaat Goran Ivanisevic: 6-4, 6-2, 6-3. Muster stond tot dusverre één maal in de finale van een Grand Slam-toernooi (Parijs), Ivanisevic twee keer (Wimbledon). In Melbourne reikte het service-kanon nooit verder dan de kwartfinales. Ook dit jaar niet.
Binnen zeven kwartier serveerde Muster Ivanisevic af. De Kroaat was kansloos, wilde misschien wel te graag. Hij staat al vijf jaar in de internationale Top-10, maar mist dat ene grote succes. En dat maakt zijn spel er niet rustiger op.
De nummer vier van de wereld speelde woensdag als een nieuweling. Hij oogde gespannen, er kwam nauwelijks iets goeds van zijn bespanning. Zijn opslag leek op afval. Hij moest erdoor van achteruit gaan spelen. En daar is Muster veel beter in.
Het dak van het centre court was woensdag opnieuw dicht. Ditmaal niet om de hitte buiten te houden (de temperatuur daalde van 50 naar 20 graden), maar vooral door de dreigende buitjes. De driftbuien van Ivanisevic galmden echter wel door het stadion. De 'Crazy Croate' ging ouderwets uit zijn bol, misbruikte zijn racket en kreeg een waarschuwing.
'Ik heb m'n kansen gehad, maar ze onbenut gelaten', mopperde hij na afloop. 'Je moet elke kleine kans met beide handen aanpakken', repliceerde Muster, die in 1989 de eerste Oostenrijker was die de laatste vier in Melbourne haalde. Hij verloor destijds, als 22-jarig nieuwelingetje, van Ivan Lendl. Die prestatie in Australië had het beginpunt van een prachtige loopbaan moeten worden. Twee maaanden later, vlak voor de finale van Key Biscayne, reed een dronken automobilist de Oostenrijker aan waardoor die de rest van het jaar uit de roulatie was.
Hij kwam geweldig terug als fitste man van het circuit, maar pleegde wel roofbouw op het lichaam. Muster ondervindt er inmiddels de nadelige gevolgen van. Het wordt tijd om aan afscheid te denken. Maar Muster wil nog één keer iets groots laten zien.

Foto
	Pete Sampras springt hoog en smasht in zijn partij tegen Alberto Costa. FOTO REUTER

