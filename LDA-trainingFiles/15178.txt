Catharina-Amalia der Nederlanden.
Catharina-Amalia Beatrix Carmen Victoria, Prinses van Oranje, Prinses der Nederlanden, Prinses van Oranje-Nassau (Den Haag, 7 december 2003) is het oudste kind van koning Willem-Alexander der Nederlanden en koningin Máxima. Ze is sinds 30 april 2013 de eerste in lijn van troonsopvolging en wordt formeel aangeduid als Hare Koninklijke Hoogheid de Prinses van Oranje en informeel als kroonprinses.
Geboorte en doop.
Prinses Máxima werd op 7 december 2003 opgenomen in het ziekenhuis Bronovo in Den Haag. Prinses Catharina-Amalia kwam om 17.01 uur op natuurlijke wijze ter wereld.
Ze werd op 12 juni 2004 gedoopt in de Grote of Sint-Jacobskerk in Den Haag. Haar peters en meters zijn de Zweedse kroonprinses Victoria, Máxima's jeugdvriendin Samantha van Welderen barones Rengers-Deane, prins Constantijn, Martin Zorreguieta, Herman Tjeenk Willink (toenmalig vicepresident van de Raad van State) en Marc ter Haar.
Door de geboorte van prinses Catharina-Amalia waren er tot het overlijden van prinses Juliana in 2004 weer vier Nederlandse troongeneraties tegelijk in leven. Eerder was dit al gebeurd van 1840-1843.
Namen.
Haar roepnaam in huiselijke kring is Amalia.
Titels.
Bij Koninklijk Besluit van 25 januari 2002 is bepaald, dat kinderen die worden geboren uit het huwelijk van koning Willem-Alexander en koningin Máxima de titels Prins(es) der Nederlanden, Prins(es) van Oranje-Nassau zullen dragen met het predicaat "Koninklijke Hoogheid".
Na abdicatie van haar grootmoeder op 30 april 2013 kreeg Catharina-Amalia als troonopvolgster de titel Prinses van Oranje. Zij is de eerste vrouwelijke troonopvolger die de titel 'Prinses van Oranje' draagt, tot en met 1983 was in Nederland deze titel alleen aan mannelijke troonopvolgers voorbehouden. Zij wordt tevens aangeduid als kroonprinses, hoewel dit geen wettelijk bestaande titel is.
Prinses Catharina-Amalia wordt aangesproken als Koninklijke Hoogheid en aangeschreven als Hare Koninklijke Hoogheid de Prinses van Oranje. De aanhef van een brief luidt: Koninklijke Hoogheid.
Wapen.
Haar wapen is ontworpen door Piet Bultsma, medewerker van de Hoge Raad van Adel. Het is in vier vlakken verdeeld met in het midden een klein wapenschild. Twee vlakken zijn uitgevoerd in azuur, bezaaid met blokjes van goud, een leeuw van goud, gekroond met een kroon van drie bladeren en twee parelpunten. De Nederlandse leeuw, oorspronkelijk afkomstig uit het wapen van het huis Nassau, houdt in de rechtervoorklauw een zwaard van zilver met 'gevest' van goud en in de linkervoorklauw een bundel van zeven pijlen van zilver met punten van goud. Daarnaast heeft het twee beige vlakken met de jachthoorn van Oranje. De jachthoorn is van azuur en gesnoerd en geopend van keel, beslagen van zilver.
Het wapen van de familie van Máxima, de Zorreguieta's, als hartschild in het midden, is uitgevoerd in goud, komende uit een golvende schildvoet van azuur, met een gekanteelde burcht, waarop drie gekanteelde torens, de middelste hoger dan de andere, en vergezeld van twee toegewende wolven van sabel, elk gaande over een uitgerukte cipres van natuurlijke kleur. Alles gedekt door de koninklijke kroon.
School.
Catharina-Amalia ging op 10 december 2007 naar groep 1 van de basisschool op de openbare Bloemkampschool te Wassenaar. Sinds het schooljaar 2015/2016 is ze leerling aan het Christelijk Gymnasium Sorghvliet in Den Haag.
Openbare verplichtingen.
De ouders van Catharina-Amalia hebben besloten om hun dochters tot hun achttiende verjaardag zoveel mogelijk buiten de publiciteit te houden. Desondanks zijn de prinses en haar zussen jaarlijks aanwezig bij persmomenten. De eerste grote openbare verplichting van de prinses en haar zussen was de abdicatie van hun grootmoeder en de troonsbestijging van hun vader. Daarnaast zijn de prinsessen elk jaar (gedeeltelijk) aanwezig bij de viering van Koningsdag.
