	Oude wandtegels gecatalogiseerd
	Een 'spons' blijkt in een tegelbakkerij iets totaal anders te zijn dan we altijd dachten. Een spons is daar een stuk papier ter grootte van een tegel of tegeltableau met daarin het doorgeprikte decor. Het werkwoord 'sponsen' staat voor het doorstuiven van de spons, met behulp van een met koolpoeder gevuld zakje beddentijk, waarna het decor in fijne stipjes verschijnt op de reeds eenmaal (bij even meer dan 1000 graden) gebakken tegel. Een spons kan duizend tot tweeduizend keer worden benut.
Dat het 'geven van een tegel' in de tegelbranche glazuren betekent, mag al even merkwaardig lijken, maar de wijze waarop het glazuren al eeuwenlang geschiedt, verraadt iets van de oorsprong van de term: men houdt de tegel schuin boven een bak met tinglazuur om er vervolgens met een napje glazuurpap tegenaan te gooien.
Het zijn maar enkele van de ontelbare wetenswaardigheden in De Nederlandse Tegel - Decors en benamingen, 1570-1930 (Primavera Pers; ÂŸ 135,-), dat met zevenhonderd pagina's en ruim 2700 illustraties het bewonderenswaardige resultaat vormt van een poging de overstelpende variatie aan antieke tegels te registreren en te beschrijven.
Tien jaar werkte een commissie van vier deskundigen, op hun beurt geruggesteund door een keur van binnen- en buitenlandse experts, aan dit standaardwerk. Belangrijkste auteur is Jan Pluis, schrijver van een reeks boeken over wandtegels en al gedurende een half leven de documentalist van de Nederlandse wandtegel bij uitstek.
Vloer- en losse siertegels blijven in het boek buiten beschouwing. Dat veel wandtegels uit vroeger eeuwen vandaag weliswaar worden verhandeld en gebruikt als siertegels, heeft te maken met hun zeldzaamheid en de daaraan gelieerde waarde.
De wandtegel komt in zwang als tegen het einde van de zestiende eeuw steeds meer huizen in steen worden opgetrokken. Tegels bij de schouw en in de keuken, meestal tevens woonkamer, weren roet en vocht; in gangen en trappenhuizen voorkomen zij neervallende kalk. De decors op tegels waren - afhankelijk van mode, tijd en buitenlandse invloeden - ornamentaal dan wel figuratief.
Minutieus zijn de duizenden, in vier eeuwen ontworpen decors in De Nederlandse Tegel gecatalogiseerd, inclusief hun dikwijls mooie benamingen: Brede Bandensteen, Slangster, Schelpveer, Rozenster, Schoppenkruis met ringetjes, Overhoekse steen, Klokbloempjes, Haarlemmer boeket, Zandloper, Kruisroosje, Pompadour, Stortebekerkruis, Weerhaken, Vestibuleroos. Menselijke figuren, dieren, bloemen en vruchten, in veel gevallen omlijst door rand- of hoekmotieven, vormden een onuitputtelijke bron voor de tegelschilders, die zich niet zelden lieten inspireren door eerder vervaardigde gravures.
Als voornaamste bronnen voor de benoeming van decors hanteerde Pluis de modellenboeken van intussen teloorgegane tegelbakkerijen als Van Hulst in Harlingen en Ravesteyn in Utrecht. Maar het meest volledige archief werd aangetroffen bij de in 1594 opgerichte Koninklijke Tichelaar in Makkum, waar tot op de dag van heden kostbare en handmatig gedecoreerde tegels worden vervaardigd, net als in vroeger tijden vooral bestemd voor de export. De in Makkum bewaard gebleven sponsen - een collectie van duizenden stuks - was een tweede en rijke bron van onderzoek. Voor de datering - formaat, dikte en kleur van de tegel spelen daarbij een rol - en toeschrijving aan productiecentra en schilders was uitputtend vergelijkend onderzoek noodzakelijk. Dit onderzoek wordt bemoeilijkt doordat er steeds minder oude tegels in situ zijn; het boek bevat een foto van een geheel betegelde boerderijkeuken in Staphorst, die nog onlangs werd gesloopt; slechts een klein tableau bleef gespaard.
Naast het omvangrijke catalogusdeel bevat De Nederlandse Tegel uitgebreide overzichten van tegelbakkerijen, modellenboeken, grondpatronen, hoekmotieven en omlijstingen. Met dit boek, mede uitgegeven door het Nederlandse Tegelmuseum in Otterlo en op hoofdonderdelen tevens in het Engels gesteld, lijkt voorlopig het laatste woord gezegd over dat kleine en ooit zo zorgvuldig versierde stukje bouwmateriaal.
Hub. Hubben

Foto
	Wandtegels met vogelversiering, 1630-1650. ILLUSTRATIE UIT 'DE NEDERLANDSE TEGEL'

