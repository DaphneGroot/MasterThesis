Carolina de Bourbon de Parme.
Maria "Carolina" Christina prinses de Bourbon de Parme (Nijmegen, 23 juni 1974) is het vierde en jongste kind van Prins Carlos Hugo van Bourbon-Parma en Prinses Irene.
Zij wordt officieel aangeduid met "Hare Koninklijke Hoogheid Prinses Carolina de Bourbon de Parme", maar in het dagelijks gebruik wordt ze kortweg "Prinses Carolina" genoemd. Haar vader verleende haar in 1996 de Parmezaanse adellijke titel 'markiezin van Sala'. In 2003 kreeg zij de Spaanse, Carlistische adellijke titel 'Hertogin van Guernica'. Geen van beide titels wordt erkend door de respectievelijke landen.
Biografie.
Carolina werd gedoopt in het kasteel van Lignières in Frankrijk. Hierbij traden Claus en Christina der Nederlanden als peten op. Carolina was zes jaar oud toen haar ouders besloten te gaan scheiden. Ze trok met haar moeder, haar broers en zus in bij haar grootouders op Paleis Soestdijk, later in de witte villa vlak bij paleis Soestdijk en weer later naar de villa Mariënhove in Wijk bij Duurstede.
Carolina werd tegelijk met haar broers en zus in 1996 ingelijfd in de Nederlandse adel, met de persoonlijke titel prinses.
Carolina studeerde in Amsterdam en Harvard politicologie. Ze heeft een carrière bij de Verenigde Naties, waar ze van 2000 tot 2012 voor de afdeling Humanitarian Affairs werkte. Ze is hiervoor werkzaam geweest in het hoofdkantoor in New York en daarna in probleemgebieden zoals Eritrea, Gaza (Palestina) en Atjeh (Indonesië) na de tsunami. Daarna werkte Carolina vanuit Genève. Sinds 2014 werkt Carolina voor de UNWRA in Zürich, Zwitserland. Carolina is met regelmaat te zien bij grote Oranje-gebeurtenissen. In 2001 was zij een van de bruidsmeisjes bij het huwelijk van haar neef Constantijn der Nederlanden en Laurentien Brinkhorst. Bij de doop van hun dochtertje Eloise van Oranje-Nassau van Amsberg trad Carolina als een van de peten op. Bij het kerkelijk huwelijk van haar neef Floris van Oranje-Nassau, van Vollenhoven was ze een van zijn getuigen. Bij de doop van hun dochtertje Eliane was ze één van de peten.
