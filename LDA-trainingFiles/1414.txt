	Regering Burundi dwingt Heineken tot produceren
	Van onze verslaggever
AMSTERDAM
Heineken gaat de bierproductie in Burundi weer opvoeren, ondanks het embargo dat zeven Afrikaanse landen handhaven. Het Nederlandse bierconcern voelt zich gedwongen tot de stap door de Burundese autoriteiten. Die hebben de vereiste hoeveelheden mout zelf ingevoerd uit het buurland Rwanda. 'Tegen onze zin', aldus een woordvoerder van Heineken.

De Burundese autoriteiten hebben volgens Heineken dreigementen geuit indien de brouwer de ingevoerde mout zou laten staan. 'We hebben gekozen voor de veiligheid van onze mensen. Nu we de ingevoerde grondstoffen toch gebruiken, kun je zeggen dat we het embargo indirect schenden', aldus de woordvoerder. Bij de fabriek in de hoofdstad Bujumbura werken ongeveer duizend mensen. Heineken heeft nog een tweede fabriek in Gitega in het binnenland van Burundi. Deze fabriek, waar ongeveer driehonderd mensen werken, ligt helemaal stil.
Door de oorlogsomstandigheden en de boycot, die wordt gehouden door de buurlanden van Burundi, had Heineken de productie in Bujumbura teruggebracht tot een kwart van de capaciteit. Dat raakte het omstreden Tutsi-bewind rechtstreeks in de portemonnee: de autoriteiten zijn volgens sommige schattingen voor de helft van hun inkomsten afhankelijk van de belasting die Heineken betaalt. Hoe minder bier wordt gebrouwen, hoe minder accijns wordt betaald.
De Nederlandse brouwer heeft de afgelopen maanden steeds gezegd het embargo te zullen respecteren. Dat had vermoedelijk betekend dat de brouwerij in de Burundese hoofdstad Bujumbura deze maand de deuren had moeten sluiten omdat de voorraad mout van vóór de boycot opraakte. Het Heinekenconcern brouwt in Burundi de biermerken Amstel en Primus.
Volgens een woordvoerder van Heineken blijkt ook uit andere berichten dat het officiële embargo tegen Burundi nauwelijks stand houdt. In het Midden-Afrikaanse land zijn producten als olie, cement, suiker, zout en uit Rwanda ingevoerd bier weer volop te krijgen. 'Benzine is al niet meer op de bon', aldus de woordvoerder. Maar internationale luchtvaartmaatschappijen mijden Burundi vanwege diezelfde boycot.
Formeel willen de buurlanden, waaronder Rwanda, het Tutsi-bewind in Burundi met de boycot dwingen tot onderhandelingen met de Hutu's. Maar de regering in Rwanda heeft niets gedaan om het transport van grondstoffen te voorkomen.
De regering in Burundi had Heineken eerst zelf in december gevraagd of het concern de spullen van Rwanda naar Burundi zou willen vervoeren. 'Maar dat hebben we categorisch geweigerd.' Nu echter het mout - maar ook andere spullen - toch bij de fabriek staan, wil Heineken niet langer meer dwars liggen. 'Dat wordt door de regering van Burundi als een politieke daad tegen de staat gezien. Onze medewerkers vrezen voor hun veiligheid. Behalve twee of drie buitenlanders zijn dat uitsluitend mensen uit Burundi zelf.'
Heineken heeft ook bierbrouwerijen in Rwanda en Oost-Zaïre. Ook deze brouwerijen zijn in de afgelopen tijd getroffen door het oorlogsgeweld in de regio. In Uvira, de Oost-Zaïrese stad waar eind oktober gevechten uitbraken, werd een depot geplunderd. Later kwam ook de productie in de brouwerij in Bukavu stil te liggen.
'Er is nog wat bier verkocht wat in de tanks zat. Maar inmiddels zijn de afvullijnen kapot en ligt de fabriek helemaal stil', zegt de woordvoerder. In Rwanda produceert Heineken wel weer, zij het op 60 procent van de capaciteit van 'voor de genocide in het land'. 'We zijn daar de helft van onze medewerkers kwijtgeraakt.' Heineken heeft in Rwanda een bierbrouwerij in de grensplaats Gisenyi en een limonadefabriek in de hoofdstad Kigali.

