	Een koopje, die Titanic
	Van onze verslaggever
Harko van den Hende

AMSTERDAM
Met de koers van RMS Titanic Inc. gaat het precies dezelfde kant op als met het schip zelf. Alleen duurt het wat langer voordat de bodem is bereikt. Een aandeel Titanic kost nu precies een halve dollar. Eventjes, zo'n jaar geleden, is de koers nog wel iets omhoog gegaan, alsof het schip door een gigantische luchtbel onder het voorplecht weer naar het zee-oppervlak dreef. Maar dat duurde niet lang en de koers zonk gewoon weer terug.
Ook de melding, onlangs, dat Titanic Inc. in de eerste helft van het boekjaar 1996/97 een record aan inkomsten heeft binnengekregen, mocht weinig baten. Beleggers zaten nog met de vieze smaak van een verlies over het laatste boekjaar in de mond.
Maar met Titanic Inc. zal het beter aflopen dan met het schip zelf. Daar is George Tulloch, president van het bedrijf, van overtuigd. 'We zijn op de weg naar winstgevendheid', zei hij tegen het persbureau Bloomberg met dezelfde overtuiging als die van de Titanic-kapitein toen hij voor het eerst met zijn onzinkbaar geachte schip vanuit Southampton de volle zee koos.
Dat was begin april 1912. Op de vijftiende van die maand raakte het schip een ijsberg waarna de koers richting zeebodem werd ingezet. Dat kostte 1500 passagies hun leven en leidde tot het verlies van twaalfduizend borden, duizend oestervorkjes, 45 duizend servetten en 15 duizend champagneglazen. Onder andere.
Het heeft decennia geduurd voordat de eerste contouren van het schip weer zichtbaar werden. In september 1985 was het, na drie eerdere vergeefse pogingen, eindelijk zover. Door een gezamenlijke inspanning van het Franse instituut voor de onderzoek van de zee en de Amerikaanse marine werd het toch al legendarische schip nog eens wereldberoemd.
Die vondst was voor Tulloch de aanleiding om, samen met de Franse overheid en enkele Amerikaanse zakenlieden de Titanic Inc. op te richten. Het bedrijf heeft sinds enkele jaren een beursnotering.
In de tussenliggende periode heeft Tulloch veel van zijn tijd moeten besteden aan het verkrijgen en vasthouden van de rechten op de Titanic en zijn kostbare inhoud. In 1994 kreeg Titanic Inc. van de Amerikaanse rechter de rechten op het schip toegewezen. Vorig jaar werd dit nog eens herbevestigd. Het bedrijf heeft onlangs ook de exclusieve fotorechten voor het wrak verkregen.
Sinds september 1985 is enkele tientallen keren naar het wrak gedoken en zijn zo'n vierduizend spullen uit het water gehaald. Daaronder ook enkele stukken steenkool die voor 25 dollar per stuk aan verzamelaars zijn overgedaan. De veiling van Titanic-steenkool, -borden, -glazen en wat er zoal boven water wordt gehaald is een van de manieren van het bedrijf om aan geld te komen.
Ook de organisatie van tentoonstellingen moet geld in het laatje brengen. De eerste, die werd gehouden in het Nationaal Maritiem Museum in het Britse Greenwich trok 750 duizend bezoekers. Titanic-liefhebbers kunnen nu terecht in het maritiem centrum Nauticus in het Amerikaanse Norfolk.
Behalve veilingen en tentoonstellingen zijn er ook nog video's, tv-series, documentaires, een musical, een film en een CD-ROM; allemaal over de Titanic.
Maar wat de grote trekpleister van de tentoonstelling had moeten worden, een enorm stuk romp, ligt opnieuw op de bodem van de oceaan. In augustus vorig jaar slaagden bergingswerkers erin dit twintig ton zware deel omhoog te hijsen maar tijdens een zwiepende storm braken de kabels. Volgens Tulloch is Titanic Inc van deze mislukking eigenlijk alleen maar beter geworden.
'Het publiek is zich hierdoor gaan realiseren hoe moeilijk het is om zoiets naar de oppervlakte te brengen. Men verbaast zich over de technologie die wij gebruiken. De toeschouwers die die dag met ons mee waren op zee zeiden dat we volgend jaar wel zouden slagen. Wij dachten dat deze mislukking ons zou schaden, maar uiteindelijk lijken wij er alleen maar voordeel van te hebben. '
De cijfers die Titanic Inc. nu kan tonen, zien er aanzienlijk fleuriger uit dan een jaar geleden. Toen werd gemeld dat het boekjaar was afgesloten met een verlies van 149.632 dollar. Sindsdien groeien de inkomsten met enkele honderden procenten per kwartaal. Spoedig verwacht Tulloch het lek boven te hebben en winst te gaan maken.
Titanic Inc., a buy.

