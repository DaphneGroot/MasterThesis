	Moskou tevreden over zege gematigde generaal Maschadov wint race om Tsjetsjeens leiderschap
	Van onze correspondent
MOSKOU
Generaal Aslan Maschadov, die tijdens de oorlog met Rusland het commando voerde over de Tsjetsjeense troepen, heeft volgens de voorlopige uitslagen de presidentsverkiezingen in Tsjetsjenië gewonnen.

President Jeltsin sprak zijn tevredenheid uit over de verkiezingszege van Maschadov, die ondanks zijn rol in de oorlog door Moskou als de meest gematigde kandidaat wordt beschouwd. Volgens Jeltsins woordvoerder biedt de uitslag een 'serieuze kans op vruchtbare onderhandelingen tussen de federale regering en de nieuwe leiding van Tsjetsjenië'. Jeltsin, die begin deze maand geveld werd door een longontsteking, verscheen gisteren in het Kremlin voor overleg met premier Tsjernomyrdin over de situatie in Tsjetsjenië.
Volgens de eerste uitslagen krijgt Maschadov meer dan 68 procent zodat een tweede ronde niet nodig is. Als tweede komt Sjamil Basajev, de leider van de bloedige gijzelingsactie in Boedjonnovsk. Hij krijgt ongeveer 30 procent van de stemmen. OVSE-waarnemers hebben de verkiezingen 'vrij en eerlijk' genoemd.
Maschadov zei gisteravond dat hij het als zijn eerste taak beschouwt de orde te herstellen in de Kaukasusrepubliek en een einde te maken aan het banditisme. Tsjetsjenië heeft de afgelopen maanden te kampen met een golf van misdaad.
De 45-jarige ex-bevelhebber van het Tsjetsjeense leger leverde scherpe kritiek op zijn rivaal Basajev. 'Ik heb vaak tegen hem gezegd: waarom lieg je de mensen voor op de televisie. Maar in zijn zucht om te winnen overschreed hij de grenzen van het fatsoen'. Basajev beschuldigde de generaal er tijdens de campagne van dat hij zich met corrupte mensen heeft omringd.
Ook de reactie vanuit het Basajev-kamp was tamelijk bitter. De aanhangers van de 32-jarige guerrillaleider voorspelden dat Tsjetsjenië een moeilijke tijd wacht nu Maschadov is gekozen. Volgens hen stelt de generaal zich 'veel te slap' op tegenover Moskou.
Aanvankelijk werd verwacht dat Maschadov Basajev een post in zijn kabinet zou aanbieden na de verkiezingen, maar het is nu onduidelijk of dat gebeurt en of Basajev een dergelijk aanbod zal accepteren.
De belangrijkste andere kandidaten - ex-minister van Informatie Oedoegov en voormalig acteur en guerrillacommandant Zakajev - zullen vrijwel zeker een plaats in de nieuwe regering krijgen. Ex-president Jandarbijev, die vorig jaar president Doedajev opvolgde nadat deze bij een Russische raketaanval was gedood, wees een rol in de nieuwe regering bij voorbaat af. 'Het is in de geschiedenis nog nooit voorgekomen dat een ex-president onder de nieuwe president gaat werken', zei hij.
Maschadovs 'running mate' voor het vice-presidentschap, Vacha Arsanov, zei dat de generaal al zijn kracht zal inzetten voor het behalen van internationale erkenning van de onafhankelijkheid van Tsjetsjenië. Niettemin waren de reacties vanuit Moskou op Maschadovs verkiezing tamelijk positief.
Maschadov was de drijvende kracht achter het vredesakkoord dat de Tsjetsjenen eind augustus met generaal Lebed sloten. Daarin werd afgesproken dat beide partijen de kwestie van de status van Tsjetsjenië vijf jaar zullen laten rusten.
Pagina 9: Commentaar

