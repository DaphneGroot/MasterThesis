Amblève (rivier).
De Amblève (Duits en Nederlands: "Amel") is een rivier in de Ardennen, provincie Luik, in het stroomgebied van de Maas. De Duitse benaming Amel en de Franse benaming Amblève worden beide zowel voor de rivier als voor de gemeente en plaats in de Duitstalige Gemeenschap gebruikt. De rivier stroomt door de gemeenten Amel, Weismes, Malmedy, Stavelot, Trois-Ponts, Stoumont, Aywaille en Comblain-au-Pont.
Fysische kenmerken.
De rivier ontspringt in de plaats Honsfeld in de gemeente Büllingen, op 640m boven de zeespiegel. Het bekken is gelegen in de Hoge Ardennen, de hoogst gelegen regio van België. Baraque Michel is met 674 meter één van de hoogste punten van België en vormt een deel van de waterscheiding van het bekken van de Amblève. De monding van de Amblève nabij Comblain-au-Pont is daarentegen op slechts 120 meter hoogte gelegen. De Amblève heeft hierdoor een erg hoog verhang.
De vallei van de Amblève is vooral erg smal. Nabij Fond de Quareux is de vallei het smalst, terwijl de vallei nabij het dorpje Cheneux relatief breed is. De vallei wordt gezien als één van de mooiste gebieden in de Hoge Ardennen.
Zijrivieren.
De Rubicon is een onderaardse bijrivier die de grotten van Remouchamps heeft gevormd.
Recreatie.
Er zijn heel wat recreatiemogelijkheden. Naast kamperen of wandelen, is vooral kajak de voornaamste sportbeoefening in de regio.
De Amblève is vooral bekend omwille van de Watervallen van Coo. Deze ontstond nadat monniken in de 18e eeuw een meander doorstaken om een watermolen aan te drijven. De drooggevallen meander wordt nu gebruikt als spaarbekken van een hydro-elektrische centrale. Even verder bij Nonceveux is de rivier bezaaid met rotsblokken, de "Fonds de Quareux". Bij Comblain-au-Pont stroomt de rivier in de Ourthe.
