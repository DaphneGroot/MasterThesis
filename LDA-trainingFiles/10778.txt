Memorial Van Damme.
De Memorial Van Damme is een jaarlijks terugkerende atletiekwedstrijd die in het Koning Boudewijnstadion te Brussel plaatsvindt. Het evenement maakt sinds 2010 deel uit van de Diamond League, nadat het eerder vanaf 1998 onderdeel was geweest van de Golden League.
De verwezenlijking van een idee.
De meeting is in 1977 ter nagedachtenis van de overleden Belgische topatleet Ivo Van Damme opgericht. Het idee om in België te komen tot een groot atletiekevenement kwam overigens reeds in 1974 op bij enkele Belgische journalisten (waaronder Wilfried Meert, de huidige organisator), die na afloop van de Europese atletiekkampioenschappen op een terras in Rome de mogelijkheden hiertoe bespraken. Het duurde tot na de Olympische Spelen in 1976 alvorens onder impuls van Yves Mortier, jurist en medewerker van de krant "Les Sports" en directeur van "Excelsior", een Vzw werd opgericht, parallel met de Koninklijke Belgische Atletiek Bond.Pas bij het weerzien op de begrafenis van Ivo Van Damme werd door de partners besloten om een atletiekmeeting te organiseren ter nagedachtenis van de betreurde kampioen. Enkele dagen later zag de "Vzw Club Belgique Athlétisme/Vrienden van de Belgische Atletiek" het daglicht. De Memorial Van Damme was geboren...
Inmiddels is de Memorial Van Damme uitgegroeid tot één van de grootste en meest prestigieuze sportevenementen van België en geniet het een ruime internationale uitstraling. Het deelnemersveld is ieder jaar met de grootste namen gevuld.
Jaarlijkse afsluiting van de Diamond League serie.
De Memorial maakte van 1998 tot en met 2009 deel uit van de Golden League, een reeks wedstrijden waarbij naast de entreegelden en winstpremies ook nog een hoeveelheid goud onder de ongeslagen deelnemers verdeeld werd. Sinds 2010 is de Memorial opgenomen in de opvolger van de Golden League, de Diamond League, waarbij de winnaars en winnaressen van bepaalde vaste atletiekonderdelen naast een geldprijs tevens een diamant ontvangen.
De Memorial Van Damme vond aanvankelijk steeds aan het einde van de maand augustus plaats. Nadat het evenement in 2003 al eens eenmalig naar september was verschoven wegens de wereldkampioenschappen in Parijs, werd de meeting vanaf 2007 steeds in september gehouden vanwege een WK of Olympische Spelen in het betreffende jaar. Slechts in 2010 werd hiervan afgeweken en stond de Memorial Van Damme weer als vanouds gepland in augustus.
De meeting werd al enkele malen verkozen tot beste atletiekmeeting ter wereld.
