Sergio (zanger).
Sergio, pseudoniem van Serge Jean Karel Quisquater (Leuven, 5 juli 1965), is een Vlaamse zanger en televisiepersoonlijkheid.
Biografie.
Op de middelbare school begon hij al met anderen te entertainen. Zijn eerste plaat werd in 1988 uitgebracht. Hij werd bekend als de mannelijke helft van het duo "Taste of Joy" met zangeres Sandy, de latere Xandee. Ze brachten meerdere singles en albums uit. Later veranderden ze hun naam in "Touch of Joy" en behaalden ze nu ook internationale successen.
Sinds 1999 presenteerde Sergio verschillende televisieshows. Ook met "Touch of Joy" behaalde hij in dat jaar een enorme hit: "I Can't Let You Go".
Zijn nummer "Allez Allez Allez" dat geschreven werd ter gelegenheid van het EK voetbal in 2000 was een groot succes.
In 2002 vertegenwoordigde hij België op het Eurovisiesongfestival met het nummer "Sister", tezamen met drie Nederlandse zangeressen: Ibernice MacBean, Ingrid Simons en Jody Pijper. Tijdens de nationale preselecties heetten ze nog Sergio @ The Ladies, voor het internationale festival werd het Sergio & The Ladies, vanwege de mogelijke verwarring voor Engelstaligen (Sergio in de vrouwentoiletten). Ze behaalden de dertiende plaats, wat voor Sergio een teleurstelling was. Achteraf werd "Sister" wel nog een hit in België.
Sergio was in 2004 de manager van de Belgische inzending van het Eurovisiesongfestival 2004: zijn vroegere partner in Touch of Joy Xandee.
Tot kort na de zomer van 2006 presenteerde hij samen met Geena Lisa Peeters, het zomerse activiteitenprogramma Fata Morgana.
Eind 2006 werd hij samen met Sandrine André de winnaar van "Just the Two of Us". Eind december raakte ook bekend dat de entertainer een exclusiviteitscontract tekende met de VTM en zo afscheid nam van de Vlaamse publieke omroep VRT. Hij ging De Foute Quiz presenteren, de Vlaamse versie van het Nederlandse 'Stenders Late Vermaak'
In het najaar van 2007 heeft Sergio de programma's Ranking the Stars, Sterren Op Het IJs en De Foute Quiz gepresenteerd.
In het voorjaar van 2009 nam hij in Lommel de eigendom van het café The Kings (voorheen Cambrinus café) over.
In 2010 deed Sergio mee aan Expeditie Robinson, waar hij als luie kampleider door het leven ging en er om die reden ook uitvloog.
In 2015 speelt hij "Vreselijke Sven" in de musical Wickie, de musical.
