	OPSTEKER
	'Effect beperking aftrek hypotheekrente gering.'
In de jaren zeventig toonde de toenmalige president van De Nederlandsche Bank Jelle Zijlstra zich al een voorstander van het schrappen van de fiscale aftrek van de hypotheekrente. 'Schrap alle aftrekposten en verlaag de belastingtarieven met 10 procent', was toen al het advies van Zijlstra, die eraan toevoegde dat alleen de beroepsgroep van belastingconsulenten reden tot klagen zou hebben over zo'n ingreep.
Zijlstra gaf zijn advies tegen beter weten in. De onbeperkte fiscale aftrek van de hypotheekrente zal zelfs zijn opvolger bij De Nederlandsche Bank ruimschoots overleven. Dit tot grote tevredenheid van Zijlstra's eigen partij. Het CDA wil middels opvoedgeld en zorgloon niet alleen een overheidsbijdrage aan de kosten van het tweede kind, maar houdt ook vast aan het fiscale voordeel voor het tweede huis.
De aftrekbaarheid van de hypotheekrente is het laatste taboe van Nederland. Na de vermeende mishandeling van het aasvisje brengt niets de gemoederen zo in beroering als elke suggestie dat de overheidssubsidie van zes miljard gulden aan de huizenbezitters in Nederland wellicht zinvoller is aan te wenden.
Het dissidente CDA-kamerlid Hillen heeft dat als laatste aan den lijve ondervonden, nadat zijn collega's Van der Ploeg (PvdA) en Giskes (D66) hem waren voorgegaan. De strenge, bijbelvaste dominee Heerma was er snel bij om Hillen duidelijk te maken dat vloeken in de kerk in zijn gemeente niet wordt getolereerd. In Nederland geldt een absoluut verbod op het nadenken over de zin en onzin van de volledige aftrekbaarheid van de hypotheekrente.
Maar er gloort hoop. Mogelijk strekt het verbod zich niet uit tot de studeerkamer, waar staatssecretaris Willem Vermeend achter zijn pc een nieuwe fiscaal stelsel zit uit te dokteren.
Als het meezit, kunnen talloze belastingconsulenten na invoering van het nieuwe belastingsysteem iets nuttigs gaan doen. Of hun beste cliënten achterna.
Naar België.
W. van Praag Segaar


