	Kustwacht Italië redt immigranten van schip
	Reuter
ROME
De Italiaanse kustwacht heeft vrijdag meer dan 150 mensen gered van een Turks schip met immigranten dat op weg naar Italië in nood was geraakt. De immigranten waren afkomstig uit India, Irak, Iran, Pakistan, Senegal en Turkije, aldus de kustwacht.
De grootschalige reddingsoperatie kwam op gang nadat het Turkse schip Magnolia noodsignalen had uitgezonden over een lek waardoor er water naar binnen kwam. De Magnolia werd naar de haven van Gallipoli gesleept. Enkele opvarenden wisten zwemmend de kust te bereiken.
Volgens luitenant Salvatore Greco zullen alle immigranten worden verhoord en moeten ze Italië waarschijnlijk binnen vijftien dagen verlaten, in overeenstemming met de wet. Vorig jaar heeft een groot aantal vluchtelingen geprobeerd marinecontroles te omzeilen en voet aan wal te zetten in Italië.


