	'O, die holen der behoeftigen' ARMOEDE LANGE TIJD NIJPEND PROBLEEM IN DEN BOSCH
	KENNISMAKEN met het verleden en de cultuur van Den Bosch kan op verschillende manieren: een bezoek aan de Sint-Jan, een rondleiding door de oude binnenstad, of een tochtje in een rondvaartbootje op de Binnendieze, die deels onder mooi gerestaureerde oude huizen en rondbogen door stroomt.
Wie in deze oude Brabantse stad is genteresseerd, kan echter ook thuis blijven en het prachtig uitgevoerde boek 's-Hertogenbosch - De geschiedenis van een Brabantse stad 1629-1990 lezen. Dat vereist wat meer inspanning en verbeeldingskracht - het boek is geen gemakkelijke lectuur - maar verschaft zeker zoveel voldoening. Want het boek, waaraan meer dan twintig mensen hebben meegewerkt, geeft inzicht in de ontwikkeling van de stad gedurende 361 jaar en de lezer maakt kennis met bewoners van Den Bosch uit lang vervlogen tijden.
De makers van het boek - de redactie stond onder leiding van A. Vos, werkzaam bij het Bossche stadsarchief - laten hun stadsgeschiedenis beginnen in 1629. Dat is een voor de hand liggende keuze, want in dat jaar werd de stad door stadhouder Frederik Hendrik veroverd op de Spanjaarden.
's-Hertogenbosch, een ommuurde vestingstad in een moerasachtig gebied, was tot dat jaar een van de hoofdsteden van het hertogdom Brabant. Na 1629 behoorde Den Bosch bij de Republiek der Verenigde Nederlanden. De stad werd 'gedegradeerd tot een buitenpost' en kwam onder het gezag van de Staten-Generaal in Den Haag, net zoals de rest van Staats-Brabant. Het bestuur van de katholieke stad werd calvinistisch en de Sint-Janskathedraal kwam in gereformeerde handen.
De beschreven periode 1629-1990 wordt door de samenstellers in drien verdeeld. Het deel waarin de tijd tussen 1629 en de Bataafse Omwenteling aan het eind van de achttiende eeuw wordt beschreven, heeft als titel 'In de schaduw van de Republiek: het Ancien Rgime'.
Dit laatste slaat op de in het boek verkondigde mening dat de opstand tegen Spanje een 'conservatieve revolutie' was, gericht tegen het streven van de Habsburgers hun rijk te centraliseren en te bureaucratiseren. De Hollandse rebellen wilden de oude privileges van de steden en standen handhaven en het bestuursapparaat van de republiek was daarom eerder 'ouderwets' dan vooruitstrevend. Dat behoud van de oude rechten en vrijheden heeft ook in het voordeel van Den Bosch gewerkt. In het interessante hoofdstuk over de 'stadstaat' wordt afgerekend met het oude verhaal over het arme en onderdrukte Generaliteitsland Brabant. Voor 's-Hertogenbosch lagen de zaken, zo wordt uiteengezet, een stuk genuanceerder. De stad ging het economisch niet slecht en behield binnen het door Den Haag aangegeven kader een grote mate van autonomie.
In het capitulatieverdrag van 1629 werd immers vastgelegd dat Den Bosch en zijn burgers hun privileges en vrijheden mochten behouden. In de praktijk betekende dit, zo betogen Hoekx, Jacobs en Looper, dat het calvinistische stadsbestuur de stedelijke autonomie verdedigde tegenover Den Haag en dat de katholieke instellingen als de Blokken (wijkraden voor de armenzorg), de gilden en de schutterijen op hun beurt hun autonomie beschermden tegenover het stadsbestuur.
De machtsverhoudingen in de zeventiende en achtttiende eeuw worden dan ook weergegeven met het moderne begrip 'balance of powers'. De conclusie: 'We zouden kunnen stellen dat Den Bosch een stadstaat was en bleef: een gemeenschap van burgers met een grote mate van recht op zelfbeschikking en, daaruit voortvloeiend, verregaande bevoegdheden op bestuurlijk en juridisch gebied.'
Dit betekende overigens niet dat aan het einde van de achttiende eeuw de Bosschenaren tevreden waren. In die tijd was de stad een bolwerk van de Patriotten geworden. In 's-Hertogenbosch wordt de dagboeknotitie van een Oranjegezind persoon uit 1788 weergegeven, waarin wordt gezegd 'dat er geen stadt in de geheele Republicq bekend is, die in het algemeen de verdervende zoogenaamde patriottische cabaal zoo waren toegedaan als de inwoonderen van 's-Hertogenbosch'. Zes jaar later, in 1794, werd de stad belegerd en ingenomen door Franse troepen onder leiding van generaal Pichegru en begon de Bataafse Omwenteling. De katholieke burgers van de stad voelden zich bevrijd.
Daarmee begint het tweede deel van het boek: 'Omhoog, vooruit - De negentiende eeuw', en ruim honderdtwintig pagina's verder begint het derde en laatste deel: 'Schaalvergroting en professionalisering - De twintigste eeuw'. In alle drie de delen komen steeds dezelfde onderwerpen terug: stadsontwikkeling en bevolking, economie en sociale zorg, politiek en bestuur, godsdienst, onderwijs en cultuur, gezondheidszorg en woningbouw.
Er wordt dus niet n doorlopend verhaal verteld, maar per periode wordt beschreven hoe het zat met bijvoorbeeld de armenzorg en de toestand van de huizen. De lezer moet telkens opnieuw een bepaalde draad oppakken. Zo ontstaat een complex beeld, dat echter nergens onhelder is. Daartoe dragen ook de vele illustraties, plattegronden, kaartjes, grafieken en tabellen bij.
In het boek gaat het om zowel de grote lijnen als het kleine, sprekende detail. Zo wordt in het kader van de rechtsbescherming van de burger in de zeventiende eeuw het verhaal verteld van torenwachter Gilbert Tael, die op 29 mei 1663 werd verbannen uit Den Bosch omdat hij Marie Janssen, die liep te bedelen in de Ridderstraat, had lastig gevallen met 'zijn vuiligheid en onmanierlijkheid'. Marie Janssen verzette zich en wist zo een verkrachting te voorkomen. Ze liep naar de schout en die arresteerde de torenwachter. Gilbert Tael bagatelliseerde de aanranding en sprak over een 'dartele billenpletserij', maar dat mocht niet baten. Hij werd veroordeeld.
Eerder al had de lezer Johanna van Eijkendorp ontmoet, die in april 1775 in het centrum van de stad werd gepest door een groep jongens. Met de beschrijving van het lot van die arme, geestelijk gehandicapte Johanna begint Maarten Prak zijn hoofstuk over de armenzorg in de zeventiende en achttiende eeuw. 'Blokmeester Van Hoofd had zich over haar ontfermd en de ongelukkige op kosten van het armenfonds van zijn wijk (of Blok) ondergebracht bij een gezin in de buurt. De staat van de wijkkas liet echter geen langdurige verpleging toe.' Het 'Geefhuis', de stadsarmenkas, was echter niet bereid een deel van de kosten te dragen met als gevolg dat werd besloten Johanna 'wederom aan haar selve over te laaten'.
Honderdtwintig bladzijden verder wordt het verhaal over de armoede in Den Bosch hervat. Jos de Kruif begint haar beschrijving van de grote sociale nood in de negentiende eeuw met een anonieme getuigenis. 'O, gij moet ze gezien hebben, die holen der behoeftigen! Daalt met ons dien trap af naar den kelder, de woning des armen; onaangenaam, walgelijk, ja verpestend is de lucht die van onder de aarde tot u opstijgt; gij zoudt op uw schreeden willen terugkeren; maar vernieuwt uwen moed, overwint dien indruk, en treedt door een half sleten deur naar binnen.'
Dat was in 1865, toen 22 procent van de Bossche woningen uit eenkamerwoningen bestond. De huur lag tussen de 75 cent en n gulden per week; de arbeiders die er woonden, verdienden vijf gulden per week. 'Veel mensen waren permanent ondervoed, want het dieet beperkte zich tot de goedkoopste voedingsmiddelen. Dit betekende dat bijvoorbeeld in de woninkjes van de Diepstraat vooral aardappelen met ''lawaaisaus'', een mengsel van azijn en mosterd, op tafel werden gezet', aldus Jos de Kruif. Uit een tabel achter in het boek blijkt dat in 1865 10.743 mensen (44 procent van de toenmalige Bossche bevolking) behoorden tot de 'bedeelden', mensen die steun ontvingen.
Aan het begin van deze eeuw, zo valt uit het laatste deel op te maken, was de situatie nog altijd niet veel beter. Uit een onderzoek naar de woonsituatie in 1903 bleek dat 25 procent van de Bossche arbeiders slecht woonde. Rond achttienhonderd woningen hadden geen eigen wc. 'De 296 bewoners van 62 woningen in het Tolbrugkwartier bijvoorbeeld deden hun behoeften in emmers, die ze 's nachts stiekem in de Dieze leegden', schrijft Paul van Dun in het hoofdstuk 'Van particulier initiatief naar overheidstaak'. De krotopruiming begon in de jaren twintig, maar verliep traag.
Traag verliep ook de industrile ontwikkeling van de stad. In het boek wordt gesproken over een 'remmende voorsprong', waarmee wordt bedoeld dat Den Bosch van oudsher een centrum van handel en dienstverlening was met veel ambachtelijke bedrijven. De moderne industrie ontwikkelde zich elders. In 1930 werkten in de Bossche industrie maar 6800 mensen.
'Dat betekent dat Den Bosch juist in de periode dat de industrialisatie de motor was van de economische vernieuwing, de boot heeft gemist', aldus Theo Engelen. In 1930 waren Tilburg, Eindhoven en Breda Den Bosch dan ook voorbijgestreefd. Pas na de oorlog begint de modernisering van de stad, wat weer tot geheel nieuwe problemen leidde.
Jan Luijten
A.Vos (voorzitter redactie):
's-Hertogenbosch - De geschiedenis van een Brabantse stad 1629-1990.
Waanders; 463 pagina's;  69,95.
ISBN 90 400 9867 0.

Foto
	Het Steenstraatje in Den Bosch, 1931. FOTO UIT ''S-HERTOGENBOSCH'

