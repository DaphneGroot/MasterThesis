	Niet-gelovigen besteden het meest aan literatuur
	ANP
AMSTERDAM
Niet-gelovigen kopen beduidend meer boeken dan mensen met een geloof. Uit cijfers van de Stichting Speurwerk betreffende het Boek blijkt dat mensen zonder religie vorig jaar ruim dertig procent meer boeken aanschaften. 'Hoe meer ongelovigen, des te meer boeken worden er verkocht', aldus Henk Kraima, directeur van de Stichting Collectieve Propaganda van het Nederlandse Boek (CPNB).
Hij zei dat maandag in Paradiso, de Amsterdamse poptempel en de voormalige kerk van de Vrije Gemeente in Amsterdam, tijdens een persconferentie over de komende Boekenweek. Thema is dit jaar religie en het religieus gevoel op schrift. Onder het motto 'Mijn God' heeft de 62e boekenmanifestatie van 12 tot en met 22 maart plaats.
Renate Dorrestein schrijft dit jaar het Boekenweekgeschenk dat bij aankoop van ten minste 19,50 gulden aan Nederlandstalige boeken tijdens de boekentiendaagse gratis verkrijgbaar is. Want dit is mijn lichaam verschijnt in een oplage van 641 duizend exemplaren. Palmwijn door Adriaan van Dis kende vorig jaar een oplage van 643 duizend. In 1995 haalde Serenade van Leon de Winter 596 duizend stuks.
Van het boekenweekessay Het goud van Bonanza van Carolijn Visser verschenen vorig jaar 59 duizend exemplaren. De CPNB laat dit jaar 70 duizend exemplaren drukken van het nieuwe geschenk Niet te geloven door Gerrit Komrij. Het boekje kost tijdens de Boekenweek 4,95 gulden.
Van de vier á vijf literaire boeken die Nederlanders vorig jaar kochten is er één een religieuze uitgave, zo leert het onderzoek van de Stichting Speurwerk. Van de groep gelovigen geven gereformeerden het meeste geld uit aan literatuur. Dertig procent van hun boekenbestedingen gaat daaraan op. Katholieken blijven steken op 20 procent, terwijl het landelijk gemiddelde op 24 procent ligt.
De keuze van de Boekenweekgeschenken wekte in het verleden vaak de woede van gelovigen op. Twee jaar geleden weigerde de directie van een lyceum in Amersfoort Serenade uit te delen aan de eindexamenleerlingen van de middelbare school, omdat De Winters boek onnodig veel seks- en vloekwoorden zou bevatten.
In 1989 meldde een boekhandel in Kampen dat klanten De Zwaardvis van Hugo Claus terugbrachten 'omdat ze die vullis niet in huis wilden'.
Ook cabaretier Wim Kan zorgde voor een rel met de uitspraak in zijn Boekenweekgeschenk uit 1983: 'God is dood, en nou de gelovigen nog'. De verhouding tussen de CPNB en de christenen raakte vanaf de jaren zestig goed verstoord.
In 1977 was de ergernis bij de christelijke boekverkopers en uitgevers zelfs zo hoog opgelopen dat zij de werkgroep Christelijk Boekenweekgeschenk oprichtte, die in 1977, 1978 en 1980 eigen boeken uitgaf. Aanleiding was het geschenk Even geduld a. u. b. dat naar hun idee 'zeer onbeschaafde zinsneden' bevatte.

