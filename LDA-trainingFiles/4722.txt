	PLATEN: COUNTRY
	Herinneringen aan hoogovens, mijnen en valse troost
Richard Thompson + Danny Thompson: Industry. Rykodisc HNCD 1414.
Richard en Danny Thompson (geen familie) kennen elkaar uit de jaren zeventig. Ze maakten beiden deel uit van de Britse folk-revival, Richard als zanger en gitarist van de elektrische groep Fairport Convention, bassist Danny met het akoestische Pentangle.
Richard is nog steeds de elektrische troubadour van toen, die liedjes schrijft van alle tijden en die met krachtige stem zingt. Danny is sindsdien, met zijn groep Whatever, afgezwaaid richting jazzfolk.
Op Industry slaan ze - voor het eerst - de handen ineen. De cd is thematisch gegroepeerd rond de opkomst en ondergang van de Britse nijverheid en industrie. Richard bezondigt zich daarbij niet aan omwegen. Hij houdt in meeslepende liederen de herinnering levend aan opstand, hoogovens, mijnen en de valse troost die de loterij biedt. 'We don't care who runs the shop. Left wing, right wing, curse the lot.' De door Danny geschreven instrumentals benaderen het thema meer impressionistisch. Zo richten de beide Thompsons zich tot verschillende publieken, wat de cd soms wat onevenwichtig maakt.
Hazeldine: How Bees Fly. Glitterhouse. GRDC 416.
Hazeldine, dat klinkt naar een bandje dat er altijd al moet zijn geweest. Merkwaardig genoeg geldt voor hun muziek hetzelfde. Drie vrouwen en een man uit Albuquerque, New Mexico koesteren gevieren de gave van de vanzelfsprekendheid. Hun songs klinken alsof ze een lange rit voor de boeg hebben, over alle tijd van de wereld beschikken en daar met een zeker vilein genoegen van willen genieten. De een tikje cynische teksten ('hold me close, and fuck me like batman', meende ik zelfs te horen) dwingen tot goed luisteren. Dat de Hazeldines geen hoogvliegers op hun instrumenten zijn, maakt hun verbeeldende kracht niet minder. Hun muziek roept weidse verten en cactussen op, met aan de einder het flikkerende licht van een televisie.
Jones and Leva: Light Enough to Find My Way. Rounder CD0407.
Tussen opname en beluistering kan zoveel gefoezeld en verdonkeremaand worden, dat eerlijkheid niet direct het meest handzame criterium is om bij muziek te hanteren. Toch, zoals Carol Elisabeth Jones en James Leva ons vanaf de hoes van hun eerste cd aankijken - alsof ze elke morgen een douche nemen onder een watervalletje hoog in de bergen en daarna de hele wereld het beste toewensen - daar krijg je haast een brok van in de keel. Op hun muziek heeft de moderne tijd met al zijn verleidingen geen greep. Zij zingt met onaards heldere stem, hij doet tweede stem en fiddle. Samen houden ze de traditie van de Appalachen in ere, met lieve, lieve muziek van voordat het kwaad werd uitgevonden.
Shaver: Highway of Life. Justice JR 2301-2.
Hij heeft Hank Williams nog zien spelen, meegemaakt dat Elvis Presley en Jerry Lee Lewis z'n nummers coverden en speelt tegenwoordig met z'n zoon Eddy, die toch ook al weer 34 is. Billy Joe Shaver is een veteraan in de country. Ondanks de macht aan mooie nummers die hij schreef, kwam z'n eigen carrire nooit echt van de grond. Highway of Life is de zoveelste doorstart van deze countryman uit Texas. De elf songs van zijn hand worden voorbeeldig omlijst door de subtiele gitaar van zoon Eddy. Het is prachtig materiaal, maar het lot van Shaver is dat anderen er mee aan de haal zullen gaan.
James McMurtry: It Had to Happen. Sugar Hill SHCD 1058.
JW Roy: 'round Here. Munich records. MRCD 186.
Ergens diep in Texas staat een boom waaraan bebaarde mannen met houthakkershemden groeien, die zodra ze de grond raken een klaaglijk gezang aanheffen. Vroeger viel er een paar keer per jaar eentje naar beneden. Maar recentelijk is de oogst enorm toegenomen. James McMurtry is heus niet de minste in het genre. De teksten op It Had to Happen - zijn derde cd - vormen kleine verhaaltjes, die door ironische zijpaadjes aan de banale alledaagsheid worden onttrokken. Maar je kunt ze beter lezen dan beluisteren. De stem van McMurtry doet denken aan Dylan in z'n meest zeurderige periode. Mede door de stroperige begeleiding duren alle nummers een paar minuten te lang.
JW Roy valt zo'n beetje in dezelfde categorie. Maar er is n wezenlijk verschil: JW is Jan Willem, zoon van de slager van Knegsel, Noord-Brabant. Het is altijd weer even wennen als een Nederlander zich met een zo oeramerikaans genre bezighoudt; de schijn van geleende emoties ligt al snel op de loer. Maar het moet gezegd dat JW zeker niet onderdoet voor tal van singer/songwriters die in Texas uit de boom vallen. De vergelijking met John Hiatt is snel gemaakt, al mist hij diens behendigheid in meer poppy songs. Ook de begeleiding van The One Night Band met een lekker lullig Hammond orgeltje is zeer adequaat.
Ariejan Korteweg

