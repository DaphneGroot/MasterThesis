Streekpad.
In Nederland is een streekpad een recreatief wandelpad van meer dan 80 km. Dit houdt in dat het pad in meerdere dagen in etappes van 10 tot 20 km wordt afgelegd.
Een streekpad heeft als kenmerk dat het een gesloten route is, dat wil zeggen dat het begin- en eindpunt hetzelfde zijn. (Een uitzondering hierop vormen het Hanzestedenpad, de Stelling van Amsterdam en het Waterliniepad.) Soms heeft het pad een of meer spaken (dwarsverbindingen) zodat er kleinere lussen ontstaan, zoals in het Maas-Schwalm-Nettepad. Ook kan het een heel "wandelnetwerk" zijn, zoals het Veluwe Zwerfpad.
Streekpaden zijn in het veld met geel-rode strepen in beide richtingen gemarkeerd (deze markering is volgens het merkenrecht beschermd) en in wandelgidsjes beschreven en op kaartuitsnedes getoond. Het is aan te raden om, naast de markeringstekens in het veld, gebruik te maken van de in die gidsjes opgenomen kaarten en routebeschrijving, aangezien die tekens in beginsel niet vaker zijn aangebracht dan strikt nodig en ook nog weleens plegen te verdwijnen. Actuele wijzigingen in de route zijn te vinden op de hieronder genoemde websites van het Wandelnet en het Nivon.
Naast de streekpaden bestaan er langeafstandswandelpaden en wandelnetwerken.
