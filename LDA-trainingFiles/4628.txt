	Goede liedjes kun je heel lang doorzingen
	Hans Dorrestijn en Adle Bloemendaal met Samen Solo. Amsterdam, Nieuwe de la Mar, t/m 28 juni.
Ze hebben het in het recente verleden allebei met een podiumpartner geprobeerd. Hans Dorrestijn was druk in de weer om met Fred Florusse een programma te maken, en Adle Bloemendaal was al een heel eind op weg met Jenny Arean, toen de zaak werd afgeblazen. Ze riep zelfs dat ze definitief zou stoppen.
Dorrestijn en Bloemendaal zijn beiden onafhankelijke solisten. En de treurige bard heeft door de jaren heen veel aangenaam schurende teksten voor Bloemendaal geschreven, zoals De Vleselijke Woning en Lelijkheid.
Maar ook zij zullen nooit een hecht duo vormen. Ze hebben het nog wel geprobeerd, maar kregen de samenzangen en dialogen er niet in. Het hoogst haalbare bleek Dorrestijn voor de pauze als voorgerecht, Adle als hoofdgang, en dan een bescheiden duetje als toetje. Zo wordt aan de verwachting die het affiche oproept (waar het tweetal zo harmonisch op vermeld staat), toch nog enigszins tegemoet gekomen.
Het Nieuwe de la Mar Theater heeft dus het hoogst haalbare in huis gehaald om het seizoen af te sluiten. Voor Bloemendaal is het de opmaat tot Adle's Comeback Nr 1. Met dat programma hoopt ze volgend seizoen te bewijzen dat haar aangekondigde loopbaan-einde slechts een geintje was om haar impresariaat, de theaterdirecteuren en het publiek een beetje te sarren.
Ook al worden dus eigenlijk twee programma's gespeeld, er zit wel degelijk een zekere eenheid in de avond. Dat komt door de medewerking van pianist Martin van Dijk en multi-instrumentalist Tom Barlage, door de teksten (die deels uit dezelfde koker komen), en door de regie van Pieter Bouwman. Hij heeft ervoor gezorgd dat de twee podium-tegenpolen - de van angst verstijfde Dorrestijn en de eeuwige Ciske de Rat Bloemendaal - een smaakvol geheel vormen. Bloemendaal, korte broek en gympies, heeft er echt zin in, en spant zich in alsof haar eerste contract ervan afhangt.
Vooral het schrijnend nostalgische blok met de Jan Boerstoel-liedjes De goeie ouwe tijd heeft nooit bestaan en De jaren zestig is fel en krachtig.
Publiek dat zich verheugt op nieuw materiaal komt bedrogen uit. Echt vervelend is dat alleen bij de wel erg uitgekauwde nieuwsberichten van Dorrestijns Pers Agentschap. Maar verder bewijst het tweetal, vooral Bloemendaal, dat je goede liedjes eindeloos lang kan doorzingen.
Patrick van den Hanenberg

