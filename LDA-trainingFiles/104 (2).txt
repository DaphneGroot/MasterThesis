Bas van der Vlies.
Bastiaan Johannis (Bas) van der Vlies (Sliedrecht, 29 juni 1942) is een Nederlandse voormalige politicus voor de Staatkundig Gereformeerde Partij (SGP).
Van der Vlies was van 10 juni 1981 tot en met 17 juni 2010 (10599 dagen) lid van de Tweede Kamerfractie, sinds 1986 als fractievoorzitter. Daarmee behoort hij tot degenen die het langst zitting hebben (gehad) in een van de kamers van de Staten-Generaal.
In de Kamer hield hij zich onder meer bezig met landbouw, financiÃ«n, volksgezondheid, welzijn, sport en onderwijs.
Levensloop.
Van der Vlies studeerde weg- en waterbouwkunde aan de Hogere Technische School te Dordrecht en voltooide deze opleiding aan de Technische Hogeschool Delft.
Voordat hij de politiek in ging, was Van der Vlies leraar wiskunde en plaatsvervangend rector van de protestants-christelijke middelbare scholengemeenschap College Blaucapel (ten gevolge van een fusie tegenwoordig Gerrit Rietveld College geheten) in Utrecht.
Politiek.
In 1974 zette Van der Vlies zijn eerste schreden in de politiek. Vanaf dat jaar tot 1982 was hij lid van de Provinciale Staten van de provincie Utrecht. In 1981 trad hij ook tot de Tweede Kamer toe.
In 1986 werd hij voor het eerst lijsttrekker van de SGP voor de Tweede Kamerverkiezingen. Sindsdien heeft hij deze taak in totaal zeven keer vervuld. In 1994 haalde de partij voor het eerst twee zetels, na jarenlang drie zetels bezet te hebben gehouden.
In 2006 overwoog Van der Vlies om het fractievoorzitterschap over te dragen aan fractiegenoot Kees van der Staaij, maar naar eigen zeggen gaf hij gehoor aan een beroep dat partijgenoten op hem deden om in elk geval nog eens vier jaar bij te tekenen.
Op 25 oktober 2008 werd er bij stilgestaan dat Van der Vlies tienduizend dagen Kamerlid was. Hij was het langstzittende Kamerlid van dat moment.
In december 2009 kondigde Van der Vlies aan na de eerstvolgende Kamerverkiezingen de Kamer te verlaten. Na de val van het kabinet-Balkenende IV droeg hij op de SGP-partijdag op 27 maart 2010 het partijleiderschap en het lijsttrekkerschap voor de Tweede Kamerverkiezingen van 9 juni 2010 over aan Kees van der Staaij.
In een interview in mei 2010 gaf hij aan na zijn terugtreden meer tijd aan zijn gezin te willen besteden; ook had hij toegezegd weer scriba van zijn kerkelijke gemeente te worden, dit naast zijn bestaande werk voor classis, synode en huisbezoeken in de gemeente.
Op zijn laatste dag als Kamerlid reikte Kamervoorzitter Gerdi Verbeet hem de versierselen uit die behoren bij het ridderschap in de Orde van Oranje-Nassau waarin de koningin hem benoemd had. Van der Vlies ontving een lang applaus van de overige leden van de Kamer; zijn laatste woorden als Kamerlid waren: "Soli Deo gloria" (Alleen aan God de eer).
Omgang met televisie.
Ofschoon de SGP het beleid had dat zij om religieus-ethische redenen een actief optreden op de televisie vermijdt (men liet zich wel door de parlementaire pers in de wandelgangen van het parlementsgebouw interviewen), verscheen Van der Vlies op 30 september 2005 voor het eerst in een tv-actualiteitenrubriek (NOVA Politiek). Daarna trad hij vaker op in televisieprogramma's.
Persoonlijk.
Bas van der Vlies woont met zijn gezin in Maartensdijk (provincie Utrecht). In deze plaats is hij lid van de Hersteld Hervormde Kerk, het deel van de Nederlandse Hervormde Kerk dat niet mee is gegaan in de fusie tot de Protestantse Kerk in Nederland (PKN).
Op 17 november 2016 maakte de SGP bekend dat Van der Vlies ernstig ziek is.
