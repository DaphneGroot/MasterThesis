Sint-Jorishof (Gent).
Sint-Jorishof en café Den Turk rond het jaar 1900
Sint-Jorishof en café Den Turk anno 2010
Het Sint-Jorishof, in Gent was in de middeleeuwen het hof van de Sint-Jorisgilde, een gilde van kruisboogschutters. Het bevindt zich tegenover het stadhuis en het perceel liep in de middeleeuwen tot aan het Belfort.
Er stond eerst een houten lakenhal. Het huidige gebouw werd opgericht tussen 1469 en 1477. In 1477 logeerde Maria Van Bourgondie hier. Het doorstond de volgende eeuwen relatief ongeschonden. In 1909 werd het gebouw eigendom van de Stad Gent. Het werd in 1911-1912 een eerste keer gerestaureerd en in 2000 werd de gevel opnieuw gerestaureerd. Het gebouw vormt een geheel met het aanliggende gebouw, de 'Witte Moor' of 'Grote Moor'.
In het midden van de 20e eeuw was het één van de meest prestigieuze restaurants, bij de Gentenaars bekend als "Cour Saint-Georges". Tot voor kort werd het gebouw in pacht gegeven en deed het nog steeds dienst als hotel, maar momenteel staat het leeg en werd het pand zelfs door krakers bewoond.
Hotel Cour Saint-Georges (Best Western).
Hotel Cour Saint-Georges, aan de overzijde van het Sint-Jorishof
Aan de overzijde van de straat, Nederpolder, ligt het hotel Cour Saint-Georges van de keten Best Western. Een tijd lang werd door dit hotel ook kamers uitgebaat in het 'echte' Sint-Jorishof, maar de pachtovereenkomst is hiervoor sinds 2009 afgelopen.
