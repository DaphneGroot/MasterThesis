Radio Monique.
Radio Monique was een zeezender uit de tweede helft van de jaren 80 van de 20e eeuw.
Het station zou oorspronkelijk beginnen in september 1981 vanaf het schip waarvan Radio Paradijs uitzond; dit schip werd echter al na drie dagen door de Nederlandse politie opgebracht.
Fred Bolland huurde in 1984 zendtijd van Radio Caroline en begon op 16 december 12.00 uur met radiouitzendingen vanaf het schip de "Ross Revenge". Radio Monique zond uit op een frequentie van 963 kHz. De legendarische Stan Haag was er een van de diskjockeys. Andere namen: Ad Roberts, Gert van der Zee, Ferry Eden, Dick Verheul, Maarten de Jong, Walter Simons, Frits Koning, Willem van Kooten, Tony Berk, Mark van Dale, Cobus Bosscha, Erwin van der Bliek, Jan Veldkamp, Wim de Valk en Jos van Heerden. De andere zender op het schip werd gebruikt door Radio Caroline op een frequentie van 558Â kHz.
Op 25 november 1987 werden de uitzendingen van Radio Monique voor het laatst gehoord, nadat de zendmast in een zware storm was gebroken. Een noodantenne smolt door. Men ging door als Radio 558 toen men tijdelijk de frequentie van Radio Caroline overdag over nam. Daarna kwam men nog terug als Radio 819.
De zendtijd was in gebruik bij religieuze organisaties, totdat op 19 augustus 1989 het zendschip in internationale wateren overvallen werd door de Britse en Nederlandse autoriteiten. Het zendschip werd ontmanteld maar bleef liggen, waarna Caroline kort daarop weer terugkwam, maar met een zwak signaal dat al spoedig verstoord werd. In november 1990 stopten ook deze uitzendingen. Kort daarop sloeg het schip van de ankers en strandde op de beruchte zandbank Goodwin Sands. De bemanning werd gered en het schip werd de haven van Dover binnengesleept waar het door anoraks provisorisch hersteld werd. Sindsdien zwerft het langs Engelse havens waar het als tijdelijk museum geld opbrengt voor zichzelf, een monument van de laatste zeezender in Europa.
