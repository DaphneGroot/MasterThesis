	Boeddhisme
	Boeddhiste, 42, maakt deel uit van een woongroep in Amsterdam-Noord. Haar idealen botsen niet zelden met de westerse cultuur.

'Misschien zou het gemakkelijker zijn niet in de stad te wonen, maar ergens buiten, in de mooie natuur. Hier zijn altijd prikkels. Je ziet overal mensen die veel te besteden hebben, mooie huizen, mooie interieurs. Dan is het wel eens moeilijk weinig geld en bezittingen te hebben. Ook ik heb momenten van twijfel. Momenten dat ik denk: ik heb mijn baan als ergotherapeute opgegeven, word ouder, wat heb ik allemaal aan me voorbij laten gaan.
Maar die twijfel moet je onderzoeken. Dat is de uitdaging. Het helpt om te mediteren, terug te komen bij jezelf. Dan denk ik: ik kan wel een prachtige nieuwe lamp willen, maar heb ik die eigenlijk wel nodig? De meubels in mijn kleine kamer in deze flat heb ik al jaren, ze zijn prima.
Het boeddhisme is voor mij: steeds opnieuw vragen stellen aan jezelf. Er is geen almachtige God, geen Bijbel en er zijn geen dogma's, alleen regels en voorschriften die je helpen op het spirituele pad. In onze orde, de Vrienden van de westerse boeddhisten-orde, zijn alle regels gebaseerd op geweldloosheid. We streven naar een leven in rust en eenvoud, een leven van geven. Zonder begeerte, verlangen naar bezit.
We worden verondersteld geen leven te nemen, ons niets toe te eigenen wat ons niet gegeven is, en eerlijk en liefdevol te zijn. Maar we leven niet als monniken in een klooster. Niemand zegt me hoe ik me moet kleden, of ik maar n stoel en tafel mag hebben, of ik alcohol mag drinken of niet. Sommige ordeleden hebben banen, niet iedereen leeft, zoals ik, in een boeddhistische woongroep. Het gaat om je persoonlijke groei. Je moet steeds weer zelf keuzes maken.
De Boeddha heeft gezegd: test wat ik jullie aanreik, probeer het uit. De spirituele weg kan enorm confronterend zijn. Mensen denken vaak dat het boeddhisme een vlucht is, lekker mediteren in een veilige omgeving. Maar je komt jezelf behoorlijk tegen. Er zijn weinig mensen die er tegen kunnen om alleen in een hutje op de hei te zitten.
Ik ga een aantal keer per jaar met een groep in retraite om te mediteren, en ik zonder me eens in de twee jaar een paar weken helemaal af. Dan huur ik een huisje of een caravan op een rustige plek, spreek ik met niemand, lees ik alleen boeddhistische teksten en mediteer ik soms zo'n acht uur per dag. Het hoogste wat je kunt bereiken, is een volledig bewustzijn in het hier en nu. Totaal vrij van angsten. Zodat je gewoon kunt zijn, niets meer wilt. Dat is een enorme bevrijding.
Natuurlijk kom je soms in conflict met de maatschappij. Ik heb de laatste jaren veel energie gestoken in het oprichten van een boeddhistisch centrum in Amsterdam, waar genteresseerden cursussen kunnen volgen. Ik deed dat met behoud van uitkering. Daar wil ik nu van af. De sociale dienst wist wel wat ik uitvoerde, maar ze hebben me nooit gezegd dat ze me met alle liefde een uitkering geven voor dat werk. Ik neem wat me niet gegeven is, en dat vind ik niet kloppen. Zo'n centrum moet niet draaien op mensen met een uitkering, het moet financieel gedragen worden door mensen die erin gel¢ven. Ik hoop daarom dat het centrum me binnenkort kan ondersteunen. Zo niet, dan ga ik een parttime baan zoeken; wat het wordt, weet ik nog niet. Dat heb ik nu echt besloten.
Financile steun zou ook een soort erkenning zijn. Maar als ik het alleen daarom zou doen, kan ik wel ophouden. Ik vind het steeds minder belangrijk om mijn eigenwaarde uit een beroep of carrire te halen, trek me steeds minder aan van wat andere mensen van me denken. Natuurlijk kom je vaak mensen tegen die niet begrijpen waarom ik bijvoorbeeld geen gezin heb - al is het de vraag of ik ooit een gezin had gekregen, ik ben lesbisch. Ook mijn Indiase naam kan barrires opwerpen. Je denkt te veel, zeggen ze dan. Je stelt te veel vragen.
Vroeger voelde ik me daardoor soms eenzaam, maar nu lijd ik er niet meer onder. Er zijn ook zoveel mensen eenzaam die ogenschijnlijk wel een normaal leven leiden. Ze laten zich leiden door geld, door macht, door onrust en hebberigheid, maar ik geloof niet dat je op die manier gelukkig kunt worden. Ik zou er althans geen bevrediging uit kunnen halen. Alleen als je niet zo op je ego gericht bent, kun je een gezond en gelukkig mens zijn: iemand die zichzelf niet als meer ziet dan een ander, maar ook niet als minder; iemand die weinig nodig heeft.
Als tiener was ik al op zoek naar spirituele waarden. Ik had al heel jong een meditatieve ervaring. Ik was een jaar of tien, zat aan de rand van het weiland, keek naar de zonsondergang, en voelde zo'n diepe kalmte. Ik herinner me dat heel goed. Er moest mr zijn.
Ik ben katholiek opgevoed, in een boerengezin met zes kinderen. Altijd naar de kerk, al was het maar om het goede voorbeeld te geven aan de kleintjes. Die katholieke achtergrond heeft me misschien ontvankelijker gemaakt. Al stond het geloof op zichzelf me al snel tegen. Ik leerde de catechismus uit mijn hoofd, maar begreep er niks van. Er werd niets uitgelegd, alles was zoals het was. Maar intussen zeiden de mensen in het dorp wel dingen die ze niet deden, en werd er veel kwaad gesproken over elkaar. Ik doorzag de hypocrisie en ging bovendien twijfelen aan het bestaan van God.
Op mijn vierentwintigste namen vrienden me mee naar een retraite van de orde waarvan ik nu lid ben. Ik werd er enorm door geraakt. De mensen daar namen wl serieus wat ze zeiden. En Boeddha is een mens, een mens die het goede voorbeeld geeft, gn god. Dus mijn godsprobleem was ook meteen opgelost.
In die tijd hadden de Vrienden van de westerse boeddhisten-orde nog amper leden in Nederland. De beweging is opgericht in Engeland, door de Britse boeddhist Sangharakshita. Daarom heb ik zeven jaar in Londen gewoond: ik wilde er middenin zitten, mijn enthousiasme voor het boeddhisme delen. Ik werkte er in een vegetarisch restaurantje, leefde met boeddhisten. Zo'n intensieve periode helpt je de boeddhistische waarden eigen te maken.
Maar botsingen blijven er altijd. Ik heb natuurlijk ook een groot ego, geconditioneerd door de christelijke cultuur en waarden. De boeddhistische idealen zijn hooggestemd, je kunt snel vastlopen. Je moet steeds weer afwegingen maken. Zo heb ik tot nu toe niet celibatair geleefd, maar het kan best zijn dat ik dat ooit wel ga doen. Ik denk dat het goed zou zijn om geen seks meer nodig te hebben. Ik heb nu geen relatie, maar heb me in het verleden behoorlijk kunnen verliezen in liefdes. Dat leidt af van waar je mee bezig moet zijn. Het is zo gemakkelijk overal achteraan te rennen, van de ene bevrediging naar de volgende. Dat probeer ik te doorbreken.
Ik heb er vertrouwen in dat ik mijn begeerte en hebberigheid meer en meer los kan laten. Hoewel je daar ook niet te ver in moet doorschieten. In de woongroep hadden we iemand die zo sterk streefde naar een eenvoudig leven, dat ze zichzelf niets meer gunde. Alsof ze het niet waard was. Dat is ook niet goed. Je mag best eens een bloemetje kopen voor jezelf.'
Judith Koelemeijer

Foto
	FOTO MICHAEL FERRON

