	Het wenkbrauwstreepje gaat acht keer over Humor- & Cartoonfestival doet aanval op de kunst
	TERWIJL beginnende cabaretiers op de Amsterdamse Uitmarkt moeiteloos een gewillig publiek trekken waarmee de kleine zaal van Theater Bellevue vele malen gevuld kan worden, speelt Rick Dros zijn nieuwe programma Soplattaswat voor zes kritische genodigden in Het Oude Raadhuis van Hoofddorp. De Uitmarkt hoeft voor hem niet.
'Ik houd niet van die braderie. Er komt veel publiek dat nog nooit naar het theater is geweest en ook nooit zal gaan. Dus daar hoef je het echt niet voor te doen. Het is gewoon een Heineken-feestje met highlight-presentaties. Je geeft in een half uurtje het publiek even een verkeerde indruk.'
Hier is niet een gearriveerde, verwende artiest aan het woord. Maar Rick Dros (38) heeft niet de behoefte om 'rijk en beroemd' te sterven. Vijftig speelbeurten per jaar in een bescheiden zaaltje met een aandachtig gehoor is genoeg.
De komende week verzamelen zich in Eindhoven tientallen clowns, cabaretiers, komische muzikanten en cartoonisten voor het tweede Humor- & Cartoonfestival. Dros staat op 11 september geprogrammeerd met Soplattaswat, in het kleine Spiegeltentje. Op hetzelfde moment staat Hans Liberg in de Grote Zaal van de Stadsschouwburg en de Italiaanse clown Leo Bassi in het Globetheater.
In 1993 debuteerde Dros op het Amsterdams Kleinkunstfestival met het programma Bloe Moen. Het leverde hem de Publieksprijs op. Hij rolde het cabaretvak in door zijn werk als cartoonist. Bijna tien jaar leverde hij een actueel stripje en een liedtekst voor het Schooltv-weekjournaal. Toen hij door die ervaring genoeg rijmwoorden kende en ritmisch goed lopende zinnen kon maken, stapte hij het podium op. Hij beeldde het schuchtere, lullige mannetje met gitaar uit dat hij zo vaak getekend had. Maar toen hij besefte dat de mensen alleen moesten lachen om 'die verklede debiel met plakhaar en bril, die maar een beetje lollig deed' en niet om de inhoud, was de lol er voor hem al snel af. In zijn tweede programma Doondoe speelde hij zichzelf.
Hij doet zijn best om niet te veel de wereldverbeteraar uit te hangen, maar vindt wel dat kunst en engagement bij elkaar horen. Hij tekent voor AbvaKabo en het tijdschrift Onze Wereld. Als Lorenzo maakte hij een paar jaar een stripje voor de Volkskrant. Hij merkte dat sommige krantenredacteuren verkrampt raakten als het woord gas viel in een grap met een jood. Soms werd er wat afgekeurd, omdat men het te flauw of juist te scherp vond. Dan weer werd de 'wereldgrap' niet begrepen.
Met zijn teken- en cabaretwerk wil hij een chroniqueur zijn van het kwade. En daarin maakt hij geen enkel onderscheid tussen 'die neger met dat hakmes in Rwanda' en zichzelf.
Daarom is hij ook niet echt onder de indruk van de internationale cartoontentoonstelling in Eindhoven, die is georganiseerd door de Nederlandse Cartoonistenvereniging De Tulp. Hij heeft zelf niets ingestuurd, omdat het thema 'Cartoons & Kunst, Parodien en Pastiches' hem te vrijblijvend was.
De tocht naar Eindhoven zal hij voor de expositie zeker niet maken. Maar de catalogus wil hij wel doorbladeren. 'Ik heb een beetje moeite om iedereen af te zeiken, want ik weet hoe moeilijk het is om aan tekenwerk te komen. Maar ik vind het echt bijna helemaal niks.'
De eerste tekeningen lijken hem in het gelijk te stellen. De Schreeuw van Munch is door zeven cartoonisten onder handen genomen. 'Grafische grapjes die bij honderden in schoolagenda's wordt getekend.' Als een Formule 1-coureur schiet Dros door het boekwerk. Hij wordt niet vrolijk van de verwachte hoeveelheid bewerkingen van de Mona Lisa en de onvermijdelijke Van Gogh minus oor. Een portret van Rembrandt met afgesneden oor levert wel een bescheiden glimlach op. En ook de prent van de winnaar Willem Rasing vindt hij wel aardig: een combinatie van Brueghels boerenbruiloft en de soepblikken van Warhol.
Dan gaat het opeens bergopwaarts. De Bulgaar Todor Todorov heeft een versleten jas van een zwerver getekend waar stukken op zijn genaaid. De vale kleuren lijken op een Mondriaan die veel te lang in de zon heeft gestaan.
Dros ziet wel mogelijkheden voor een kleinere, interessante tentoonstelling. En daar hoort dan zeker de inzending van de Belg Bob Vincke bij. Hij heeft een scheelmakend lijnenpatroon van Bridget Riley verwerkt tot de sporen die een ploegende tractor heeft getrokken. De totaal verbijsterde boer wordt door twee ziekenbroeders afgevoerd.
In Eindhoven hangt ook werk van een andere Belg, Gerard Alsteens (Gal). Deze grafische vuurspuwer jaagt zedenmeesters en politici regelmatig in de touwen. Aan hem wordt zaterdag de Ton Smits-penning uitgereikt, een van de belangrijkste onderscheidingen in Nederland voor cartoonisten. De prenten van Gal zijn als heuse schilderijen uitgewerkt. Reden voor Dros om ze van een zuinig commentaar te voorzien: 'Vormgeving interesseert me niet. Kleur is niet nodig. Ik hou op bij het idee. Als het in tien lijntjes kan, moet je het niet met twaalf doen. Maar ik doe een wenkbrauwstreepje soms wel acht keer over.'
Gal stuurde ook een bewerking van de Liefdesbrief van Vermeer in: koningin Elizabeth heeft een enorme rekening in haar hand en kijkt prinses Diana als een boze stiefmoeder bestraffend aan. Een sloom portret van Charles hangt op de achtergrond.
Is Lady Di's auto-ongeluk een onderwerp voor zijn nieuwe programma?
'Namen zijn oninteressant. Als ik vanavond naar het Journaal zit te kijken denk ik aan al die jongens met een blocnootje thuis. En die schrijven allemaal op: Lady Di - Lady Dead. En morgenavond hebben ze voorstelling, en na een minuut of tien zeggen ze allemaal: Lady Di - Lady Dead. En die zaal maar lachen.'
Cartoon & Kunst, Parodien en Pastiches', Stadsschouwburg Eindhoven, 7 t/m 28 september, catalogus  24,95; het Humorfestival in en rond de Stadsschouwburg loopt van 7 t/m 14 september.

Foto
	Mark Baars Willem Rasing Gal Zoran Ztaticanin Eva Verschaeren Arvid Andreassen Rick Dros FOTO HANNEKE NOOREN

