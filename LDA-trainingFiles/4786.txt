	Het geloof als gave
	ALS STUDENT heb ik het eens beleefd dat een professor achter de katheder een opmerking maakte over de christelijk gereformeerden. Toevallig zat in de zaal een student die lid was van dat kerkgenootschap. 'Dat klopt niet helemaal', interrumpeerde hij. 'Wat u daar zegt, geldt alleen voor de zware groep.' De professor keek ons met een berustende glimlach aan. 'Zo betrekkelijk zijn nu alle dingen', verzuchtte hij. 'Zelfs bij christelijk gereformeerden moet je nog onderscheiden tussen zwaar en licht.'
Die berusting is weleens wederkerig. Wie de tale Kanans kent, weet dat ze in vele dialecten wordt gesproken. Buitenstaanders missen voor die verschillen het juiste oor. Zij denken dat zwaar gewoon een ander woord is voor orthodox, en begrijpen niet dat je dan net zo goed Stalin een anarchist kunt noemen, want die zijn toch allebei rood? Daarom heeft Gertjan van Dijk het zijn lezers niet gemakkelijk gemaakt met zijn boek Het geloof der vaderen - De denkwereld van de bevindelijk gereformeerden. Hij kent die kring van binnenuit, heeft haar echter verlaten, en is nu, om zijn eigen woorden te gebruiken, 'op zoek gegaan naar de kern van de geloofsbeleving van deze groep'.
Dat is een groep die tamelijk veel publicaties de wereld in stuurt, maar ze verschijnen in de regel niet bij SUN. Het boek is dus vermoedelijk niet alleen bedoeld voor de ingewijden, maar ook voor degenen die zwaar en orthodox als synoniemen beschouwen. Die kunnen het nu eens beter horen uit de mond van een expert.
Ze moeten dan wel weten dat Van Dijk een gids is die de eerste haltes snel voorbijrijdt. Er bestaan een stuk of tien kerkgenootschappen die gereformeerd heten of in hun midden gereformeerden herbergen. Dwars door die kerken heen kun je de gereformeerden dan weer verdelen in orthodox, modern, evangelisch en bevindelijk.
Van Dijk neemt wat lichtvaardig aan dat een ontwikkelde Nederlander dit landschap voldoende kent om te begrijpen dat een boek over de bevindelijk gereformeerden alleen maar gaat over n speciale groep, die niet met de andere verward mag worden. Je kunt Gertjan van Dijk niet optellen bij Maarten 't Hart of Jan Wolkers. Die hebben het niet over dezelfde gereformeerden.
De grens wordt zelfs nog iets nauwer getrokken. Eigenlijk gaat het hier over een speciaal soort bevindelijken. De rechtervleugel, zo geeft Van Dijk zelf toe, krijgt onevenredige aandacht. Ten eerste omdat hij die het beste kent, ten tweede omdat rechtse bevindelijken gewoonlijk zeer uitgesproken meningen hebben, en daarom zijn ze 'voor een boek als dit interessanter'.
Van die opmerking in de inleiding moeten we goed nota nemen. Het doel is meer geweest om markante dan om representatieve uitspraken te verzamelen. Wie dan als oningewijde zo'n boek gaat lezen, dient zich te realiseren dat alle orthodoxen weliswaar niet bevindelijk zijn - oftewel zwaar - maar alle bevindelijken zijn wel orthodox.
Zij onderschrijven alle hoofdstellingen van de gereformeerde dogmatiek. Zij zien dus de mens als in zonde gevallen, uit eigen kracht niet langer tot het goede in staat. Hij kan niet zijn eigen behoud bewerken. Het is Christus die door zijn dood en opstanding zondige mensen met God verzoend heeft. Buiten Christus is er voor de mens geen hoop. Alleen het geloof in Christus kan hem redden. Maar omdat hij van zichzelf niets goeds heeft, is hij zelfs tot geloven niet in staat. Dat geloof moet hem als een gave geschonken worden.
Wie dat alles onderschrijft, is orthodox in de leer. Kenmerkend voor de bevindelijk gereformeerden is dan de buitengewoon sterke nadruk op het laatstgenoemde punt: het geloof als gave. Daar waar de Geest Gods in de harten werkt, ontvangen mensen het geloof. Wie dat beleeft, ervaart een diepe vreugde. Christus heeft hem aanvaard en van zijn hart bezit genomen. Hij kan zeggen dat God hem bekeerd heeft. Het orthodoxe geloof is voor hem niet langer een stelsel van objectieve waarheden. Het is zijn persoonlijk eigendom geworden: hij heeft bevindelijke kennis gekregen van dat geloof.
Van Dijk probeert van deze wereld een zakelijke beschrijving te geven. Zijn spankracht ontleent het boek vooral aan de concentratie op de twee problemen waarvoor dit geloof hem van jongsaf gesteld heeft. Het eerste is de echtheid van de bevinding. Waaraan kan ik weten dat het inderdaad Gods Geest is die in mij werkt? Misschien maak ik mijzelf en anderen alleen maar iets wijs. Het tweede is het menselijk onvermogen uit zichzelf iets goeds te doen. Als ik er toch niets van terechtbreng, waarom moet ik het dan zo nauw nemen met Gods geboden? Ik leg mijzelf de zwaarste lasten op, zonder dat ik er iets mee verdien.
Als ik het goed zie, komen beide moeilijkheden uit dezelfde wortel voort. God is alles, de mens is niets. Zo heeft Van Dijk het als kind geleerd, en toen wist hij er al geen raad mee. Als het allemaal van God moet komen, waarom zouden mensen zich dan nog druk maken? Waarom dan zo'n massa strenge regels en geboden die het hele leven verzuren? Dat zijn de vragen die Van Dijk aan zijn vroegere geloofsgenoten heeft gesteld en waarop hij in bevindelijk gereformeerde kranten en tijdschriften antwoord heeft gezocht.
De uitkomsten van het onderzoek zijn enigszins verwarrend. Enerzijds lijkt dat bevindelijke geloof een zekere logische consistentie te bezitten. De grondstellingen vertonen innerlijke samenhang. Anderzijds schijnt het zo aanstotelijk en ongerijmd dat Van Dijk zichzelf herhaaldelijk in de rede valt: dit kan toch niet waar zijn? Het geloof der vaderen is niet een agressief en verbitterd boek. Het is wel een duidelijke afrekening. Bij rationele toetsing schieten de bevindelijk gereformeerden tekort.
Dat is niet zo'n verrassende conclusie. Van Dijks maatstaf is de vragende mens. Die bepaalt wat rationeel is, en aan die logica moet het Opperwezen beantwoorden. Wat voor mij rationeel is, moet het ook voor Hem zijn. Lukt het Hem niet aan die eis te voldoen, dan kan ik Hem niet erkennen. De God die we ons daarbij dan denken, is in feite net zo'n soort wezen als wij, alleen hoger in rang.
Het is een tamelijk gangbaar, maar niet bijzonder diepzinnig godsbegrip. Bij het lezen van dit boek heb ik nogal eens moeten denken aan een uitspraak van de bepaald niet typisch bevindelijke theoloog Dietrich Bonhoeffer. De Bijbel, zegt Bonhoeffer, is niet Gods antwoord op onze vragen; de Bijbel is Gods antwoord op de vragen die Hijzelf aan ons stelt. Met zo'n uitgangspunt zal de toetsing heel anders verlopen. Dan vraag je geen verantwoording, maar je probeert te verstaan. Je neemt geen examen af, maar wilt geloven. Het is niet langer rationeel, van je eigen vragen uit te gaan.
Het eigenlijke probleem dat Van Dijk aansnijdt, raakt dan ook niet alleen bevindelijk gereformeerden. Het heeft betrekking op elke geloofsovertuiging die zegt dat godskennis van buiten komt. Dat is waar, of het is niet waar. Maar wie de stelling voor onwaar houdt, zal de tegengestelde opvatting altijd rationeel afwijzen. Het boek van Van Dijk geeft hem dan alle argumenten nog eens bij elkaar.
De vraag blijft, wie aan zo'n boek behoefte heeft. De meeste Nederlanders zullen het overbodig achten de onaanvaardbaarheid van het bevindelijk geloof expres aan te tonen. Wat ze wel kunnen gebruiken, is een nuchtere, zakelijke beschrijving. Daar zijn reeds diverse pogingen toe ondernomen: Anne van der Meiden, C.S.L. Janse, Hijme Stoffels en Jan Zwemer hebben het gedaan, met verschillende graden van empathie.
Wat Van Dijk daaraan toevoegt, is zijn persoonlijke ervaring. Zijn boek valt in een andere categorie. Het is meer een egodocument, en als zodanig karakteristiek voor de kring waaruit het voortkomt. Wie uit is op informatie, zal het van de andere genoemde auteurs moeten hebben.
Gertjan van Dijk: Het geloof der vaderen - De denkwereld van de bevindelijk gereformeerden.
SUN; 264 pagina's;  39,50.
ISBN 90 6168 474 9.

Foto
	Kerk van de gereformeerde gemeente in Middelharnis. FOTO DANIEL KONING - DE VOLKSKRANT

