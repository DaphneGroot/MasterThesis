	Nieuwe Snaar kan het niets buitengewoon geestig verwoorden
	FaMineurZeven door De Nieuwe Snaar. Cultureel Centrum Amstelveen 4 februari. Tournee. De Kleine Komedie Amsterdam 11 t/m 15 februari.
Er gebeurt op dit moment genoeg in Belgi om een stevig cabaretprogramma mee te vullen. Maar de drie Vlamingen van De Nieuwe Snaar wensen zich niet aan zulke zware onderwerpen te branden. Als zij de akkoorden van Genve of Camp David erbij halen, dan melden ze alleen dat deze niet geschikt zijn voor gitaren.
Er wordt veel muzikaal lol getrapt in het theater: Hans Liberg, het Groningse trio Kloosterboer, Het Groot Niet Te Vermijden. Maar het meest complete avondje in dit genre wordt geboden door De Nieuwe Snaar.
Het drietal bespeelt alles wat los en vast zit: scheppen en emmertjes worden omgebouwd tot muziekapparaten (Geert Vermeulen), alles waar je maar op of in kunt blazen (Kris de Smet), de meest uiteenlopende snaar- en percussie-instrumenten (allen), en de accordeon van Jan de Smet. Hij laat het instrument janken, kreunen, brullen en fluisteren. En hij doet het zwoel op z'n Frans.
De Nieuwe Snaar glijdt moeiteloos van de ene naar de andere muzieksoort. Als de zaal volloopt, spelen zij hun eigen voorprogramma als een treurig B-orkestje dat op zondagmiddag de kroeg met biljarters en bingo-dames moet vermaken. In de loop van de avond volgen wals, tango, blues, mellow ballad, heavy rock en de authentieke Limburg limbo.
De teksten van Jan de Smet beginnen met onnozele mededelingen als 'Beste vrienden, we hebben thuis een douche met een ontkalker' om vervolgens volkomen te ontsporen zonder ritme en rijmschema's uit het oog te verliezen. De liedjes gaan vrijwel nergens over, maar het niets en nergens wordt buitengewoon geestig verwoord.
De gebroeders De Smet houden de grenzen van de waanzin in de gaten, maar binnen die zeer ruime grenzen kan de malloot Geert Vermeulen volkomen loos gaan.
Hij wordt door het decor gekatapult, zwiept vervaarlijk in het rond op een halve bal, en springt als een rubberen pop van hot naar haar. Maar tijdens al die capriolen blijft hij zuiver spelen en verstaanbaar zingen.
De Nieuwe Snaar is gedumpt door hun platenmaatschappij EMI omdat die geen vat op de jongens kon krijgen.
Ze zijn inderdaad onnavolgbaar, ook voor de toeschouwers. Maar dat maakt het juist zo interessant om er dicht op te blijven zitten. De Nieuwe Snaar is zonder meer de leukste muzikale act die op dit moment rondloopt in de Lage Landen.
Patrick van den Hanenberg

