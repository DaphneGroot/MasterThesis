	Rotterdams Olympus College publiceert al resultaten; 'Ik begrijp de angst van scholen niet'
	Van onze verslaggever
AMSTERDAM
Het Rotterdamse Olympus College loopt vooruit op de wettelijke verplichting om vanaf 1999 de slagingspercentages, het aantal zittenblijvers en de uitval openbaar te maken. In de schoolgids staat een weinig rooskleurig overzicht - dat geeft rector J. Castelein onmiddellijk toe.
Een paar voorbeelden. Gemiddeld slaagt 82 procent van de havo-leerlingen voor het examen. Op het Olympus afgelopen jaar maar 51 procent. Bij de mavo is het al niet veel beter. Gemiddeld haalt 93 procent dat papiertje, op het Olympus 51 procent.
- Waarom is de school zo open over haar slechte prestaties?
'We moeten in het onderwijs met de billen bloot en ophouden met het achterhouden van gegevens. Dat is een chronische onderschatting van het publiek, want ouders hebben toch wel een idee over hoe een school ervoor staat. Wij zijn een school die na grote problemen er deplorabel voor staat. Juist door de cijfers te laten zien, willen we ouders laten weten dat we er alles aan doen om onze prestaties te verbeteren. Het is misschien gewaagd, denk ik af en toe, maar het moet verdomme beter.'
- Bent u niet bang dat ouders door die gegevens voor een andere school kiezen?
'Dat denk ik niet. Je moet eerlijk zijn tegenover je omgeving. Ik geloof er heilig in dat het uiteindelijk resultaat heeft en dat je door de cijfers te publiceren kan laten zien dat het beter gaat. Dit jaar is het leerlingenaantal stabiel gebleven. Ouders die voor een andere school kiezen moeten dat vooral doen, maar ik denk dat doordat we open zijn over de problemen de meerderheid van de ouders het gevoel heeft: ze gaan er Â‚cht wat aan doen.'
- Netelenbos wil de gegevens van alle scholen in een overzicht publiceren. Bent u als zwarte school met veel achterstandskinderen bang om vergeleken te worden met witte scholen in de stad?
'Nee, want ik heb geen boodschap aan scholen aan de andere kant van de Maasoever. Het Olympus concurreert vooral met andere scholen in de buurt en die concurrentie durf ik in Rotterdam-Zuid wel aan. Ik begrijp de angst van scholen niet om vergeleken te worden. Daar zullen we echt aan moeten wennen.'

