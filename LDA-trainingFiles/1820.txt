	Natuur en milieu zal afgezwakte mestwet aanvechten
	Van onze verslaggever
AMSTERDAM
De stichting Natuur en Milieu zal het er niet bij laten zitten als de mestwet zoals de regering die voorstelt, ernstig wordt afgezwakt. De stichting overweegt in dat geval een campagne gericht op consumenten te voeren, maar beraadt zich ook op juridische middelen.
Volgens Dolf Logeman van de Stichting zal pas een besluit worden genomen na de stemming in de Tweede Kamer, maar veel vertrouwen op een goede afloop heeft hij niet. 'Tot nu toe ontrolt alles zich volgens het somberste scenario.'
Wordt dat scenario gevolgd, dan zal Natuur en Milieu zijn opties bekijken. Een campagne om de consument te bewegen andere producten te kopen, noemt hij dan een 'interessante optie'. Hij denkt zowel aan Nederland als aan het buitenland. 'Het imago van het Nederlandse vlees en de Nederlandse zuivel is toch al matig. Wij zouden daar op in kunnen spelen.'
Volgens Logeman is Nederland het land in Europa dat het meest heeft te lijden onder vervuiling door de boeren. Dat de producten juist erg goed zijn, doet daaraan niets af. 'Nederland krijgt het imago van het land dat zijn mestprobleem niet de baas kan.' De Nederlandse consumenten zouden vooral worden gewezen op de mogelijkheid om ecologische producten te nemen.
Ook juridische middelen worden overwogen. Nederland moet voldoen aan de Europese nitraat-richtlijn. Als de mestwet te veel wordt afgezwakt, zal dat niet lukken. In dat geval overweegt Natuur en Milieu de rechter in te schakelen.


