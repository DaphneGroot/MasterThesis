	Het knisperend malse stro in Christus' wiegje
	Kunst op vleugels. Rond een herenigd drieluik van Gerard David. Tot en met 22 juni. Mauritshuis, Lange Vijverberg, Den Haag. Di t/m za 10-17u, zo- en feestdagen 11-17u (eerste paas- en pinksterdag gesloten, paas- en pinkstermaandag geopend). Catalogus 34,90 gulden.
Als een eenzaam woud waren ze tot voor kort in het Mauritshuis in Den Haag te zien. De twee bospanelen, die de in Gouda geboren schilder Gerard Davids tussen 1505 en 1515 maakte, toonden geen mensen. Een os en een ezel stampten in een blauw bosmeer rond, verder was het paneel bedekt met donkere bomen en vooral veel bladeren. Alleen een merkwaardig soort kasteel op het linkerpaneel verwees naar het bestaan van de mens.
Deze voorstelling is uniek, want het is het enig bekende landschapstafereel uit de vroege zestiende eeuw waar geen mens op figureert. Pas na Davids dood, in 1523, kwam het landschap als zelfstandig genre in de schilderkunst op.
Toch is ook Davids Boslandschap nooit als zelfstandig kunstwerk bedoeld. De panelen hebben oorspronkelijk als achterkant, als buitenluiken, gediend van een religieus triptiek. Maar tussen 1930 en 1932 werden de buitenluiken losgezaagd van de oorspronkelijke voorstelling, en elk ging zijn weg. De buitenluiken raakten in het bezit van het Rijksmuseum, die hen later in bruikleen afstond aan het Mauritshuis. De binnenpanelen, met op het middenluik de Geboorte van Christus en op de zijpanelen twee heiligen met opdrachtgevers, kwamen terecht in het Metropolitan Museum of Art in New York.
Na ruim veertig jaar zijn de panelen nu op een bescheiden maar fraaie expositie in het Mauritshuis in Den Haag bijeengebracht. Het tegelijk gerestaureerde altaarstuk van David is aangevuld met nog tien andere altaarstukken en portretten uit de late vijftiende en vroege zestiende eeuw.
Ook andere altaarstukken werden soms bruut uit elkaar gehaald. Zo komt het middenpaneel van een drieluik dat geschilderd is door de in Antwerpen praktiserende 'Meester van Frankfurt' en waarop Maria met het kindje Jezus aan de borst tussen musicerende engelen zit, uit Liverpool. De zijpanelen, met de heiligen Catharina en Barbara, komen uit het bezit van het Mauritshuis. En een onbekende meester uit Brussel schilderde eens een hele reeks panelen waarop, naar men nu vermoedt, het leven van de Kerkvader Augustinus stond afgebeeld. Slechts twee van die panelen hebben de Beeldenstorm en andere rampen overleefd.
Davids Boslandschap heeft een grote schare kunsthistorici in het verleden voor raadsels gesteld. Voormalig medewerker van het Mauritshuis Edwin Buijsen doet in de begeleidende catalogus nu een geslaagde poging het raadsel van het waarom van het landschap op te lossen. Hij gaat te rade in de Bijbel, in het boek Jesaja, en ontdekt grote overeenkomsten tussen de tekst van de profeet en de verbeelding van het bos door David. Het Messiaanse Rijk wordt door de Oudtestamentische Jesaja omschreven als een bos met een loslopende ezel en os die later zullen neerknielen bij de kribbe van Christus. Zeker gezien de voorstelling op de binnenzijde van het altaarstuk is deze interpretatie plausibel.
Maar daarmee zijn de raadselen die David de kijker biedt nog niet opgelost. Wie het Boslandschap aan de buitenkant en de taferelen op de binnenste panelen goed bekijkt, ziet hoe buitengewoon nauwgezet David te werk ging en met hoeveel oog voor detail. Een 'ordinaire' paardebloem die op de vensterbank groeit achter Jozef en Maria is heel secuur weergegeven. Het stro in het wiegje van Christus ziet er mals knisperend uit, je ziet het kraken, bij wijze van spreken. Het wordt denkbaar dat de os en de ezel hun devotie zouden laten varen en een flinke hap uit de kribbe zouden nemen. Zo zijn er meer bijzonderheden: de losjes vallende plooien in de mantel van Maria, de knielende figuren aan weerszijden van de heilige familie, het piepkleine koolmeesje dat op een takje in het bos zit.
David schilderde wat hij in de natuur zag en hij wist dat samen te brengen op hout in een perspectivisch correcte compositie. Nergens wordt zijn compositie 'gestapeld', zoals bij het werk van de hierboven genoemde onbekende meester uit Brussel wel het geval is, nergens worden zijn figuren houterig.
Op n uitzondering na, en dat is de belangrijkste persoon in het altaarstuk: het kindje Jezus. Jezus ligt op zijn strobed alsof hij op een altaar is opgebaard. Nergens is het stro ingezakt of krult het om het lijfje van het kind heen. Christus blijft onaangeraakt, levenloos bijna. En dit vormt een wonderlijk contrast met het naturalisme van de rest van het tafereel.
Misschien wist David geen raad met zulke banaliteiten als zwaarte en gewicht, zeker niet als er heel veel heiligheid aan te pas kwam.

Foto
	Binnenkant van het drieluik (1505-1515) met de geboorte van Christus, stichters en de heiligen Hieronymus en Leonardus, door Gerard David.

