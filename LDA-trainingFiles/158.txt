	Achteraf tonen van parkeerkaart doet boete teniet
	Van onze verslaggever
AMSTERDAM
Automobilisten van wie de parkeerkaart niet zichtbaar achter de voorruit ligt, hoeven geen boete te betalen. Ook krijgen ze de kosten van het aanbrengen en verwijderen van de wielklem terugbetaald. Dit is het gevolg van een arrest van de Hoge Raad. Daarin staat dat een parkeerkaart die achteraf wordt overgelegd, als bewijs van betaling geldt voor de parkeerbelasting.
De Hoge Raad deed woensdag uitspraak in een zaak die was aangespannen door een man die in Amsterdam een boete en een wielklem had gekregen, omdat de controleurs zijn kaartje niet hadden kunnen zien. Het betalingsbewijs was in de auto op de grond gevallen bij het dichtslaan van het portier.
In september 1995 oordeelde het gerechtshof in Amsterdam al dat een parkeerder die achteraf een geldig kaartje kan laten zien, voldaan heeft aan de belastingplicht.
De gemeente Amsterdam ging tegen deze uitspraak in cassatie bij de Hoge Raad.
Volgens de gemeente is betaling van parkeerbelasting pas in orde als het betalingsbewijs zichtbaar achter de voorruit is geplaatst. De parkeerder moet dit controleren na het afsluiten van de auto.
De gemeente meent dat fraude mogelijk is als het achteraf overleggen van een parkeerkaart wordt toegestaan.
Nu de Hoge Raad dit standpunt heeft verworpen, zal Amsterdam bezwaarschriften in dergelijke gevallen toewijzen en alle kosten terugbetalen. De uitspraak van de Hoge Raad gaat op voor alle gemeenten in Nederland waar zich dergelijke gevallen voordoen.

