	Staatssecretaris Van Dok van Economische Zaken wil hulpprogramma's bundelen; 'Miljardensteun baat Oost-Europa niet'
	Van onze verslaggever
Mike Ackermans

DEN HAAG
Eeuwige roem voor premier Kok? Het is de vraag of zijn oproep tot meer inspanningen voor het herstel van de voormalige oostbloklanden, het plan-Kok, dezelfde bekendheid krijgt als het Marshallplan voor Europa na de Tweede Wereldoorlog. Vandaag beginnen ambtenbaren en vertegenwoordigers van banken met de uitwerking van het plan. . Later dit jaar moeten er knopen worden doorgehakt op een internationale conferentie.
Ere wie ere toekomt, het Plan-Kok zou net zo goed Plan-Van Dok kunnen heten, naar staatssecretaris van Economische Zaken A. Van Dok (PvdA). Zij zei een week eerder exact hetzelfde als Kok: bundel de hulpprogramma's aan de Oost-Europese landen, zodat ze meer effect hebben. Vooral de rol van banken en bedrijven moet nog groter worden. Maar haar uitlatingen, gedaan in New York, werden door iedereen over het hoofd gezien.
'Ach, dat is toch volstrekt begrijpelijk', aldus Van Dok nu. Ze kan er om glimlachen, ook om de verkeerde interpretatie van Koks gedachten door de media. Hij pleitte niet voor een nieuw Marshall-plan met miljarden extra subsidies, maar voor betere besteding van de tientallen miljarden guldens die jaarlijks naar het oosten vloeien.
'Hij zei hetzelfde als ik: we doen er goed aan iets te doen dat hetzelfde effect heeft als het Marshall-plan had. Geen extra miljardensteun zoals toen, want de situatie daar is erg verschillend van West-Europa toen. Het gaat erom dat we met hulp van bedrijfsleven en cofinanciers daar markteconomien op poten zetten.'
Zowel Kok als Van Dok wijzen erop dat er nu een veelheid aan programma's is, waarvan niet duidelijk is of ze allemaal even effectief zijn. Naast het Internationale Monetaire Fonds, de Wereldbank, de Herstelbank voor Oost-Europa (EBRD), de Europese Investeringsbank en de Europese Commissie zijn nationale overheden zelf actief. Over de effectiviteit van deze bilaterale hulp, van het ene aan het andere land, bestaan vraagtekens. In totaal heeft het westen sinds de Wende in het Oosten tussen de honderdvijftig en tweehonderd miljard dollar steun gegeven.
'De meeste multilaterale hulp gaat naar de landen met de grootste achterstand. Veel bilaterale hulp gaat echter naar de landen in centraal Europa, die het steeds beter doen. Daar zijn zaken als investeringssteun en cofinanciering, in samenwerking met private partijen, meer op zijn plaats. Er zijn landen die al bijna geen hulp meer nodig hebben. Daarom wil ik een betere afstemming.'
Ze wil geen grote Europese pot, een 'soort wolk die over Oost-Europa hangt waaruit links en rechts wat valt.' Daarvoor zijn de verschillen tussen de behoeftes van de landen te groot. 'Hoe verder je komt, hoe groter de armoede is en hoe instabieler de politieke situatie. Maar in Polen bijvoorbeeld gaat het nu goed. Daar zijn we nu bezig met gelijkmatige afbouw van de hulp.'
De kredietwaardigheid van het Poolse bedrijsfleven neemt snel toe. Het land moet het nu afkunnen met hulp van westerse investeringspartners en de gebruikelijke instrumenten voor handelsbevordering.
Van Dok wil dus geen overkoepelende Europese subsidiepot. Over de definitieve vorm van de 'afstemming' waarvoor ze pleit wil ze nog geen uitspraken doen. 'Dat gaan we nu analyseren. Maar het kan best zijn dat we bestaande vormen van bilaterale hulp laten bestaan. Ik vind de benadering van het Energiehandvest goed. Daarin spraken de betrokken landen concrete doelen af, die ze vervolgens met bilaterale instrumenten uitvoeren.' Het Energiehandvest werd door oud-premier Lubbers bedacht en is bedoeld om de noodlijdende Oost-Europese energieindustrie uit het dal te tillen.
De Roemeense president Constantinescu zei vorige week dat een Marshall-achtig plan in 1990 nog wel soelaas had kunnen bieden, maar nu te laat komt. Van Dok: 'Ook hij had het over een herhaling van het Marshall-plan, wat helemaal niet de bedoeling is. Die landen werden zo gedomineerd door staatsmonopolies. Hadden we ze daar met een Marshall-plan, dat ook erg van overheidsdenken was doordrenkt, van af geholpen?'
Oost-Europa moet in korte tijd concurrerend worden met de Westerse markteconomin. 'Wij kregen veertig jaar de tijd om de overgang te maken. Natuurlijk is er een belang voor ons dat zij gezonde
markteconomien opbouwen. Maar het is een win-win situatie. Als de mensen het daar zo goed krijgen dat ze meer gaan consumeren, is dat vooral een zegen voor henzelf.'

Foto
	Staatssecretaris A. van Dok FOTO ANP

