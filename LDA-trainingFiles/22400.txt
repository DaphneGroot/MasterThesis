Peter II van Brazilië.
Peter van Alcântara Johan Karel Leopold Salvator Bibianus Frans Xavier de Paula Leocadius Michaël Gabriël Rafaël Gonzaga van Bragança (Portugees: "Dom Pedro II") (Rio de Janeiro, Brazilië, 2 december 1825 - Parijs, Frankrijk, 5 december 1891) was van 1831 tot 1889 keizer van Brazilië. Hij was de zoon van keizer Peter I van Brazilië en Leopoldina van Oostenrijk. Zijn beide ouders verloor hij toen hij nog zeer jong was. Bij het overlijden van zijn moeder was hij 1 jaar oud en bij dat van zijn vader 9 jaar.
Peter was de tweede en laatste keizer van het Braziliaanse rijk. Zijn 58 jaren als keizer worden beschouwd als een bloeiperiode voor Brazilië, en zijn regering wordt door geleerden geprezen als progressief en efficiënt.
Huwelijk en kinderen.
Keizer Peter II op 61-jarige leeftijd
Het was voor de Braziliaanse monarchen niet gemakkelijk om een bruid te vinden, dit omdat Brazilië ver weg van Europa is. Keizer Peter I trouwde met aartshertogin Leopoldine van Oostenrijk toen hij kroonprins van Portugal was. Maar toen Peters moeder, keizerin Leopoldine, overleed op 11 december 1826, was zijn vader weduwnaar geworden en wilde hij hertrouwen. Alle grote en belangrijke landen zagen af van een huwelijk tussen hun eigen land en het verre Brazilië. Uiteindelijk kon Peter I alleen de hand krijgen van prinses Amélie van Leuchtenberg de dochter van Eugène de Beauharnais, stiefzoon van keizer Napoleon I van Frankrijk.
Regering.
Toen Keizer Peter I op 7 april 1831 afstand deed van de Keizerlijke troon van Brazilië werd Peter op 6-jarige leeftijd keizer van Brazilië. Peter I keerde terug naar Portugal om daar een einde te maken aan de burgeroorlog die woedde en om Peters oudere zuster, koningin Maria II van Portugal te herstellen op de Portugese troon.
Tijdens de minderjarigheid van Peter werd Brazilië geregeerd door een aantal regenten. In 1840 schafte het Keizerlijke Braziliaanse Parlement het regentschap af, en achtte Peter oud genoeg om zelf te regeren, hij was toen 14 jaar. Peter werd op 18 juli 1841 gekroond.
In 1889 kwam het leger in opstand tegen de keizer, ondanks zijn ongekende populariteit bij het Braziliaanse volk. Peter II werd afgezet en in ballingschap naar Portugal gezonden. Hij stierf twee jaar later op 5 december in Parijs.
Beoordeling.
Peter II, bijgenaamd "de Grootmoedige", wordt door geleerden beschouwd als één van de grootste Brazilianen. Zijn devotie voor cultuur en wetenschap won het respect van contemporaine intellectuelen, waaronder Charles Darwin, Victor Hugo en Friedrich Nietzsche. Tijdens zijn regering bloeide het Braziliaanse rijk uit tot een stabiele constitutionele monarchie, waarin burgerrechten en vrijheid van meningsuiting werden gerespecteerd. Tijdens zijn heerschappij werden oorlogen met Argentinië, Uruguay en Paraguay gewonnen en tekende zijn dochter voor de totale afschaffing van slavernij in het Braziliaanse rijk.
