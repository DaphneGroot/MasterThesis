	Zorgen
	Man (41) is nauw betrokken bij het wel en wee van zijn dementerende vader en zijn zieke zus. Vrijwel elk weekeinde gaan ze er met zijn drien op uit.

'Het was een uur of twee 's nachts toen de telefoon ging. Het duurde even voordat ik uit het gestamel kon opmaken dat het mijn vader was. Groot verdriet had hij. 'Waar is je moeder? Ze is er niet.' Nou ja, ik probeerde het luchtig aan te pakken. 'Weet je nog dat ze overleden is en dat het zo'n mooie begrafenis was?' Mijn vader: 'Is het echt waar?'
Ik vroeg hem waar hij was. Hij was aangekleed, hij wilde mijn moeder zoeken. Ik heb het eerder meegemaakt, als ik uitruk dan weet hij het al niet meer tegen de tijd dat ik bij hem ben. Dat maakt dat je niet meteen in actie komt, ook al is je eerste impuls als hij huilt: ernaartoe. Ik heb hem een beetje gerustgesteld. Hij zou naar bed gaan. 'Nou goed dan jongen, als jij het zegt.'
Een uurtje later weer telefoon. Mijn vader. 'Je moeder is je zusje gaan zoeken, je zusje is aan het schaatsen en ze is niet teruggekomen.' Toen kon ik zeggen: 'Pa, het is begin november, er is geen ijs, kijk maar uit het raam.' Godzijdank kwam er toen een verpleger aan de lijn. Mijn vader bleek in het bejaardentehuis rondgespookt te hebben. De verpleger beloofde hem te kalmeren. 'We stoppen hem onder de dekens.'
Ik bleef wakker. Een moment van inzicht om vier uur 's nachts. Ik dacht: shit, wat een onzin allemaal, mijn zogenaamde baan en carrire, ik stop met werken, ik ga voor hem zorgen. Hij zit daar maar in z'n uppie in zo'n bejaardentehuis. Je eerste gedachte is: we halen hem in huis en geven hem de liefde en de verzorging die hij nodig heeft. Het zijn z'n laatste jaren.
Dan zou ook mijn zus hier kunnen wonen. Tien jaar geleden is ze begonnen met dialyseren, ze heeft een nierziekte. Sindsdien is ze vrijwel wekelijks in het ziekenhuis en wordt ze regelmatig opgenomen. Ze heeft twee mislukte niertransplantaties achter de rug. Voor de derde transplantatie ben ik nog onderzocht, maar onze weefseltypes pasten niet bij elkaar. Het gevaar van opnieuw een afstoting was te groot. Ik vond het een griezelige ingreep, maar ik had het wel gedaan. Je kan er goed mee leven hoor, met n nier.
Ze heeft een beroerte gehad. Ze heeft een hartafwijking waar ze eigenlijk aan geopereerd moet worden, maar haar conditie is te slecht. Ze heeft reuma. Maar wat het miraculeuze is: ze is niet zielig. Ze kleedt zich goed, ze heeft niets van een ziek persoon. Ze praat bij voorkeur niet over haar ziekte, ze spelt de krant en windt zich op over Bolkestein of de beursfraude.
Als het heel slecht gaat, komt ze bij ons of logeer ik bij haar. Maar de ideale situatie zou zijn dat ze bij mij in huis komt wonen. Waarom dan ook niet mijn vader? Dat ik mijn baan zou opzeggen, is meer een nachtelijke overweging, maar over de rest hebben mijn vrouw en ik wel gepraat. Organiseer het maar eens zo, daar zit de pijn, de wrijving. Twee mensen bij ons in huis, dat kan nooit, we zouden een ander huis moeten zoeken.
Ik vraag me ook af of mijn vader ermee geholpen is, na elke verplaatsing is hij behoorlijk gedesorinteerd. Ik zou graag zeggen: hier ben ik met al mijn gastvrijheid, maar natuurlijk speelt mee dat je ook je eigen leven hebt. Voor ons is het belangrijk dat we het weinige huiselijke leven dat we hebben, beschermen. Mijn vrouw en ik hebben allebei een drukke baan, we zijn vaak avonden in touw, weekenden weg.
Een belangrijk moment is geweest dat ik vijf jaar geleden mijn rijbewijs heb gehaald. Toen kon ik praktisch iets gaan betekenen. Ik heb me voor mijn kop geslagen dat ik het niet eerder heb gedaan. Nu kan ik mijn zus eens bijstaan tijdens al die ritjes naar het ziekenhuis. Zoals vandaag, had ze een knie-operatie. Zo'n prettige gebeurtenis is dat niet, dus is het fijn als we samen gaan. En dan nog even boodschappen doen voor haar.
Voor de gezelligheid gaan we in de weekeinden weg. Met zijn drien, mijn vader gaat ook mee. Elke zaterdag of zondag bedenken we wat: de Hoogovens, Schiphol, Schokland, Den Helder, de havens van Rotterdam. Op het moment zelf weet mijn vader wel waar hij is. Wat niet aangetast is, is zijn vermogen om te genieten. Maar op de iets langere termijn hapert zijn geheugen. 'H heerlijk, dat is lang geleden dat ik h¡er ben geweest', hoor ik een paar keer per dag. Soms waren we er dan een week geleden nog.
Zijn we op stap geweest, breng ik hem terug, zegt hij: 'Wie woont hier ook alweer? Jij of je zus? Ik ben het even kwijt, kan gebeuren, ik ben ook niet meer de jongste.' Slapstick-achtige toestanden. 'Eh pa, misschien kan je je herinneren dat jij hier woont?' Ja, je kunt er niet alleen maar dramatisch over doen. Zolang hij ons nog herkent, is er niet al te veel aan de hand.
Wat ik ook heb ontdekt: of ik nu drie keer in de week op bezoek kom of n keer in de week, hij herinnert het zich niet. Soms zit het me hoog dat hij daar alleen zit en ga ik hem extra opzoeken. Hoor ik een week later dat hij tegen iemand heeft gezegd: 'Nee, mijn zoon zie ik nooit, die heeft zijn eigen leven.' Daar trek ik geen conclusies uit. Dat hij mijn bezoek al snel vergeten is, het zij zo. Op het moment geniet hij ervan.
De zorg voor mijn vader is toegenomen nadat mijn moeder vier jaar geleden overleed. Daarvoor hadden ze elkaar. Het komt ook doordat hij in een bejaardentehuis zit waar geen intensieve verzorging is. Tot nu toe hebben we de stap naar een verpleegtehuis niet gezet, omdat elke verplaatsing een schok is en omdat het dan zo definitief is. Weet je wat ik soms 's zondags doe als ik bij hem kom? Ik scheer hem, ik kam zijn haar, de laatste tijd poets ik zijn kunstgebit. Ik had het van tevoren niet gedacht, maar het is een bijzonder ritueel. 'Nou, die denken ook dat ze jarig zijn', zegt hij als hij zijn tanden terugkrijgt.
Ik doe het graag, maar soms zit ik wel eens diep te zuchten. Wat ik al tijden niet heb gedaan, wat ik vroeger wel deed, is fietsen of wandelen in de duinen. Maar het is alleen lastig in tijd. Hij heeft ons een goede jeugd bezorgd, dus wat is er vanzelfsprekender dan dat ik nu wat voor hem doe. Als je een slechte relatie hebt met je ouders, kan ik me voorstellen dat je zegt: sorry, nu effe niet. Maar dat is bij mij niet zo. Mijn vader is ook niet agressief, wantrouwend, wat veel demente bejaarden zijn. Hem ligt voor in de mond bestorven: 'Neemt u mij niet kwalijk', omdat hij weet dat hij het niet allemaal meer weet. Een zachtaardige man.
Het is geen opoffering, ik ben niet herosch. Mijn vader en mijn zus staan dicht bij me. Mijn zus en ik begrijpen elkaar heel goed, we zijn een soort geestverwanten, de basis van ons contact is humor, grappen, hoe beroerd ze zich ook voelt. Ze is mijn zus, niet mijn zieke zus. Wat erbij komt: mijn dilemma's zijn honderd keer minder zwaar dan die van haar, die over leven en dood gaan. Zij levert het gevecht. Dat geeft veel kracht.'
Greta Riemersma

Foto
	FOTO MICHAEL FERRON

