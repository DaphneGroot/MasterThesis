 ALPINVEST NEEMT BELANG IN FOSCH CREATLON. 
 NAARDEN, 8 okt (Reuter) - Alpinvest Holding NV heeft meegedeeld dat zij een niet nader gespecificeerd minderheidsbelang heeft genomen in Fosch Creatlon BV. 
 Fosch importeert en maakt tuininrichtingsmaterialen en steenfolie en is volgens Alpinvest een sterke groeier. Het bedrijf boekt een jaaromzet van 20 miljoen gulden en heeft naast haar handelsactiviteiten een productievestiging voor zelf ontwikkelde en gepatendeerde steenfolie. 
 Volgens participatiemaatschappij Alpinvest zal het door haar verstrekte risicodragende vermogen Fosch in staat stellen om versneld verder te groeien. 
 Alpinvest, dat voor bijna de helft in handen is van ABN AMRO, heeft eerder laten weten dat zij mogelijk in de loop van 1997 een eigen beursnotering wil aanvragen. 
 Afgelopen juli deelde de Nederlandse overheid mee dat zij de Britse investeringsbank NatWest Markets als adviseur had aangetrokken in verband met de voorgenomen verkoop van het staatsbelang van 30,3 procent in Alpinvest. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
