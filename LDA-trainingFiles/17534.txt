 VASTNED RETAIL ZIET NU HOGERE WPA 1996. 
 ROTTERDAM, 28 aug (Reuter) - VastNed Retail NV heeft haar prognose voor 1996 naar boven bijgesteld en verwacht nu een hogere winst per aandeel. 
 "Het direct beleggingsresultaat per aandeel zal over geheel 1996 ... hoger uitkomen dan dat over 1995, hetgeen een positieve bijstelling inhoudt van de eerder uitgesproken verwachting van een stabiele contante winst per aandeel," aldus VastNed Retail. 
 Het boekte in 1995 een winst per aandeel van 7,89 gulden. 
 VastNed Retail verbeterde in de eerste helft van dit jaar haar directe beleggingsresultaat met krap zeven procent tot 30,7 miljoen gulden. 
 "Vooral in de tweede helft van de verslagperiode heeft het consumentenvertrouwen zich ook geuit in hogere consumentenbestedingen," aldus het in winkelpanden beleggende fonds. 
 "Naar verwachting zal deze trend zich in het tweede halfjaar van 1996 voortzetten," zo wordt daar aan toegevoegd. Volgens VastNed Retail zullen overigens niet alle branches van in dezelfde mate van die ontwikkelingen profiteren. 
 Het fonds verwacht dat de rentelasten in het tweede halfjaar van 1996 positief zullen worden beinvloed door de rente-ontwikkelingen. 
 De in het eerste halfjaar aangekochte panden zullen in de tweede helft van 1996 volledig bijdragen aan het resultaat. In de eerste jaarhelft werden 33 objecten gekocht en werden er vier verkocht. Hierdoor groeide de vastgoedportefeuille van 1,21 miljard gulden eind vorig jaar tot een omvang van 1,31 miljard. 
 VastNed Retail verwacht in het tweede halfjaar geen grote verandering in de intrinsieke waarde per aandeel. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
