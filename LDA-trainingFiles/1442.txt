	Enhobel verzet zich tegen overname Uni-Invest
	Van onze verslaggever
AMSTERDAM
Het kleine vastgoedfonds Enhobel ziet niets in een overname door het veel grotere Uni-Invest. De directie vindt het vijandige bod geen juiste weerspiegeling van de waarde en potentie van Enhobel. Het fonds betreurt het dat Uni-Invest geen overleg heeft gepleegd.

Enhobel acht het niet aannemelijk dat zijn aandeelhouders in zullen gaan op het bod van Uni-Invest. Maar Richard Homburg, bestuursvoorzitter van Uni-Invest, laat doorschemeren dat het bod op Enhobel in ieder geval niet bij voorbaat zal afstuiten op een weigering van grootaandeelhouder Ronnie van de Putte, de roemruchte onroerend-goedmagnaat uit het Belgische Knokke. 'Als je met een grootaandeelhouder niet door de bocht kan, heeft het allemaal weinig zin', stelt Homburg vast. 'Maar ik heb hele fijne gesprekken gehad, al wil ik in het midden laten of ik die gesprekken gevoerd heb met Van de Putte.'
Van Uni-Invest is voorlopig weinig rumoer te verwachten rond het bod, maakt Homburg duidelijk. 'Wij hebben een bod neergelegd en wachten nu  rustig af hoe de aandeelhouders reageren.' Het bod van Uni-Invest blijft dertig dagen geldig, tenzij het vastgoedfonds het bod voortijdig intrekt. Uni-Invest stelt als voorwaarde dat minstens 95 procent van de aandelen Enhobel worden geleverd.
Uni-Invest biedt voor Enhobel de intrinsieke waarde plus de winst over 1996 en 1997 en betaalt in nieuwe aandelen, die worden uitgegeven tegen een emissieprijs van 28,50 gulden. Op de beurs steeg Uni-Invest dinsdag met twee dubbeltjes tot 26 gulden. De koers van Enhobel bleef onbewegelijk liggen op 27,50 gulden. Er is doorgaans vrijwel geen handel in het fonds.
Dat geeft Homburg een argument in handen om zijn bod aan te prijzen. 'Enhobel is geen groot fonds en dit soort kleine fondsen heeft geen bestaansrecht. Bovendien is de eigendomsstructuur ondoorzichtig. Particuliere beleggers stappen er niet in. Het is zo'n fonds waar niemand wat aan heeft. Na een overname zijn substantiÃ«le besparingen mogelijk en dat is bij de kleine marges in het vastgoed van doorslaggevend belang.'
Zeker is dat de grote aandeelhouders in Enhobel de verplichte melding van hun belangen in het kader van de WMZ (Wet Melding Zeggenschap) jaren aan hun laars hebben gelapt. Officieel zijn er geen grootaandeelhouders gemeld, maar aangenomen wordt dat Van de Putte een controlerend belang heeft in het vastgoedfonds via zijn op het Kanaaleiland Guernsey gevestigde vennootschappen Southside Property Development en Chestrop X.
Het laatste verschenen jaarverslag van Enhobel vermeldt ook mr. A. Schrijver als grote aandeelhouder met een belang van 15,9 procent. Schrijver wordt ook vermeld als minderheidsaandeelhouder in Chestrop X van Van de Putte. Die vermelding was nodig omdat Enhobel in 1995 voor 18 miljoen gulden vastgoed overnam van Chestrop.
Schrijver was in de jaren tachtig enige tijd directeur van het beruchte beursfondsje Text Lite, dat spectaculair op de klippen liep. Het belang van Schrijver is nu in handen van zijn erfgenamen. Schrijver benam zich vorig jaar van het leven.
Ook Pavarotti-makelaar Harry Mens meldt zich over de autotelefoon als aandeelhouder Enhobel, waar hij enkele jaren geleden kortstondig commissaris was. 'Ik heb een belang tussen de 5 en 10 procent. Ik ben maar een kleine aandeelhouder.' Mens heeft kritiek op de 'autoritaire' manier waarop het bod tot stand is gekomen, maar laat zich niet uit over de aantrekkelijkheid van het bod.
Mens laat niet na erop te wijzen dat Enhobel aanzienlijk aantrekkelijker is geworden nu een dochter van de VSB-bank het hoofdkantoor van Tulip in Den Bosch heeft gehuurd. Computerfabrikant Tulip vertrekt binnenkort naar een nieuw onderkomen. 'Er dreigde leegstand', aldus Mens. 'En het is toch een gebouw van 20 miljoen, rond 15 procent van het hele vastgoedbezit van Enhobel.' De totale portefeuille van Enhobel is 132 miljoen waard en bestaat onder meer uit het bekend winkelpand met het molentje aan het Amsterdamse Rokin en het Haagse appartementencomplex 'de Stede'.
In een dinsdag verspreid persbericht zegt Enhobel het bod te zien als een bevestiging van het feit dat het met zijn beleggingsbeleid op de goede weg is. Afhankelijk van de voorwaarden sluit het fonds een strategische alliantie met een ander vastgoedfonds echter niet uit.
Enhobel maakte ook bekend dat de winst over 1996 boven die van 1995 zal liggen. in 1995 steeg de winst met 18 procent tot 5 miljoen. Eind 1996 had Enhobel een eigen vermogen van 80 miljoen, exclusief de winst over 1996 en over vorig jaar nog te verrichten herwaarderingen.
Het fonds wil de komende jaren de vastgoedportefeuille laten groeien naar 500 miljoen. Volgens Enhobel kan dit als zelfstandig beursfonds. De directie sluit een openbare aandelenemissie op termijn niet uit. Voor eind 1997 verwacht Enhobel dat de portefeuille de 200 miljoen overschrijdt.

Foto
	Het hoofdkantoor van Tulip in Den Bosch. Het pand, een van de belangrijkste bezittingen van Enhobel, wordt binnenkort verhuurd aan VSB Bank. FOTO JOEP LENNAERTS - DE VOLKSKRANT

