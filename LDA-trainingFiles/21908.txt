Vrije Universiteit Brussel.
De Vrije Universiteit Brussel is een Nederlandstalige universiteit in Brussel die oorspronkelijk als de Université Libre de Bruxelles gesticht werd in 1834. De VUB ontstond door de splitsing van de tweetalige universiteit in een afzonderlijke Nederlandstalige (VUB) en Franstalige universiteit (Université Libre de Bruxelles - ULB) in 1969. Anno 2011 omvat de universitaire VUB-gemeenschap meer dan 10.000 studenten, bijna 1000 hoogleraren en assistenten, 900 wetenschappelijke medewerkers en nog eens evenveel administratieve en technische medewerkers. Daarnaast telt de VUB een medische campus en het UZ Brussel met een personeelsbestand van in totaal 4500 personen.
Geschiedenis.
De ULB werd op 20 november 1834 door de Brusselse advocaat Pierre-Théodore Verhaegen opgericht als reactie op de oprichting te Mechelen door het episcopaat op 4 november 1834 van de nieuwe Katholieke Universiteit van Mechelen. De bedoeling van de bisschoppen was inderdaad, in tegenstelling van de drie nog bestaande Rijksuniversiteiten van Luik, van Gent en van Leuven, een universiteit op te richten die onafhankelijk zou zijn van Staat en waar alleen de zuiver katholieke leer zou heersen.
De aankondiging van de oprichting van de Katholieke Universiteit van Mechelen door de bisschoppen veroorzaakte ernstig oproer in de steden Gent, Leuven en Luik die vreesden dat het openbaar onderwijs in het gedrang zou komen.
De stichting van deze hogeschool verontrustte de liberale opinie en de loge "Les Amis Philanthropes", waarvan Verhaegen de leiding had. Het was zijn bedoeling een universiteit op te richten die onafhankelijk zou zijn van Staat en Kerk en waar academische vrijheid zou heersen.
De Vrije Universiteit Brussel heeft als belangrijkste Vlaamse universiteit in Brussel het principe van vrij onderzoek in haar statuten ingeschreven. De spreuk "scientia vincere tenebras" (door wetenschap de duisternis overwinnen) in het schild van de VUB verwijst hiernaar. Andere verwijzingen in het vroegere embleem van de VUB: de bedeltas, de samengeslagen handen en het oranje-wit-blauwe schild (de kleuren van de prinselijke vlag van Oranje) zijn naar de strijd van de protestantse Geuzen en de Prins van Oranje tegen de Spaanse overheersing en de inquisitie in de 16de eeuw.
De eerste lessen in het Nederlands aan de ULB werden gegeven in 1935 aan de faculteit Rechtsgeleerdheid. Geleidelijk aan groeide het Nederlandstalige onderwijs aan de ULB uit tot een volwaardig opleidingsaanbod. In 1969 werd overgegaan tot de splitsing in een Nederlandstalige universiteit (VUB) en een Franstalige universiteit (ULB). Deze splitsing werd bij wet bekrachtigd in 1970. Het was een compensatie (wafelijzerpolitiek) voor de splitsing van de Katholieke Universiteit Leuven. De eerste rector van de Nederlandstalige afdeling was Aloïs Gerlo.
Campussen.
De campus Etterbeek van de Vrije Universiteit Brussel
Associaties en samenwerkingsverbanden.
Eredoctoraten werden door de VUB toegekend aan onder meer Nelson Mandela, Hans Blix, Noam Chomsky, Dario Fo, Natan Ramet, Richard Stallman, Johann Olav Koss, Herman van Veen, Eddy Merckx en Richard Dawkins.
In mei 2004 werd de VUB Alumni Association of America (VUBAAA) opgericht.
Faculteiten.
Daarnaast fungeert een "Interdisciplinaire vakgroep lerarenopleiding (IDLO)" voor de specifieke lerarenopleidingen.
Media.
De VUB beschikt over een eigen nieuwsorgaan, VUBtoday, waarop regelmatig nieuws verschijnt over de universiteit en het studentenleven. Daarnaast beschikt de universiteit sinds 2015 ook over een eigen magazine genaamd Henri (naar Henri Poincaré) waarin zowel Nederlands als Engelstalige artikelen verschijnen.
Naast de officiële mediaorganen van de universiteit beschikt de VUB ook over een onafhankelijk studentenblad, De Moeial, dat volledig door vrijwillige studenten geschreven wordt. Dit blad bestaat al sinds 1983 en kenmerkt zich door een meer kritische blik op het universiteitsgebeuren.
