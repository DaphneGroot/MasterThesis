	Omwonenden mopperen over auto-onvriendelijk beleid op Holterberg terwille van bijna uitgestorven Nederlandse vogelsoort De strijd tussen mens en korhoen om een heuvelrug
	Van onze verslaggever
Mac van Dinther

HOLTERBERG
Het korhoen boldert en de mens bromt. In de eerste zonnestralen van de dag staat een groepje korhanen zich geweldig uit te sloven om de vrouwtjes aan de overkant van de weg te lokken. De waaier van witte veren op hun achterwerk schittert als verse sneeuw, de rode knobbels op de zwarte kop knipperen als stoplichten op de hei.
De automobilist op de weg heeft er geen oog voor. In zijn ijver om op tijd te komen op de eerste dag van zijn nieuwe baan, heeft hij de kortste weg genomen van Holten naar Nijverdal, over de Holterberg. Dat kost hem zestig gulden boete, want de weg is voor negenen verboden voor auto's, zegt boswachter Sjaak van Dijk. 'O, waarom dan?' Vanwege de korhoenders, is het antwoord.
''t Is onzen berg', zeggen ze in Nijverdal en Holten over de Sallandse Heuvelrug. Met berg uitgesproken als 'barg' en met de nadruk op 'onzen', want aan het bezit wordt getornd. Mens en korhoen strijden om de zeggenschap over de berg.
Voor het korhoen is het een strijd op leven en dood. De zestig korhoenders op de Sallandse Heuvelrug zijn de laatste levensvatbare groep in Nederland. Als zij doodgaan, is het korhoen, nog niets eens zo lang geleden naar hartelust geschoten en gegeten, uitgestorven in Nederland.
Voor de mens is het een strijd voor het gemak. Het gemak om binnen tien minuten van Holten naar Nijverdal te rijden, in plaats van de twee keer zo lang durende omweg over Rijssen te moeten maken. En het gemak om het autootje op de berg te parkeren voor een ommetje.
Dat laatste kan niet meer, want de parkeerplaats midden op de heuvelrug is weggehaald. Een piepklein terreintje is overgebleven, waar alleen invaliden mogen parkeren. Bovendien is de weg afgesloten voor auto's tussen negen uur 's avonds en negen uur 's ochtends.
Tot onvrede van de omwonenden, want het gewoonterecht wortelt diep. Het korhoen is de baas geworden op de berg, schimpt een van de bewoners van de heuvelrug, die de zorg voor het zeldzaam stuk pluimvee zwaar overdreven vindt. 'Wat is een korhoen nou helemaal? Een zwarte kip met rode dingetjes.' Dat is kras uitgedrukt, maar veel streekbewoners zijn het roerend met haar eens.
Boswachter Van Dijk van Staatsbosbeheer niet. Het is ideaal korhoenweer, kondigt hij aan bij het krieken van de dag. Vannacht heeft het gevroren, nu schijnt de zon volop. Ideale omstandigheden voor de korhanen om hun versierkunst te tonen. De dieren stellen niet teleur.
Een stuk of tien hanen zijn samengedromd op de heide, waar ze elkaar en vooral de wijfjes aan de overkant met opgestoken veren sissend, blazend en grommend imponeren. 'Schitterend toch', zegt Van Dijk turend door zijn verrekijker. 'En dan te bedenken dat je dit dertig jaar geleden overal op de hei kon zien.'
Nu niet meer, want het korhoen is zo goed als uitgestorven. Pogingen om het dier opnieuw uit te zetten op de Veluwe en de Brabantse hei zijn mislukt. De groep op de Sallandse Heuvelrug is het laatste korhoenbastion in Nederland.
Vandaar dat Staatsbosbeheer en Natuurmonumenten, die samen het grootste deel van het gebied bezitten, er alles aan doen om het beest het naar de zin te maken. Honderden hectares bos worden gekapt, zodat de hei kan terugkomen. Wandelpaden door de hei zijn afgesloten. 'Het moet een grote, stille heide worden', mijmert Van Dijk. Niet alleen voor het korhoen, maar ook voor andere heidedieren, zoals de wulp.
De provincie Overijssel, de landeigenaren en de twee aangrenzende gemeenten hebben afgesproken auto's uit het gebied te weren. Het plan is om de Holterbergweg geleidelijk helemaal af te sluiten. Maar dat schreeuwen ze niet meer van de daken, want de discussie is beladen. Staatsbosbeheer neemt ons onze berg af, roepen de mensen. De horeca gromt dat toeristen worden weggejaagd.
Dat is niet zo, legt Van Dijk geduldig uit. 'De tegenstellingen worden aangescherpt. Alsof wij de mensen uit het gebied willen jagen. Maar zo is het niet. Wij willen de mensen juist bij het gebied betrekken.' Maar dan zo dat de natuur er zo min mogelijk hinder van ondervindt.
Daarom worden er nieuwe paden aangelegd die niet meer door, maar langs de heide lopen. Het bezoekerscentrum en de parkeerplaats zijn verplaatst naar de rand van het gebied. Voor wie dat te ver lopen vindt, zijn er huurfietsen, paardentrams en op hoogtijdagen een treintje. Staatsbosbeheer doet zijn best mens n korhoen te plezieren.
Maar het is niet genoeg, vindt het bejaarde echtpaar Tap in Nijverdal. Want een gekoesterde traditie is om zeep geholpen, zegt meneer Tap. 'Ouderen hier in de buurt zijn gewend om 's avonds even naar de berg te rijden en een rondje te lopen.' Nu moet de auto anderhalve kilometer v¢¢r de berg worden geparkeerd. 'Jonge mensen lachen daarom. Maar voor ouderen en mensen met kinderen is het te ver.'
Het nieuws dat de weg helemaal zou worden afgesloten, was voor Tap de druppel. Met een groepje sympathisanten organiseerde hij een handtekeningenactie. In Holten en Nijverdal, samen 34 duizend inwoners, werden 25 duizend handtekeningen opgehaald tegen afsluiting van de weg.
De gemeente Hellendoorn, waartoe Nijverdal behoort, neemt het signaal serieus, al bestaat de indruk dat sommige tegenstanders meermalen hebben getekend. Wethouder P. Metscher heeft het alleen nog over het 'verkeersluw' maken van de weg. 'Afsluiting is wat ons betreft niet meer aan de orde.'
Hoe het wl verder moet, is onduidelijk. Volgende week komen alle betrokkenen weer bij elkaar om te praten over de toekomst van het gebied. De provincie wil de discussie een nieuwe wending geven door voor te stellen om van de Sallandse Heuvelrug een nationaal park te maken.
Dat levert miljoenen op van het rijk, waarmee voorzieningen kunnen worden getroffen voor toeristen en horeca. Maar Metscher is achterdochtig. 'Het mag in ieder geval geen park worden met een hek er omheen.' Het liefst zou hij weer een aantal parkeerplaatsen terugbrengen op de berg.
Daarmee zou Taps dierbaarste wens in vervulling gaan. Dertig jaar woont hij in Nijverdal. Vorig jaar heeft hij op uitnodiging van Van Dijk voor het eerst een korhoen gezien. Mooie beesten, daar niet van. 'Maar je ziet ze alleen in de boldertijd. De rest van het jaar heb je er niks aan.' De korhaan heeft voor Tap vergeefs gebolderd.

