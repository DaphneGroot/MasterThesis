	Fax voor een verkrachter
	EEN VERHAAL met de structuur van een nieuwbouwstad, modern maar niet strak, vol onverwachte frivoliteiten. Dat moet Henry Sepers voor ogen hebben gestaan met zijn derde roman Bedachte stad. Het verhaal over Johannes Buwalda, architect van de gloednieuwe Zuidweststad, is even 'polynucleair' als zijn eigen ontwerp. Niet alleen is Bedachte stad een raamvertelling, ook worden nog hink-stapsprongen door tijd en ruimte gemaakt.
Johannes Buwalda woont in Afrika, waar een jaar geleden zijn dochter Zo is overleden. Aan een Namibische hoer vertelt Buwalda over de rampzalige gebeurtenissen die tot Zo's dood hebben geleid. Hij betaalt de Namibische extra veel, omdat 'praten intiemer is dan neuken'; dan nog moet hij haar dwingen de hele nacht te luisteren en haar ten slotte zelfs aan een stoel vastbinden.
Als ze zelf probeert te vertellen over de burgeroorlog, de moord op haar familieleden, de verkrachtingen die ze onderging, legt hij haar het zwijgen op: 'Wat interesseert het mij wat er met jou gebeurd is, jij bent een hoer, een luisterhoer, en je mag me alles laten zien: je borsten, buik en oren. Met je messcherpe vingers kun je naar je kut wijzen, maar hou je verder gedeisd'
Wordt hier al een weinig symphatiek beeld geschetst van de architect, zijn eigen verhaal maakt het er niet beter op. Nadat zijn vrouw was gestorven, bracht Buwalda zonder veel scrupules zijn dochtertje onder bij haar grootouders. Afgezien van de plichtmatige verjaardagsbezoekjes, liet hij het kind in de steek. Zijn liefde richtte zich op de stad die hij aan het bouwen was: 'De stad was misschien wel een substituut voor het gezin dat ik nooit meer zou hebben, dat begrijp ik steeds beter', zegt hij tegen zijn dochter. Zij is inmiddels 19 en is hem komen opzoeken in Namibi.
Ze zijn vreemden voor elkaar en Buwalda bekijkt zijn dochter met verbijstering: 'Hij vroeg zich af of hij ooit van dit magere wicht zou kunnen houden.' Al snel blijkt dat haar postuur door een eetziekte wordt veroorzaakt: 'Het onbeschaamde vreten, duwen, smakken, proppen, zuigen en lurken van zijn dochter trachtte hij zoveel mogelijk te negeren. Haar eten was een nutteloos bedrijf. Straks kotste ze alles weer uit.'
Zo vertelt haar vader de gruwelijkste verhalen over haar jeugd, waar hij behoorlijk laconiek onder blijft. Is ze al die jaren door haar grootvader verkracht? Dan is zijn oplossing om 'die klootzak een fax te sturen'. Eet ze te veel? Dan moet ze 'zich eens leren beheersen'.
Het is niet alleen Buwalda's ogenschijnlijke onverschilligheid waardoor de lezer zelfs bij Zo's bizarre dood nog onaangedaan blijft. Dat komt door de symboliek die er veel te dik bovenop ligt. Net als in Sepers vorige roman, Het feest van de mollen, gaan de personages ten onder aan de semi-filofische betekenis die ze meekrijgen.
Zo wordt met Jezus Christus vergeleken, en de 'incarnatie van het menselijk tekort' genoemd. Zij vertegenwoordigt een kwetsbaarheid die Buwalda nooit onder ogen wilde zien, vandaar zijn vlucht in de architectuur. De parallel tussen Zo en Zuidweststad laat weinig te raden over. Buwalda's vrouw bevalt van Zo op het moment dat de eerste heipalen van Zuidweststad de grond ingaan. En de stad verdwijnt in de golven nadat Zo gestorven is. Met de ondergang van zijn stad realiseert Buwalda zich wat zijn fout is geweest. Hij wilde de mensheid een gezuiverd en vlekkeloos bestaan bieden in een onbezoedelde stad, maar hij vergat dat 'niets in deze wereld kan bestaan zonder dat het sporen bevat, hoe moeilijk traceerbaar ook, van het kwade of van het lelijke'.
Werkelijk alles in het verhaal staat in dienst van deze moraal, zodat het even steriel blijft als Buwalda's stad. Weliswaar zit de roman vol 'speelse bochtjes' en 'interessante details', maar achter de ogenschijnlijke variatie schuilt de grijze eentonigheid van een nieuwbouwstad.
Yra van Dijk

Henry Sepers: Bedachte stad.
De Arbeiderspers; 174 pagina's;  29,90.
ISBN 90 295 3721 3.

