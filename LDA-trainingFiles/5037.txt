	AND koopt rechten Britse encyclopedie
	ANP
ROTTERDAM
De jonge elektronische uitgeverij AND uit Rotterdam heeft de rechten gekocht van het databestand dat wordt gebruikt voor The Cambridge Encyclopedia. AND mag dit naslagwerk voortaan in het Engels in elektronische vorm uitgeven. Ook heeft het bedrijf de rechten voor de vertaling in andere talen, zowel in gedrukte als in elektronische vorm.
Het databestand is overgenomen van Cambridge University Press. Deze academische uitgeverij behoudt zelf de exclusieve schriftelijke publicatierechten van de encyclopedie in de Engelse taal. The Cambridge Encyclopedia is een eendelig boekwerk. De winkelprijs bedraagt 100,95 gulden.
Met de aankoop van het databestand kan AND de informatie uit dit naslagwerk op alle mogelijke manieren, bijvoorbeeld via cd-roms en Internet, uitbaten. Financieel directeur Eiko Dekkers verwacht binnen een half jaar de eerste afgeleide producten op de markt te kunnen brengen.
De makers van de encyclopedie, professor David Crystal en zijn drie medewerkers, blijven de gegevens onderhouden en verder ontwikkelen. Hun samenwerkingsverband met Cambridge University Press gaat over naar AND.
Cambridge University Press onderkent weliswaar de noodzaak om de encyclopedie via nieuwe media uit te baten. Maar de uitgeverij laat dat liever over aan AND. Volgens Kevin Taylor van Cambridge University Press is de Rotterdamse uitgeverij 'uitstekend gepositioneerd om deze database op nieuwe wijzen te bewerken, als aanvulling op bestaande gedrukte producten.'
AND heeft al ervaring op het gebied van encyclopedieÃ«n. In opdracht van de Amerikaanse uitgeverij Grolier verzorgde de onderneming al de cd-rom-versie van de Encyclopedia Americana. Ook is de onderneming betrokken bij elektronische bewerkingen van naslagwerken van uitgeverijen als McGraw-Hill, Wolters Kluwer, Reed Elsevier en Oxford University Press. De laatste is met een belang van 18,8 procent ook AND-aandeelhouder .

