	De hele buurt is bang
	'Het deeg is zacht als chocolademousse van binnen, maar krokant als boterkoek van buiten. De appels smelten tot een kabbelend beekje van volle romige smaak. Mama strooit speciale krenten door de appels, die vuurwerk geven in je mond. Als ze uit elkaar ploppen, tintelt de verrukkelijke smaak lang na op je tong.'
In Heksenliefde van Nanda Roep bakt Toms moeder taarten voor het buurtfeest. In een week tijd heeft de straat twee nieuwe bewoners gekregen. Maar het lijkt wel of deze figuren uit een andere wereld komen. Wanneer Tom de buurvrouw verwelkomt met een heerlijk stuk taart, komt hij thuis met een bloedneus en een tand door zijn lip. Ook de man die het huis aan de overkant heeft betrokken, ziet er onheilspellend en griezelig uit.
De hele buurt is bang voor de nieuwkomers. Alleen de meester van Tom vindt het tweetal interessant, hij weet zeker dat Klittenkop een heks is en Kloterik een tovenaar. Ze zijn naar onze wereld gekomen omdat in het rijk van de fantasie geen plaats meer voor hen is. Er zijn zoveel nieuwe figuren bijgekomen, zoals He-man en de Ninja Turtles.
Heksenliefde is een kolderiek verhaal, dat af en toe ook vertederend is. Tom wil zo graag dat er een romance opbloeit tussen zijn moeder en de meester, dat hij zich zorgen maakt als de meester geobsedeerd raakt door de buren. De gevoelens van anderen houden hem zo intens bezig dat hij zichzelf bijna helemaal vergeet.
Toen Roep een jaar geleden debuteerde met Mevrouw Triktrak in de wolken, werd ze door recensenten vergeleken met Annie M.G. Schmidt en Roald Dahl. Wat haar grillige fantasie en haar vermogen om daar geloofwaardig en geestig vorm aan te geven, komt ze inderdaad dicht in de buurt van deze twee schrijvers. Roep schrijft met vaart, beide verhalen zijn zeer sprankelend. Heksenliefde doet ook denken aan Het oneindige verhaal van Michael Ende, maar zonder cultuurpessimisme. Het rijk van de fantasie gaat bij Roep niet ten onder door de komst van nieuwe media, het wordt alleen wat vol, waardoor fantasie en werkelijkheid een beetje door elkaar gaan lopen.
In Sjaak-in-de-mand van Tim Gladdines heeft hoofdpersoon Sjaak een luchtballon. Hij is vergroeid met zijn mand en zweeft naar waar de wind hem brengt om land te zoeken dat niemand kent. Op een eiland ontmoet hij Zee-Mia, die daar samen met haar huisdier Krab woont. Het leven was heel eenvoudig. Nu wordt het ingewikkeld, want samen is wel gezellig, maar de een moet om gelukkig te zijn steeds verder trekken, op zoek naar een luchtkasteel. De ander heeft juist vaste grond onder de voeten nodig.
Gladdines heeft het ernstige thema humoristisch en potisch uitgewerkt. De toon van de eerste gesprekken tussen Sjaak en Zee-Mia is ruzieachtig. Ze houden elkaar op afstand. 'Dan bent u dus op uw eigen eiland aangespoeld', roept Sjaak ineens. 'Dat telt niet. Dan bent u geen echte drenkeling.' 'O, zijn daar dan regels voor?'
Ook Gladdines debuteerde vorig jaar met Teddiewolk, het geheime dagboek van Ingeborg. Ze vertelt daarin over de rode zachte wolk die als een vriend in haar leven verschijnt, maar haar steeds meer in zijn macht krijgt. In Sjaak-in-de-mand slaagt Gladdines er beter in om een zwaar thema in een lichtvoetig verhaal te verwerken. De opvallende en eigenzinnige illustraties van Han Janken dragen daar in hoge mate toe bij.
Selma Niewold
Nanda Roep: Heksenliefde.
Illustraties Georgien Overwater.
Vanaf 9 jaar.
Leopold; 88 pagina's;  24,90.
ISBN 90 258 4358 1.
Tim Gladdines: Sjaak-in-de-mand.
Illustraties Han Janken.
Vanaf 8 jaar.
SUN; 63 pagina's;  24,50.
ISBN 90 6168 609 1.

