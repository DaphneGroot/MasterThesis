	'Bij aanhoudende kou wordt niemand afgesloten'; Energiebedrijven coulant voor wanbetalers
	Van onze verslaggeefster
AMSTERDAM
Vanwege de kou sluiten de meeste energiebedrijven hun wanbetalers niet meer af van gas en licht. In Amsterdam heeft het stroombedrijf een enkele niet-betalende klant zelfs opnieuw aangesloten omdat het zo koud is. Met de betrokkene is een speciale afbetalingsregeling getroffen, aldus een woordvoerder van Energie Noord West (ENW) dat in Noord-Holland 1,2 miljoen klanten heeft.
Net als vorige winter, toen minister Wijers van Economische Zaken hen opriep om af te zien van maatregelen tegen wanbetaling zolang de vorst aanhield, zijn de energiebedrijven uitermate coulant. 'Bij aanhoudende kou wordt niemand afgesloten', aldus een woordvoerder van het Brabantse PNEM dat ongeveer 870 duizend aansluitingen heeft.
Toch sturen sommige energiebedrijven nog steeds incasseerders op stap. Eneco, in de regio Rijnmond en Den Haag goed voor ruim een miljoen klanten, stelt dat het in principe nog wel mensen afsluit die lang niet hebben betaald. De harde taal is bedoeld om wanbetalers niet 'rustig in hun stoel achterover te laten leunen', aldus de woordvoerder. 'Maar in de praktijk doen we het niet'.
In de provincie Utrecht worden nog wel mensen afgesloten. De incasseerders van het Utrechtse Remu, dat 450 duizend klanten telt, gaan gewoon door met hun werk. Sinds de vorst inzette zijn in de provincie vijf woningen afgesloten. Daarvan stond er één leeg.
Nu staan er nog twee op de nominatie voor afsluiting. 'Maar daar gaan we heel bewust mee om', aldus een woordvoerster. Remu bemiddelt bijvoorbeeld voor regelingen met de sociale dienst of gemeentelijke kredietinstellingen. Bejaarden, zieken en gezinnen met kleine kinderen worden extra ontzien.
Wie nu nog wordt afgesloten heeft al zeker twee maanden zijn rekening niet betaald en twee herinneringen en een aanmaning in de bus gehad. Onbetaalde rekeningen lopen meestal op tot honderdvijftig gulden. Daar komen echter incassokosten bovenop waardoor de uiteindelijke rekening in de honderden guldens loopt.
Volgens een woordvoerder van NUON - ongeveer een miljoen klanten in Gelderland, Friesland en Flevoland - moet de onderneming zich aan de regels houden omdat het anders 'niet eerlijk is tegenover de mensen die wel betalen'.
Overigens hebben de energiebedrijven er zelf ook baat bij de aansluitingen zoveel mogelijk te laten bestaan. In de ijskoude woningen bevriezen waterleidingen. Als die barsten levert dat de bedrijven nog veel meer schade op.
De meeste energiebedrijven beginnen met het afsluiten van de kabeltelevisie. 'Dan gaan mensen vaak weer betalen', aldus een woordvoerder van EDON, het energiebedrijf voor Noord- en Oost-Nederland.
Geen van de energiebedrijven heeft de laatste weken meer betalingen binnengekregen vanwege de aanhoudende kou. 'Het heeft geen preventieve werking', aldus de NUON-woordvoerer. 'Het is een harde kern van wanbetalers die altijd op het randgebied van al dan niet betalen zit.'

