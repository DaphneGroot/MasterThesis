Jordaan (rivier).
De Jordaan (Hebreeuws: נהר הירדן, "nhar hajarden") (Arabisch: نهر الأردن, "nahr aloerdoen"), is een rivier in het Midden-Oosten die door de Jordaanvallei via het Meer van Tiberias naar de Dode Zee stroomt. De drie bronrivieren van de Jordaan zijn de Dan, Banias en Hasbani. Op het drielandenpunt van Syrië, Jordanië en Israël mondt ook de Jarmuk in de Jordaan uit.
De Jordaan vormt staatkundig op de Golanhoogvlakte de grens tussen Israël en Syrië, en in het oosten vormt ze de grens van Israël en de Palestijnse Westelijke Jordaanoever met Jordanië. In andere gedeelten bevindt Israël zich aan beide oevers van de Jordaan.
Hemelsbreed bedraagt de lengte van de rivier ongeveer 170 kilometer, maar door de vele bochten van de loop ervan is de feitelijke lengte veel groter. Over hoe groot deze feitelijke lengte precies is, verschillen de bronnen; er worden lengtes tot 330 en zelfs 400 kilometer genoemd.
Tegenwoordig wordt 70 tot 90% van het water van de rivier voor menselijke doeleinden aangewend en is het debiet van de rivier sterk afgenomen. Hierdoor is ook het opdrogen van de Dode Zee versneld, een proces dat toch al tienduizenden jaren gaande is door de natuurlijke negatieve waterbalans (wateraanvoer-verdamping). De Dode Zee is een van de laagst gelegen meren ter wereld.
De naam Jordaan heeft twee mogelijke etymologieën. Het zou kunnen zijn afgeleid van het Hebreeuwse werkwoord "yarad", wat 'afdalen' betekent. De rivier daalt af uit het Hermongebergte, uit de bronnen van de plaats Dan en Caesarea Philippi (Banias). Jordaan kan heel goed betekenen Yored mei-ha-Dan, wat betekent "daalt af van Dan". Het zou ook kunnen zijn afgeleid van het Aramese woord "yardeen", wat 'snelstromend water' betekent.
Bijbel.
De Jordaan wordt vaak genoemd in de Bijbel. In het boek Jozua trekken de Israëlieten, na de woestijnreis, de Jordaan over om het Beloofde Land binnen te trekken. In de evangeliën wordt beschreven dat Jezus Christus in deze rivier werd gedoopt door Johannes de Doper. Dit zou gebeurd zijn bij Betanië. Veel mensen laten zich dopen in de rivier.
