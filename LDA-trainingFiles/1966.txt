	Nieuwe voetbaltempel moet voetbalclub uit Deventer opstuwen in vaart der volkeren; Zonder nieuw stadion geen toekomst voor Go Ahead
	Van onze verslaggever
John Volkers
 DEVENTER
De bouwdrift in het Nederlandse profvoetbal is de reddingsboei voor de bedrijfstak, maar op optimisme worden ook kastelen gebouwd. Vraag het Paul van Sliedrecht, een technocraat, die de 'kengetallen' van het produkt betaald voetbal, de evenementensector en de bouwwereld uit het hoofd kent.
De algemeen directeur van traditieclub Go Ahead Eagles ziet in den lande accommodaties verrijzen waaronder hij drijfzand vermoedt. De opzet van het Gelredome van streekgenoot Vitesse vervult de oud-directeur van Van Wijnen met twijfels.
'De bouwsom van 130 miljoen is nu al met twaalf miljoen overschreden. Vitesse huurt het stadion van een aparte BV, voor acht ton.' Ter vergelijking: Feyenoord betaalt tien miljoen huur - en klaagt.
Van Sliedrecht, verre van een bemoeial, vervolgt: 'De begroting in Arnhem is vooral gebaseerd op externe evenementen. Ik ken die markt, je moet je niet rijk rekenen. Je bent als stadion niet meer dan een verhuurmaatschappij. Ik heb bij Thialf veel met concertpromotor Mojo gewerkt. Die zijn correct maar hard. Hun marge is tenslotte ook beperkt. Met de horeca erbij hielden we aan een evenement 75 duizend gulden netto over.
'De Amsterdam Arena heeft in het eerste jaar drie miljoen gulden verloren. Ze hopen nu op break-even. Dan weet ik het wel. Van hun omzet van ongeveer negentien miljoen brengt Ajax de helft in en om de rest van je inkomen binnen te krijgen is een helse klus. Heus, optimisme laat de mooiste bouwwerken verrijzen, maar ik ken de realiteit.
'Ik ben als bestuurder en adviseur betrokken bij verschillende sportaccommodaties, De Scheg in Deventer, de America-hal, Thialf in Heerenveen. En laatst ben ik om mijn mening gevraagd om mijn mening over het Triavium in Nijmegen. Al die organisaties werken en werkten met te fraaie cijfers bij de opzet. Na een jaar heeft iedereen spijt.
'Blijkbaar wil elke organisatie zelf de pijn aan den lijve ondervinden. Hans Schraders van Gelredome zegt dat de cijfers anders liggen. Ik ben het niet met hem eens, maar ik kan het verder niet hard maken. Ik zie de kengetallen en heb mijn twijfels.'
Van Sliedrecht heeft de grootheid om de ambitieuze hemelbestorming van Vitesse te bewonderen. Later in zijn carrire wil hij ook wel zoiets. Maar in de ogen van de stadionkenner ('ik heb de ontwikkeling van de bouw van zes stadions meegemaakt of op de voet gevolgd') wordt ook weer in Arnhem de aloude fout van diversificatie gemaakt.
'Vroeger moest er bij een stadion ook een wielerbaan of een atletiekbaan. Dat ging ten koste van het voetbal. Kon je met een verrekijker de tribune op. Ik weet zo net nog niet of er in Nederland naast de Arena ruimte is voor nog zo'n multifunctionele tempel.
'Mijn vorige bedrijf, Van Wijnen, richtte zich puur op de markt van de kleinere voetbalstadions. Bij Heerenveen was twaalf miljoen gulden beschikbaar. Of we daar een stadion voor wilden bouwen. Er is met die 38 profclubs in ons land meer behoefte aan accommodaties voor zes tot vijftienduizend toeschouwers dan aan die grote
bakken voor vijftigduizend mensen.'
Go Ahead concentreert zich, met het voor het voor Van Sliedrecht bekende Heerenveen-model, op de core-business, het voetbal. 'Ons voetbal staat voor een avond uit, zoals bij NAC en Heerenveen. De club is een beetje Engels. Het wordt het verbeterde Heerenveen-model, voor 13.500 mensen.'
Het stadion, bij Colmschate maar straks toch weer omsloten door het uitdijende Deventer, gaat negentien miljoen gulden kosten. De helft daarvan komt uit eigen zak. De rest wordt geleend. 'Het stadion wordt van een stichting van de Eagles. Het probleem van stadions die in eigendom zijn bij gemeenten, is dat er nauwelijks iets aan onderhoud wordt gedaan. Nu de overheid zich heeft teruggetrokken, haalt iedereen de eigen broek op.
'We willen bij de financile opzet geen founders, zoals in de Arena en in Arnhem. We willen best geld van grote sponsors lenen, maar als we te veel op ondersteunende bedrijven gaan leunen bij de bouw van het stadion, krijgen we een probleem in de exploitatie. Bij NAC betaalde bijvoorbeeld naamgever Fuji, maar ook andere sponsors, de business-club en de horeca-huurder een aantal jaren vooruit. Ons stadion mag niet drijven op de middelen die eigenlijk bedoeld zijn voor het voetbal.'
Het nieuwe stadion moet volksclub Eagles (van 1902) opstuwen in de vaart der volkeren. Van Sliedrecht, die zelf ooit het tweede elftal van SC Heerenveen haalde, kent de formule van het betaald voetbal. Daarin is de crux voor de accommodatie: stadion is sponsor is publiek is winst en bestaansrecht.
'Sportief was het jammer, maar puur zakelijk is het goed dat we in de nacompetitie de eredivisie nog niet gehaald hebben. Met een begroting zoals de onze, 5,5 miljoen op dit moment, verzeil je op de onderste plaatsen. Om meer geld te genereren, om je van een betere ranglijstpositie te verzekeren, moet je je sponsors mogelijkheden kunnen bieden.
'Ook in Deventer en omstreken, een gebied met 350 duizend mensen, staan de sponsors in de rij, maar we hebben beperkingen. De boarding is dik uitverkocht en we kunnen niet onbeperkt roterende borden plaatsen. Nu staat er aan de Vetkampstraat 700 vierkante meter sponsorruimte, we gaan per half '99 naar 2800. Is dat genoeg?
'Daarom ben ik benieuwd naar het bedrijfstakonderzoek dat de KNVB zaterdag presenteert. Wat zijn de normen? De economie van het betaald voetbal boeit me meer dan de vraag of we Jantje f Pietje moeten aantrekken voor de spits. Dat is voor Van Staa, een man die hier erg past. Ik houd me zo ver mogelijk van het voetbal, al spreekt de emotie van de sport me erg aan. Maar die kan ik bij mijn beslissingen niet gebruiken.
'We gebruiken hier bij ons beleid de resultaten van voortdurende marktonderzoeken. Een mooi stadion is een must, zo is uit de laatste enqute naar voren gekomen. Als we daar twee jaar geleden toch niet over waren begonnen, hadden we niet eens een toekomstbeeld gehad. Nu is de Eagles de club van de hoop. Ik zou niet graag bij een club zitten die niet bouwt. Bouwen m¢t. Als profclub moet je nieuw bouwen, anders weet je je lot.'

Foto
	Paul van Sliedrecht FOTO HARRY COCK

