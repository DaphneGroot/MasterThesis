	Zwolse volleyballers hebben voor topplaats te veel tekortkomingen
	Twee wedstrijden in drie dagen hebben de volleyballers van VC Zwolle veel geleerd. Vrijdagavond waren ze in Dordrecht tegen Ekspalvo nog heer en meester (0-3). Zondagmiddag kwamen zij er in eigen huis tegen koploper Dynamo echter geen moment aan te pas: 0-3. Duidelijk werd dat Zwolle te goed is voor de middenmoot, maar voor de top nog veel tekort komt.
Zwolle-trainer Timmer kon na de wedstrijd tegen Dynamo niet om 'de harde feiten' heen. Zijn ploeg was in 62 minuten zuivere speeltijd met 5-15, 10-15, 9-15 zonder meer vernederd. 'We zijn kwetsbaar in de stop en dat heeft Dynamo van de eerste tot de laatste bal consequent uitgebuit.'
Nog steeds trekt Zwolle veruit de meeste toeschouwers van de eredivisie, maar toch lijken er zorgelijke tijden aan te breken. De naamsponsor gaat stoppen en de resultaten zijn weinig aansprekend. In de Europa Cup III werd Zwolle roemloos uitgeschakeld en in de competitie was de jonge ploeg van ZVH onlangs tweemaal met 3-0 te sterk.
Jarenlang leek de vechtersploeg van weleer in staat tot een machtsovername in de competitie. Het is er nooit van gekomen en nu staat er een wat bedaagde selectie van voornamelijk dertigers, onder wie vijf dure buitenlanders.
Het heeft er alle schijn van dat de Zwolse club zich te weinig heeft ingezet om jonge spelers naar het hoogste platform te brengen. Typerend was dat het enige jeugdige talent aan Zwolse zijde, Bruinsma (19), tegen Dynamo maar enkele minuten speeltijd kreeg.
Inmiddels is er een nieuwe 'Stichting Volleybalstad Zwolle' opgericht, die op termijn het volleybal in de Overijsselse hoofdstad veilig wil stellen. 'We doen bewust een stapje terug. De club gaat bouwen aan een team met jonge spelers uit de streek en met naar alle waarschijnlijkheid geen spelers uit het buitenland. 'De club kan dan ook heel aantrekkelijk zijn', meende woordvoerder Van der Veen.

Standen eredivisie, vrouwen: VVC 12-22, Martinus en Volco Ommen 12-18, Pollux en AMVJ 12-16, Olympus 12-10, Zaanstad en Sliedrecht Sport 12-6, Sudosa en VC Weert 12-4.
Mannen: Dynamo 12-24, Capelle 12-20, Zwolle 12-16, ZVH 11-14, AMVJ 11-12, Vrevok en Ekspalvo 12-10, Sudosa 12-6, Brevok 12-4 en Martinus 12-2.


