	Mpumalanga's ANC-premier ziet gouden toekomst voor regionale samenwerking    'Wij doen zelfs zaken met apartheidsfinanciers'
	
Van onze verslaggever
Wim Bossema
 DEN HAAG
Toen zijn naaste kameraden in hun slaap door de politie waren gedood, wist Matthews Phosa dat het tijd werd om Zuid-Afrika te verlaten. Een zwarte informant bij de politie waarschuwde hem: jij bent de volgende op de lijst. Het was 1985, Phosa vluchtte, kreeg een militaire opleiding in de DDR en leidde daarna de operatie van het ANC-leger vanuit Mozambique. Nu is hij premier van de provincie die niet meer Oost-Transvaal heet, maar Mpumalanga, land van de opkomende zon.
Hij kan nu vrijuit vertellen hoe het toeging bij de sabotageacties en infiltratie van ANC-propagandisten in Transvaal. Het leger van het ANC, Umkhonto we Sizwe (MK), was officieel Mozambique uitgezet krachtens het Nkomati-akkoord, maar dat was maar schijn, zegt Phosa. Hij zelf gaf les in het Afrikaans op de universiteit van Maputo en organiseerde de infiltraties van MK-strijders uit Tanzania, Angola en Zambia in Zuid-Afrika.
Het was een harde tijd. 'Ik had alles achtergelaten, mijn vrouw, mijn dochter van vijf, mijn succesvolle advocatenbureau en mijn bouwonderneming. Het was een gevaarlijk leven in Mozambique. Elke kogel, alle wapens voor de ondergrondse strijders in Zuid-Afrika gingen via Mozambique en Swaziland. Onze mensen werden vergiftigd, kregen bompakketten en werden beschoten door commando's van het apartheidsbewind. Ik woonde in vijf huizen tegelijkertijd.
'Ons belangrijkste doel was politieke mobilisatie in Transvaal, maar soms ging het fout, zoals die keer dat een MK-eenheid een bom legde in een supermarkt en een bloedbad aanrichtte. De dader zei, voor hij werd opgehangen, dat hij tegen de wil van het ANC had gehandeld. Maar toch, het zette kwaad bloed.'
Na de vrijlating van Nelson Mandela in februari 1990 werd Phosa naar Lusaka, het hoofdkwartier van het ANC in ballingschap, geroepen. Hij was een van de eerste vier hoge ANC-ers die naar Johannesburg werden gezonden om een begin te maken met de onderhandelingen. 'We waren proefkonijnen en zo voelden we ons ook. We waren doodsbang, we konden elk moment vermoord worden.' Phosa was van het begin tot het eind betrokken met de moeizame onderhandelingen die uiteindelijk leidden tot de vrije verkiezingen van april 1994. In Mpumalanga won het ANC ruim 80 procent van de stemmen.
'We moesten veel wantrouwen overwinnen. De blanken in de steden behoorden tot ultrarechts. Ze wilden een eigen Volkstaat. Ik zei: daar is geen sprake van. We willen alles doen voor de verzoening, maar een Volkstaat is uitgesloten.' Dat Phosa Afrikaans als zijn tweede moedertaal ziet en zelfs gedichten schrijft in de taal van de Boeren, hielp bij het winnen van vertrouwen.
Nu werkt Phosa aan een groots plan. De weg en de spoorweg van Mpumalanga naar Maputo moeten worden opgeknapt. Deze 'Maputo-corridor' moet voor de hele achtergebleven en door de oorlog in elkaar geklapte regio aan beide kanten van de grens investeringen aantrekken, vooral in het toerisme. Er zijn miljarden guldens mee gemoeid. Phosa is dezer dagen in Nederland om investeringen en ontwikkelingshulp voor zijn plan te winnen. Hij ziet al voor zich hoe de 'corridor' uiteindelijk dwars door Zuid-Afrika en Botswana naar de Namibische havenstad Walvisbaai zal lopen.
In de buurprovincie KwaZulu-Natal, waar de Inkatha Vrijheidspartij van Mangosuthu Buthelezi de baas is, werd het project aanvankelijk met argwaan bekeken. Het leek een poging om Zuid-Afrika's belangrijkste havenstad Durban te ondermijnen. Phosa: 'Ik ging naar mijn collega in KwaZulu-Natal, een Inkatha-man, en legde hem uit dat ook zijn provincie baat heeft bij een opbloeiend toerisme. Daarna heb ik geen klacht meer gehoord.'
Er zitten vreemde kanten aan zijn project. Zo zal een Amerikaanse zakenman in het zuiden van Mozambique een groot park voor 'ecotoerisme' gaan exploiteren. Vroeger gaf de zakenman geld aan de rechtse, door het apartheidsbewind gesteunde, verzet Renamo. Phosa lacht erom: 'Ik heb dat ook gelezen. Maar de tijden zijn veranderd. Wij doen nu ook goede zaken met Zuid-Afrikaanse bedrijven die vroeger de apartheid financierden.'
Ook vreemd is de verhuizing van rechtse, Afrikaner boeren naar de noordelijke Mozambikaanse provincie Niassa. Phosa is actief betrokken bij dit project van de conservatieve generaal Viljoen. Helpt hij zo aan de vestiging van een Volkstaat buiten zijn eigen provincie?
Phosa: 'Ach, nu wordt er geschreven over een tweede Grote Trek. Maar het gaat om maar veertien gezinnen. Het is een zakelijke transactie. Die boeren gaan investeren in een lege streek. Ze helpen de Mozambikanen aan banen, 68 tot nu toe. Viljoen liep voor de verkiezingen met oorlogsplannen rond, maar hij heeft gekozen voor een andere weg. Dat mag best worden beloond. Mandela vroeg mij om een oogje in het zeil te houden, dat wel, om handjeklap te voorkomen, zodat het puur een economische onderneming blijft.'
Het belangrijkste is toch dat Zuid-Afrika wat terugdoet voor Mozambique dat zwaar heeft geleden onder de gastvrijheid voor het ANC, vindt hij. Solidariteit wil hij het ook weer niet noemen, de Maputo-corridor is primair een zaak voor het bedrijfsleven. 'Niets kan het verlies aan Mozambikaanse mensenlevens vergoeden.'
Mpumalanga heeft last van Mozambique. Tienduizenden straatarme Mozambikanen zoeken er een beter leven, en criminele benden halen hun wapens uit de geheime opslagplaatsen die ooit van Renamo waren. Onlangs vonden de Zuid-Afrikaanse en Mozambikaanse legers grote voorraden. De benden recruteren onder oud-soldaten van Renamo, de legers van Mozambique, van Zuid-Afrika en van MK. Phosa: 'Ik wil niemand beschuldigen. Oud-soldaten van alle partijen zijn betrokken bij de zware misdaad. Het geweld in KwaZulu-Natal neemt weer toe. Waar halen ze hun wapens vandaan? Maar het zal overgaan. Het vergt alleen tijd.'

Foto
	Matthews Phosa FOTO BERT VERHOEFF - DE VOLKSKRANT

