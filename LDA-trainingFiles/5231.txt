	Goossens hervindt op de meerkamp plezier in atletiek
Ester Goossens maakte een fraaie entree in de meerkampwereld, op papier althans. De atlete die vorig seizoen elke motivatie miste en stopte met de 800 meter, pakte in Zwolle meteen de nationale meerkamptitel. Maar zo veelzeggend was dat niet. De Utrechtse was de enige van drie gestarte vrouwen die de meet haalde.
Haar puntentotaal van 3925 was niet bijzonder, afgezet tegen het nationale record van Tineke Hidding: 4572. Bij ontstentenis van Marcel Dost en Jack Rosendaal kon Maarten Klaver de titel op de indoor-zevenkamp grijpen: 5386 punten om 5363 voor nummer twee Bart Bennema.
Klaver, lid van SAV uit Grootebroek en inwoner van het Noord-Hollandse Opperdoes, passeerde Bennema op de laatste twee onderdelen. Met de polsstok haalde hij 20 centimeter hoogte meer, in de afsluitende 1000 meter was hij acht seconden sneller dan Bennema.
Goossens, vroeger een talent op de 400 meter, haakte vorig jaar gefrustreerd af als topatlete. Prestaties op de dubbele afstand, waarin ze in het kielzog van Van Langen en Jongmans dacht mee te gaan, bleven uit. Goossens stopte, stapte over naar de meerkamp en sloot zich aan bij het enthousiaste AV '34 in Apeldoorn.
Het langst had ze zondag tegenstand van Marjolijn van Elk, maar die liet de afsluitende 800 meter schieten. Bij de mannen waren Dost en Rosendaal wel aanwezig in de IJsselhal, doch ze waren licht geblesseerd. De vraag is of een of beiden zal meedoen aan het WK indoor in Parijs, van 7 tot 9 maart. De IAAF nodigt twaalf deelnemers uit. Op de wereldranglijst staan de Enschedeër en de Apeldoorner vijftiende en twintigste. Het hangt dus een beetje van de afmeldingen af.
Tot nog toe zijn twee Nederlandse atleten zeker van deelname in Parijs: Patrick van Balkom (200 meter) en Stella Jongmans (800). Van Balkom baarde vorige week opzien door in Gent het acht jaar oude 200-meterrecord van Van de Klundert van 21,27 te verbeteren naar 21,00. Zaterdag onderwierp hij zich in Zwolle aan de 50 en 60 meter.
Op deze voor hem onwennige onderdelen snelde van Balkum naar alleszins aanvaardbare tijden, 5,93 en 6,81. Alleen de gerenommeerde Raymond Stewart uit Jamaica, de enige buitenlandse deelnemer, bleef hem voor.
Van Balkom geldt als een eigenzinnig atleet. Hij wil er niet aan dat donkere mensen per definitief meer aanleg hebben voor de sprint dan blanken. 'Als ik daarvan uitga, zet ik mezelf al op een achterstand. Misschien ben ik wel degene om de situatie te veranderen. Waarom zou ik dat niet kunnen zijn?' Hij houdt zich vast aan bijvoorbeeld Patrick Stevens, de Belg die de 200-meterfinale van Atlanta haalde (zevende). 'Ik streef nou eenmaal naar het allerhoogste. Sydney dus, de finale. Misschien wel een ereplaats.'
Op korte termijn gloort het WK indoor in Parijs. Hij ziet kansen op een goede klassering, mede omdat veel sprintkanonnen zich richten op het buitenseizoen en zullen ontbreken in sportpaleis Bercy. 'Met mijn tijd van 21,00 was ik twee jaar geleden bij het WK in Barcelona als vierde geëindigd.'
Een ander talent, Robin Korving, verbeterde het nationale record op de incourante 50 meter horden van 6,82 (James Sharpe, 1991) naar 6,80. Later, op de 60 meter met obstakels, had hij wat last van zijn dijbeen en snelde hij naar 7,99.
Overigens ging de Hanzebokaal, de prijs voor de beste prestatie van de avond, naar Monique de Wilt. Op het moment dat vrijwel alle toeschouwers huiswaarts waren gekeerd, bereikte zij een hoogte van 3,61 met de polsstok. Een centimeter meer dan vorige week in Gent.

