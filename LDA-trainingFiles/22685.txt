Arsenal FC.
Arsenal Football Club is een betaald voetbal club in Highbury, Londen, die speelt in de Premier League, de hoogste divisie van het Engelse voetbal. De club won dertien League titels, dertien FA Cups (een record), twee League Cups, veertien FA Community Shields en voorts één Europacup II en Jaarbeursstedenbeker.
De club speelt in het rood en wit, en sinds augustus 2006 speelt Arsenal in het Emirates Stadium. In dat jaar werd het oude Arsenal Stadium in Highbury verlaten. Het Emirates Stadium is met 60.000 zitplaatsen het op twee na grootste voetbalstadion van Engeland. Het stadion is hypermodern, en de grasmat staat bekend als één van de beste van Europa.
Op 1 oktober 1996 werd Arsène Wenger manager van Arsenal. Twintig jaar later was Wenger de langstzittende en tevens de meest succesvolle coach uit de clubhistorie. Met zijn lange dienstverband werd hij ook de langstzittende coach in de Premier League. Wenger is echter niet de coach met grootste anciënniteit op het hoogste Engelse niveau omdat de Premier League pas sinds 1992 bestaat.
Ontstaan.
Eind 1886 werd door arbeiders van de koninklijke wapenfabrieken "Royal Arsenal" in Woolwich, Zuidoost-Londen, de voetbalclub "Dial Square" opgericht, genoemd naar het centrale plein in het arsenaal. Vrij snel werd de club tot "Royal Arsenal" hernoemd. In 1893 werd Arsenal lid van de professionele Football League; de naam werd veranderd in 'Woolwich Arsenal'. De bijnaam 'The Gunners' lag voor de hand: de arbeiders van Royal Arsenal werkten voor een groot deel aan de fabricage van wapens ("guns"). In 1913 verhuisde de club naar de wijk Highbury in Noord-Londen, waarna de verwijzing naar de wijk Woolwich uit de naam werd verwijderd. Arsenal behoort tot de best presterende clubs van Engeland. De club won diverse keren de titel in de Premier League, laatstelijk in het seizoen 2003/04, waarin de club het hele seizoen niet verloor. Daarmee was Arsenal de tweede club sinds Preston North End die dat lukte. Preston North End deed dat in het oprichtingsseizoen van de Football League, 1888/89. Net als Preston North End kreeg dit team van Arsenal de bijnaam "The Invincibles". Arsenal brak een Europees record door 49 wedstrijden achtereen ongeslagen te blijven. De uiteindelijke nederlaag werd toegediend door de aartsrivaal uit Manchester, Manchester United.
In 2006 stond Arsenal in de UEFA Champions League in de finale in het Franse Stade de France in Parijs tegen FC Barcelona. De club had in de halve finales over twee wedstrijden het Spaanse Villarreal verslagen. In de finale werd er na het openingsdoelpunt van Arsenal in de tweede helft nog twee keer gescoord door Barcelona, waardoor Arsenal de beker misliep. Het was de eerste keer dat Arsenal in de finale stond.
In mei 2017 deed Alisher Usmanov pogingen om Arsenal in Russische handen te krijgen. De steenrijke zakenman bracht een bod van ruim 1,5 miljard euro uit om meerderheidsaandeelhouder Stan Kroenke uit te kopen, meldde The Financial Times. Kroenke sloeg het bod echter af. Oesmanov bezat op dat moment 30 procent van de aandelen, terwijl Kroenke 67 procent in handen had. De miljardair uit Rusland, die zijn fortuin vergaarde in de staalindustrie, wilde de volledige zeggenschap krijgen, omdat hij bezorgd is over het gebrek aan investeringen in de club. Tegenover het zakenblad Bloomberg liet hij weten dat de magere resultaten van de club niet alleen de schuld waren van coach Arsène Wenger, maar vooral ook van het bestuur en van Kroenke. Die verklaarde later op zijn beurt niet van plan te zijn om zijn aandelen in Arsenal te verkopen. "Ze zijn niet te koop en ook nooit te koop geweest", aldus de Amerikaanse miljardair in een officiële verklaring. Arsenal slaagde er in het 17 voor het eerst in twintig jaar niet in zich te kwalificeren voor de UEFA Champions League. De club van de zwaar bekritiseerde trainer Arsène Wenger eindigde uiteindelijk op de vijfde plaats in de Premier League.
Emirates Stadium.
Het Londense Emirates Stadium (vorige naam: "LTU arena"), een voetbalstadion, biedt plaats aan 60.432 toeschouwers. Sinds 2006 is het de thuisbasis van de voetbalclub Arsenal; het verving het voormalige Arsenal Stadium, beter bekend als Highbury.
De club traint op het Shenley Training Centre in Hertfordshire, een speciaal gebouwde trainingsfaciliteit die in 1999 werd geopend. Voordien gebruikte de club trainingsvelden op een nabijgelegen locatie van het University College of London Students' Union. Tot 1961 werd ook op Highbury getraind. De jeugdteams spelen hun thuiswedstrijden op Shenley, de reserves op Meadow Park, de thuisbasis van Boreham Wood FC.
Arsenal Stadium.
Het vorige stadion, het Arsenal Stadium, algemeen bekend als Highbury, was de thuisbasis van Arsenal vanaf september 1913 tot mei 2006, de sluiting van het stadion. Laatstelijk konden er 38.500 toeschouwers in dat stadion; in het verleden was er door de aanwezigheid van staanplaatsen capaciteit voor 57.000 toeschouwers.
Uitbreiding van Highbury was slechts beperkt mogelijk omdat de East Stand de status van monument heeft en de drie andere tribunes dicht op andere bebouwing stonden. Deze beperkingen verhinderden de club in de jaren 90 van de twintigste eeuw en de eerste jaren van de 21ste eeuw, zijn inkomsten te maximaliseren, waardoor Arsenal dreigde achter te blijven bij zijn concurrenten in de voetbalgekte van die tijd. Uit verschillende mogelijkheden koos Arsenal voor een nieuw stadion met een capaciteit van 60.355 toeschouwers op Ashburton Grove, zo'n 500 meter ten zuidwesten van Highbury; kort na ingebruikneming werd de naam in Emirates Stadium veranderd.
(Oud-)spelers.
Een van de vroegere spelers was in de jaren 1930 de Nederlandse keeper Gerrit Keizer, die ook wel "de vliegende keep" werd genoemd, omdat hij in het weekend zowel voor Ajax als Arsenal keepte. Toen de Britse minister van arbeid zich ermee bemoeide, ging hij (althans op papier) verder als enige amateurvoetballer in de Engelse competitie.
Erelijst.
Arsenal speelt sinds 1919 onafgebroken voetbal op het hoogste Engelse niveau en is daarmee recordhouder. Everton (107 jaar), Aston Villa (99 jaar) en Liverpool (95 jaar) hebben weliswaar meer seizoenen 'top flight' gespeeld, maar speelden op enig moment in de jaren 1919 en 2011 in een lagere divisie. De FA rekent hierbij ook de jaren mee waarin de competitie stil lag wegens oorlogsomstandigheden (1914-1918 en 1939-1945).
Het duurrecord van Arsenal zal voorlopig niet gebroken worden. Op de tweede plek staat Sunderland dat het 68 jaar achter elkaar volhield. Everton bekleedt plaats drie met 55 aaneengesloten seizoenen.
