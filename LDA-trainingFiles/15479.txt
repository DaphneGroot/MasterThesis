Waarschoot.
Waarschoot is een plaats en gemeente in de Belgische provincie Oost-Vlaanderen. De gemeente ligt in de regio Meetjesland en telt ruim 7500 inwoners, die Waarschotenaars worden genoemd.
Geschiedenis.
De gemeentenaam Waarschoot vindt zijn oorsprong in het Frankische ward (wacht, hoede) en het Germaanse skauto (spits toelopend stuk grond, meestal bebost, opduikend uit moerassig gebied) wat verwijst naar een Merovingische of Karolingische nederzetting. Waarschoot werd voor het eerst vermeld in een oorkonde van 1244 waarin de bisschop van Doornik de parochie "Warscot" opricht.
Waarschoot was lange tijd omgeven door bossen en moerassen waardoor het afgelegen lag van de omringende dorpen. Het gebied was dunbevolkt en was afhankelijk van Zomergem. In de 13e eeuw begonnen de graven van Vlaanderen met de ontginning van de woeste gronden en werden er wegen aangelegd.
In die periode werden grote pachthoven opgericht zoals het nog bestaande Goed ter Beke of Wenemaersgoed, het Grote Goed te Voorde, te Brakel of Breebroek. Deze 13de-eeuwse ontginningen hebben het landschap aanzienlijk gewijzigd.
Waarschoot werd verder ontsloten door de Lieve.
In 1444 werd in de bossen van Waarschoot een priorij van Cisterciënzers opgericht die er tot 1649 een bloeiende gemeenschap hadden. Deze gemeenschap ging teloor door de vernielingen door de Calvinisten en de verhuis naar Gent. In de 16e eeuw en de 17e eeuw had Waarschoot veel te lijden van langdurige bezettingen. Zo werd de parochiekerk verwoest in 1580 en werd het dorp in 1683 door de Fransen volledig in brand gestoken.
Land- en bosbouw en handweefnijverheid vormden tot in 19de eeuw de belangrijkste bron van inkomsten van de gemeente. De aanleg van de spoorlijn Gent-Eeklo in 1859-61 betekende de ontsluiting van het gebied. In 1981 werd echter de laatste textielfabriek gesloten.
Natuur.
In de gemeente is nog ongeveer 154 ha bos bewaard. De Stuiverbossen, 75 ha maken deel uit van het Provinciaal Domein Het Leen dat zich ook uitstrekt over de gemeenten Eeklo en Oostwinkel en een 225 ha groot boscomplex vormt. De Bellebargiebossen (ook gekend onder de namen Kwadebossen of Bakkersbossen) sluiten aan bij de Lembeekse bossen.
Kernen.
Waarschoot is slechts opgebouwd uit één deelgemeente. Buiten het centrum is ook de wijk Beke een afzonderlijke parochie. Daarnaast liggen in de gemeente nog verschillende wijken en gehuchten die door nieuwbouwwijken en lintbebouwing met het dorpscentrum vergroeiden, zoals Voorde (Hoge Voorde en Lege Voorde), Arisdonk, Hoeksken of Hoekje, Oostmoer, Kere en Weststraat.
2013-2018.
Burgemeester is Ann Coopman (CD&V). Zij leidt een coalitie bestaande uit CD&V en Open Vld. Samen vormen ze de meerderheid met 13 op 19 zetels.
Resultaten gemeenteraadsverkiezingen sinds 1976.
De zetels van de gevormde coalitie staan vetjes afgedrukt
