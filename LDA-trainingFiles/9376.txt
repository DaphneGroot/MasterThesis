Siouxsie and the Banshees.
Siouxsie and the Banshees was een Britse rock- en postpunkband met als vaste bandleden: zangeres Siouxsie Sioux, bassist Steven Severin en drummer Budgie. In de twintig jaar dat de band actief was, speelden er bijna evenveel verschillende gitaristen in. De naam "Siouxsie" is afgeleid van een groep indianenstammen die samen de Sioux genoemd worden. De band was vooral in de jaren tachtig populair.
Tijdens de jaren negentig en in het nieuwe millennium stond de band minder op de voorgrond, tot een nieuwe lichting succesvolle groepen, waaronder Tricky, Massive Attack, Radiohead, PJ Harvey, Red Hot Chili Peppers en LCD Soundsystem Siouxsie and the Banshees als inspiratiebron noemden.
Biografie.
In 1976 wisten Siouxsie and the Banshees de aandacht op zich te vestigen door een twintig minuten durende versie van "The Lord's Prayer" te spelen, met Sid Vicious op drums.
In 1977 en in 1978 maakte John Peel opnames van de band die verschenen op lp's. In 1978 tekende de band een contract bij Polydor en verscheen de single "Hong Kong Garden". Dit nummer droeg Siouxsie op aan haar plaatselijke afhaalchinees, als protest tegen racistisch geweld.
In 1979 verscheen het album "Join Hands", waarop uiteindelijk het nummer "The Lords Prayer", dat eigenlijk een live nummer is. Het is met veel moeite op de plaat gezet. De hoesillustraties uit de Eerste Wereldoorlog refereren aan het nummer "Poppy Day" over de klaprozen (poppies) op de grafvelden in Vlaanderen. Na "Join Hands" verlieten John McKay (gitaar) en Kenny Morris (drums) de band, vlak voor een optreden in Aberdeen op 7 september 1979. The Cure stond in het voorprogramma en Robert Smith bood zich ter plekke aan als invalgitarist.
Met een nieuwe vaste bezetting verscheen in 1980 "Kaleidoscope", een titel die de veelzijdigheid van de band moest uitdrukken. John McGeoch (ex-Magazine) bood zich aan als invalgitarist en Budgie (ex-The Slits) werd de drummer. In 1981 verscheen het album "Juju", met een afbeelding van een Afrikaans beeld (uit het Horniman Museum in Forest Hill) op de hoes. Het jaar daarop kwam het album "A Kiss in the Dreamhouse" uit, dat geïnspireerd was door psychedelische muziek. In de hierna volgende albums groeide de band naar melodieuze, moderne muziek.
In 1996 ging de band uit elkaar. Siouxsie en Budgie richtten zich op The Creatures en Steven Severin ging zich bezighouden met kunst en filmmuziek. In 2002 gaf de band toch een concertreeks, "The 7 Year Itch", naar aanleiding van hun twintigjarig jubileum.
In 2004 volgde de tournee "Dreamshow". Deze ging onder de naam "An Evening With Siouxsie" naar de Royal Festival Hall in Londen, met Siouxsie en The Creatures, aangevuld met Leonard Eto, van het Japanse Taiko-drumgezelschap "Kodo" en "The Millennia Ensemble", een klassiek orkest.
In juli 2006 tekende Siouxsie een platencontract met Universal. In de zomer van 2007 verschenen de single "Into a Swan" en het album "Mantaray".
Bezetting.
In de periode vóór 1977 testte de band de drummer Dixon, bovendien speelde P.T. Fenton korte tijd gitaar (hij werd tijdens een optreden stante pede ontslagen).
