	Een wonderkind dat de top niet haalde
	OF ERIC WILBORTS ten onder is gegaan aan hoge verwachtingen?
'Als zeventienjarige verloor ik de halve finale van de nationale kampioenschappen in vier sets van Michiel Schapers. De dag daarop werd ik gebeld door de voorzitter van de commissie geselecteerd jeugdtennis, een meneer Tienstra. Of ik maar even bij hem op kantoor wilde komen. Kreeg ik op m'n flikker. Ze investeerden veel geld in me, dus ik had de finale moeten halen en dit mocht niet weer gebeuren.
'Dat is meerdere keren voorgekomen. Voor de buitenwereld hield ik me groot, maar ondertussen was ik behoorlijk van streek. Op 't laatst stond ik totaal verkrampt op de baan. Er is een tijd geweest dat ik vreselijk kwaad was op die mensen, vooral die eerste paar jaar nadat ik gestopt was. Nu kijk ik er anders tegenaan. Ik verwijt ze niks. Zij wisten ook niet beter. En je moet jezelf niet vrijpleiten natuurlijk. Ik was zestien, de nummer drie van de wereld bij de jeugd, ik dacht dat ik het allemaal wel wist.'
In de wasmand moet nog een beker zitten die herinnert aan zijn optreden bij de US Open zeventien jaar geleden. Dat beschouwt hij trouwens niet als een hoogtepunt. 'Want ik verloor de finale, terwijl ik gewend was te winnen.' De Apple Bowl, een van de meest aansprekende juniorentoernooien in het tennis, staat wel op zijn erelijst, samen met nog bijna twintig internationale jeugdtitels. Het toonaangevende Tennis World wees hem en Mats Wilander aan als kampioenen van de toekomst; Jimmy Connors zei I know Eric is gonna get there.
Dat Eric Wilborts zijn studie aan het Tilburgse Sint Odulphuslyceum afbrak, lag voor de hand. 'Iedereen zei: je moet de stap wagen.
'Soms kijk ik naar de wereldranglijst van nu en soms sta ik er versteld van wie de top wl gehaald hebben. Mark Woodforde, een hele beperkte speler, die heb ik regelmatig op z'n broek gegeven. Emilio Sanchez sloeg ik met 6-1, 6-1 de hal uit. Die jongen heeft in de Top-10 gestaan. Hoe is het mogelijk. Als jeugdspeler kon hij er echt helemaal niks van.'
Jaloezie is hem echter vreemd. Eric Wilborts gunt Emilio Sanchez zijn status van financieel onafhankelijke en voelt zichzelf niet minder gezegend als eigenaar van een sportcentrum in Roermond. 'Ik heb m'n studie afgemaakt. Ik ben er trots op dat ik ook nog iets anders kan dan tennissen.' Maar eerlijk is eerlijk, begrip en berusting komen pas met de jaren. 'Ik heb in de put gezeten, mezelf heel lang afgevraagd waarom het mis is gegaan.
'Je kunt geen schuldige aanwijzen. Het zijn verschillende aspecten. In het begin lijken ze heel onbelangrijk, vallen ze je niet eens op, maar later zie je dat ze van heel grote invloed zijn geweest. En dan is het moeilijk de zaak nog terug te draaien.
'Ik was in Nederland veruit de beste, dus ik had het idee dat ik heel erg goed was. Dat viel in feite wel mee. In het buitenland liepen veel meer jongens zoals ik rond. Maar zij hadden professionele begeleiders en ik niet. Hier had niemand een idee hoe je de stap van jeugdtennisser naar professional moest maken. Bij de bond waren ze blij dat ze eindelijk een speler met internationale vooruitzichten hadden, maar op hetzelfde moment wisten ze niet wat ze met me aan moesten. In mijn tijd is maar wat gepionierd.
'De bond stelde mijn programma samen en het enige dat ze dachten was: hij moet zoveel mogelijk spelen. Ik speelde soms wel acht of tien weken achter elkaar. Zelfs Lendl speelde in zijn toptijd niet zo lang aan een stuk door. In het begin won ik veel potjes, maar in de zesde of zevende week ging ik dan ineens op m'n bek tegen spelers die ik drie weken eerder nog simpel had verslagen. Alleen die jongens hadden tussendoor een week rust genomen. Het zelfvertrouwen dat ik aan het begin van de reis opdeed, was ik aan het eind weer kwijt.
'Heel snel al merkte ik dat ze bij de bond gingen twijfelen. In eigen land won ik alles, maar in het buitenland verloor ik af en toe wel eens een partijtje. Logisch, ik was niet de enige met veel talent. Je mag van iemand van zestien niet continu topprestaties vragen. Een toernooitje in Groningen is wat anders dan vier weken tennissen in Azi. Als ik dan na zo'n lange trip terugkwam en ik had een paar keer verloren, dan zag ik ze denken: is hij eigenlijk wel zo goed? Dat vreet aan je.'
Jaren later is Wilborts de officials van toen nog wel eens tegengekomen. Het heeft de rancune verdreven en begrip gekweekt. 'Ze zeiden zelf: wij wisten het ook niet precies, we deden wat ons het beste leek.' Toenmalig bondstrainer Jan de Rook kreeg de opdracht de Tilburgse diamant te polijsten, maar de wereld van het proftennis was voor hem net zo'n onbekend terrein als voor zijn pupil. Wilborts: 'Als bij mij de twijfels toesloegen, twijfelde hij ook. Terwijl je juist behoefte hebt aan iemand die rust en vertrouwen uitstraalt.
'Voor De Rook was het ook een unieke kans. Ik geloof zeker dat hij het beste met me voor had. Hij had veel tijd in me genvesteerd en waarschijnlijk wilde hij daar ook graag de vruchten van plukken. Ik kan me heel goed indenken dat het moeilijk is om te zeggen Eric zoek iemand anders, want ik kan je dat laatste zetje niet geven. De spanningen tussen ons liepen steeds verder op: hij dacht dat ik me niet genoeg inzette en ik twijfelde aan zijn kennis.
'Nu is de situatie in Nederland veel beter. Nadat Stanley Franker is gekomen hebben veel mensen binnen de bond geleerd wat toptennis cht inhoudt. En dat Michiel Schapers nu bondscoach is, is ook een slimme zet. Hij heeft zelf in het circuit meegedraaid, hij weet hoe je met tegenslagen moet omgaan. Zonder goede begeleiders red je het niet. Ongeacht hoeveel talent je hebt, een ervaren coach is onmisbaar.
'De Zweden trokken in mijn tijd met een grote groep spelers en een paar coaches langs de toernooien. Zij wisten dat uit een sterk team sterke individuen voortkomen. Als de n uit vorm was, kon hij zich optrekken aan een teamgenoot die wel goed stond te spelen. Dat hebben wij ook een keer geprobeerd met een stel Nederlandse spelers. Binnen twee weken was het oorlog. Als de n uitgeschakeld was, ging hij op de tribune zitten hopen dat de rest ook zo snel mogelijk zou verliezen. Ruzies over wie de taxi moest betalen, de indeling van de kamers in het hotel. Allemaal jaloezie, zo kinderachtig.'
Eric Wilborts dacht in z'n eentje de tenniswereld te kunnen veroveren en had het gelijk aan zijn zijde tot de progressie stagneerde door een liesblessure. De medisch specialist in Kerkrade stelde hem gerust en gaf hem permissie verder te spelen, twee maanden later kreeg hij te horen dat hij zijn carrire onnodig in gevaar had gebracht en dat slechts operatief ingrijpen redding konden brengen. En tegelijkertijd wreef de bond hem onder de neus dat sponsors veel geld in hem investeerden.
'Voor mijn zestiende ging alles me zo makkelijk af, ik kon het niet bevatten dat het ineens tegenzat. En iedereen bemoeit zich met je. Als het even niet lukt zijn er honderd mensen die je de oplossing kunnen vertellen, maar zoek jij daar maar eens de goede uit. Het gevolg is dat je een muurtje om je heen bouwt. Dan word je arrogant genoemd, maar in feite word je zo gemaakt. Ik nam van niemand meer iets aan, ook niet van de mensen die het wl goed met me voor hadden.'
Bravoure kenmerkte zijn houding op de baan en in interviews, maar nu, op 33-jarige leeftijd, bestempelt hij dat als schijn. 'Je wilt je groot houden.' Het achttienjarige tennistalent dat zichzelf verwende met een exclusieve sportwagen, begreep niet dat zijn gedrag aanleiding was tot jaloezie en cynisme. 'Ik had die auto zelf verdiend, keihard voor getraind. Maar nadat ik 'm had gekocht werd ik na elke nederlaag afgeschilderd als een verwend kereltje.
'Alles wat erbij komt kijken als je een groot talent bent, daar kon ik niet mee omgaan. De belangstelling van de pers, het geld, de bemoeizucht van managers en officials, je verliest de controle over je eigen leven. Als je jong bent ga je die dingen als hoofdzaken beschouwen, terwijl het bijzaken zijn. Mediatraining voor jonge sporters, daar wordt om gelachen, maar het lijkt mij heel nuttig.
'Wanhopig is een te groot woord, maar ik ben wel depressief geweest. Echt depressief. Geestelijk kon ik het lang niet aan. Dat heeft niets te maken met het feit dat ik heel jong prof werd. Welke jongen houdt zich wel alleen staande in dat wereldje? Het gaat er juist om dat je goede begeleiders hebt. De druk was zo groot. Nu heeft Nederland een handvol toptennissers, maar ik was in die dagen de enige. Als ik vandaag in Nigeria verloor, stond het morgen groot in de kranten in Nederland.'
Wie had in die dagen gehoord van Paul Haarhuis?
'Dat bedoel ik dus.'
Paul Haarhuis, twee jaar jonger en gezegend met minder talent dan Wilborts, verkoos bijna op hetzelfde moment in Florida zijn sportieve ambities vorm te geven. Pas op 23-jarige leeftijd besloot de Eindhovenaar zijn geluk als professional te beproeven, zes jaar later (in 1995) resulterend in een klassering bij de twintig beste spelers van de wereld. Wilborts zette op 21-jarige leeftijd een punt achter zijn loopbaan en mag 'slechts' zeggen dat hij eens de nummer 190 van de wereld was.
'Paul Haarhuis heeft zich in de anonimiteit kunnen ontwikkelen. Bijna niemand die op z'n 21ste van hem had gehoord. Maar reken maar dat Haarhuis op dat moment ook al de nodige ups en downs had meegemaakt. Maar hij heeft op jonge leeftijd niet die druk gekend van m¢eten presteren. Hij las niet de ene dag in de krant dat hij de nieuwe Tom Okker was en de volgende dag dat z'n mentaliteit niet deugde. En Haarhuis zat in Amerika, daar lopen zo verschrikkelijk veel goede spelers rond. Daar ga je niet zo snel denken: oh oh, wat ben ik toch goed.
Zelfkritiek is het talent van weleer niet vreemd. 'Misschien vertrouwde ik er ook wel te veel op dat ik me zo snel zou blijven ontwikkelen.' Echter, alle risico's en teleurstellingen ten spijt zou hij het zo weer overdoen. 'Dat je een deel van je jeugd mist is flauwekul.' Mentaal is hij gehard en dat komt hem nu goed van pas. 'Ik heb veertig man personeel. In het zakelijk verkeer kun je niet sentimenteel zijn, dan raak je het spoor bijster.'
Maar bovenal zou Wilborts nu weten hoe hij die laatste stap wel had kunnen zetten, want de kansen waren er. 'Meteen na die finale bij de US Open kreeg ik een aanbieding van Pancho Gonzales om op zijn tennisacademie te komen trainen. Pancho Gonzales, dat was toen de trainer van Jimmy Connors. Dat had ik gewoon moeten doen, altijd moeten doen. Als ik er nu over nadenk, goh, wat ben ik toen stom geweest. Ging ik weer terug naar Nederland, dat kleine landje waar ik helemaal alleen aan de top stond.
'In Amerika liepen tien Wilbortjes rond. Ik had samen met hen kunnen trainen en de wereld rondtrekken. Natuurlijk vallen ook daar jongens af, maar daar zaten wel mensen die weten hoe je een profcarrire opzet. Misschien valt er n af, misschien drie, maar de kans van slagen is daar groter. En ik had die kans. Pancho Gonzales wilde mij graag. Maar ik dacht: ik ben Eric Wilborts, ik win alles wat er te winnen valt, ik heb jou, Pancho Gonzales, niet nodig. Wat zegt mij Pancho Gonzales, ik heb Jan de Rook.
'Eigenwijs? Misschien is dat eigenwijs, maar kun je dat iemand van zestien die derde staat op de wereldranglijst verwijten? Je kunt ook zeggen dat iemand mij had moeten overtuigen dat ik ja moest zeggen. Iemand die ervaring had gehad in het toptennis had dat ook gedaan. Maar die persoon was er toen niet. En een tweede kans krijg je niet. Voor jou honderd anderen. En die zijn niet zo stom om nee te zeggen tegen Pancho Gonzales.'
Nieuwjaarsdag 1986, na een jaar dubben, concludeerde Eric Wilborts dat de belofte van de jeugd op volwassen leeftijd een last was geworden. 'Waar ik heilig in had geloofd, een plaats bij de beste twintig van de wereld, daar geloofde ik niet meer in.' Twaalf jaar later stelt hij vast dat stoppen getuigt van 'moed' en gezond verstand. 'Ik heb mezelf behoed voor doormodderen en de kans gegeven een nieuwe carrire te beginnen. Ik heb bewezen dat ik meer kan dan tennissen, daar ben ik trots op.
'Drie jaar lang heb ik het heel moeilijk gehad. Ik was gewend heel jong op eigen benen te staan. Zelf hotels te regelen, vliegtickets wijzigen, ik reisde de hele wereld over, ik hoefde met niemand rekening te houden. En ineens zat ik van negen tot vijf bij mijn vader op kantoor. Dat valt tegen. Naar tennis op tv kon ik amper kijken, dan dacht ik: waarom zij wel? Nu pluis ik elke dag alle uitslagen op teletekst en in de krant weer na.'

Foto
	Eric Wilborts: 'Ik nam van niemand nog iets aan.' FOTO MARCEL VAN DEN BERGH

