	Voormalig opstandeling Aleksandr Roetskoj nu gouverneur van Russische provincie Koersk 'Als economie juist is georganiseerd, komt geld vanzelf' 
	
Van onze verslaggever
Philippe Remarque
 AMSTERDAM
In de woelige herfst van 1993 beschouwde Roetskoj zichzelf twee weken lang als president van Rusland en riep hij vanaf het balkon van het Witte Huis in Moskou de 'gevechtsklare mannen' op om het televisiecentrum te bestormen. Tijdens zijn bezoek aan Nederland in de afgelopen dagen sprak hij vooral over koeien en melk. In de bar van zijn Amsterdamse hotel wil hij het eigenlijk over niets anders hebben.
Zijn snor staat er nog even martiaal bij als in 1993. Maar hij wordt niet graag meer geconfronteerd met de opstand, waarbij 147 doden vielen. 'De tijd zal oordelen wie er toen gelijk had. Ik betreur alleen, dat er mensen gestorven zijn. Dat is een zonde die op mij rust. Maar ook op degenen die aan de andere kant stonden, meer zelfs.'
Sinds hij vorig jaar tot gouverneur van de provincie Koersk is gekozen, heeft Roetskoj een merkwaardige gedaantewisseling ondergaan. Hij spreekt opeens met respect over degenen die in 1993 aan de andere kant stonden. Inclusief president Jeltsin, die hij tot voor kort uitmaakte voor 'zuiplap' en 'misdadiger'.
Terwijl in Rusland heftig wordt geprotesteerd tegen de regering in Moskou, heeft Roetskoj 'geen tijd meer' om zich met politiek te bemoeien. 'Ik houd me bezig met zaken', zegt hij, en begint weer aan een grondige uiteenzetting over veevoercontracten en melkfabrieken.
Hij keert zich zelfs niet tegen de terugkeer van de gehate hervormer Tsjoebais in de regering. 'Als die een beleid voert dat de economie verbetert, wie kan daar dan tegen zijn?' vraagt Roetskoj. Het klinkt wel zeer gematigd voor de voormalige oorlogsvlieger en Afghanistan-veteraan, die bekend staat om zijn opvliegendheid en grove taalgebruik. Begin vorig jaar sloot hij nog een verbond met de communistische oppositie om president te worden.
'We worden allemaal ouder. En een mens dat ouder wordt, wordt ook wijzer. De situatie verandert. Ik ben vandaag gouverneur, mijn gebied is net zo groot als Belgi en er wonen bijna twee miljoen mensen. Ik draag voor hen toch een enorme verantwoordelijkheid? Hoe kan ik me dan met loze politieke uitspraken bezighouden?'
Roetskoj kan het zich veroorloven vriendelijk tegenover de machthebbers te doen, omdat hijzelf vandaag de dag een niet onaanzienlijke macht bezit. 'Het is de grote verdienste van Jeltsin, dat hij de gouverneurs zeer ruime volmachten heeft gegeven', zegt hij lovend over zijn oude vijand.
Roetskojs verkiezingsoverwinning op het Jeltsin-gezinde bestuur van de provincie Koersk maakt deel uit van een stille revolutie die Rusland sinds afgelopen herfst ingrijpend heeft veranderd. Het Kremlin en het Constitutionele Hof hebben in de zomer toegestaan dat de gouverneurs in de Russische regio's rechtstreeks worden gekozen door het volk.
Dat betekent een democratische mijlpaal in de Russische geschiedenis en een ernstige vermindering van de macht van het Kremlin. In de ene na de andere regio worden tegenstanders van Jeltsin tot gouverneur gekozen. Deze week werd een van de plegers van de communistische coup in augustus 1991, Vasili Starodoebtsev, gouverneur van Toela.
Net als Roetskoj komt hij automatisch in de Federatieraad, de Eerste Kamer van het Russische parlement. Jeltsin zal met zijn tegenstanders moeten onderhandelen. Regionale leiders die rechtstreeks door het volk zijn gekozen, zijn niet zo gemakkelijk meer te koeioneren, zoals de president en zijn voorgangers in het Kremlin vroeger graag deden.
Het economische beleid van Roetskoj is nu al behoorlijk zelfstandig. In de provincie Koersk zal voortaan meer staatsingrijpen in de economie plaatsvinden dan Jeltsins regering lief is. Dat heeft hij tenslotte als rebelse vice-president jarenlang bepleit.
Premier Tsjernomyrdin en 'Boris Nikolajevitsj', zoals hij de president weer familiair noemt, stemmen volgens hem van harte in met de overheveling van nog meer volmachten, die hij heeft voorgesteld. 'Dan heb ik helemaal geen problemen meer. Dan zal alles van mijzelf afhangen', zegt hij.
Roetskoj gaat er prat op dat toen hij aantrad er zes maanden achterstand was opgelopen bij het uitbetalen van de pensioenen, maar dat hij nu maart al heeft betaald. Artsen en leraren hebben hun loon over januari al ontvangen. 'Als je de economie juist organiseert, komt het geld vanzelf.' Oppositie is er niet, want bij de parlementsverkiezingen die in Koersk zijn gehouden sinds zijn aantreden, kreeg zijn beweging 'Derzjava' 85 procent van de stemmen.
Veel regionale leiders zijn het middelpunt van een corrupte clan. Zo niet Roetskoj, die in zijn tijd als corruptiebestrijder in het Kremlin beroemd werd met zijn 'negen koffers met bewijsmateriaal'. 'Corruptie, steekpenningen en mafia: bij mij is dat er niet meer. Het is voorbij. In een maand was het afgelopen.'
Hoe reageerde de lokale mafia dan op zijn aantreden? 'Ze wisten dat het geen zin had om zich met mij te verbinden. Ik ben op dat gebied keihard. Ik heb niet geleden in de gevangenis om die oplichters het volk te laten beroven.'
Roetskoj, die 'mathematisch' denkt, is in Nederland omdat hij op basis van een grondige studie heeft besloten dat zijn provincie wat kan leren van de Nederlandse landbouw. Vooral de coperatieve structuren spreken hem aan, want hij wil van de Russische boer op 'wetenschappelijke wijze' een partculier ondernemer maken.
'Niet zoals het in Rusland gaat: je geeft iemand een stukje land, en verder geef je hem niets. Er is toch materieel nodig, zaaigoed en kunstmest. Daarom stichten we een coperatie, en als dat aan kracht heeft gewonnen, gaat het bezit over in handen van degenen die zichzelf hebben bewezen.'
Roetskoj heeft in de provincie Koersk 50 hectare gereserveerd voor een joint-venture met het Nederlandse bedrijf Cebeco. Er komen Nederlandse melkkoeien, een melkbedrijf, maar ook pluimvee en groenteteelt.
Hij wil de Nederlandse agrarische expertise ook naar de rest van zijn provincie lokken. 'Ik nodig Nederlanders die willen wonen en werken in Rusland uit om zich tot mij te wenden. In Nederland kost een hectare grond 50 duizend gulden, en ik geef de grond gratis weg, met erfrecht.'
En hij geeft nog meer weg. De Nederlandse boeren moeten bij voorkeur vrijgezellen zijn, want er zijn 'veel mooie vrouwen' in de provincie. 'Onze meisjes onderscheiden zich sterk van anderen', zegt de nieuwe gouverneur trots. 'Niet lang geleden werd een meisje uit onze streek eerste vice-miss Rusland.'

Foto
	Aleksandr Roetskoj in de bar van zijn Amsterdamse hotel. FOTO LEO ERKEN

