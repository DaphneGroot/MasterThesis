	Katharina de Grote in Washington EIGENARESSE 'WASHINGTON POST' WEERSTOND DRUK TIJDENS WATERGATE-SCHANDAAL
	K ATHARINE GRAHAM, de bijna 80-jarige Queen Mother van de Amerikaanse journalistiek, heeft in haar kantoor bij The Washington Post een ouderwetse wasdroger staan. Het huishoudelijk apparaat is een symbolische trofee, een herinnering aan de spannende jaren (1972-1974) waarin de krant het Watergate-schandaal ontrafelde. Meer in het bijzonder is het een herinnering aan de uitspraken van president Nixons grofgebekte minister van Justitie, John Mitchell.
'All that crap! You're putting that in the paper? Katie Graham's gonna get her tit caught in a big fat wringer if that's published. Good Christ', schreeuwde Mitchell door de telefoon tegen Post-verslaggever Carl Bernstein, die de geheime fondsen van Nixons herverkiezingscomit had ontdekt. Het geld werd gebruikt voor illegale activiteiten, zoals de inbraak in het Watergate-kantoor van de Democratische Partij. Een pikante bijzonderheid is dat hoofdredacteur Ben Bradlee de verwijzing naar de 'tiet' van 'Katie' uit het voorpaginaverhaal van Bernstein schrapte. Alleen de wringer haalde de krant.
Mitchell ging er voetstoots van uit dat Katharine Graham een campagne voerde tegen Nixon en de Republikeinen. Hij kon niet begrijpen dat de uitgeefster zich juist niet bemoeide met de berichtgeving. Zij werd op de hoogte gehouden door Bradlee en zo nu en dan geconsulteerd. Maar op geen enkel moment was zij rechtstreeks betrokken bij de verslaggeving, die de Post in kort tijdsbestek bijna evenwaardig maakte aan The New York Times.
Door niet in te grijpen, zelfs niet toen zij door het establishment waarvan zij zelf deel uitmaakte onder zware politieke en commercile druk werd gezet, heeft zij zich haar plaats in de Amerikaanse persgeschiedenis verworven. De houten wringer met slinger was een cadeau van Bernsteins collega-reporter Bob Woodward, een teken van respect voor een uitgeefster die bij vlagen de grootste twijfel had over de Watergate-verslaggeving, maar achter haar redactie bleef staan.
Ook in het eenzame jaar 1973, toen alleen de Post in de beerput wroette (de andere media hielden zich afzijdig) en Graham zich afvroeg of de waarheid ooit zou worden ontdekt, bleef zij bij een van de belangrijkste beslissingen in haar leven: doorgaan met zoeken en publiceren. Art Buchwald gaf haar daarom twee gouden hangertjes cadeau: een miniatuur wringer en een vrouwenborst. Die heeft zij gedragen totdat een society-columniste over deze bijzondere sieraden berichtte.
'Ik had goed beschouwd geen keus, hoewel ik mij vaak afvroeg of de waarheid ooit zou worden achterhaald en er werkelijk sprake was van een schandaal', erkent zij in haar autobiografie Personal History. Doorgaan met zoeken en publiceren was riskant, het lange onderzoek staken zou de reputatie van de krant voor eens en altijd te grabbel hebben gegooid. Een redactionele crisis had in het verschiet gelegen.
Door de redactie alle vrijheid - en middelen - te geven en zich niet te gedragen als een traditionele uitgeverstycoon leverde Graham een cruciale bijdrage aan haar bedrijf en de journalistiek. Zij nam, vaak intutief en misschien wel bij gebrek aan andere opties de juiste besluiten. Misschien is dat wel het grootste verschil met het beleid van haar echtgenoot Phil Graham, die in augustus 1963 zelfmoord pleegde.
Phil Graham was in zakelijk opzicht veel gewiekster. Hij kocht de concurrentie op, investeerde in de nieuwe media van de jaren vijftig en zestig, en haalde Newsweek binnen, maar bedreef in de traditie van Hearst, McCormick en andere presslords politiek met journalistieke middelen. De krant - en dan vooral de opiniepagina - was een instrument om rechtstreeks invloed uit te oefenen. Zijn belangrijkste wapenfeit was de benoeming van zijn vriend senator Lyndon Johnson tot vice-president.
Hoewel Katharine nauwe banden onderhield met presidenten, buitenlandse regeringsleiders, zakenlieden, generaals en musici (Personal History leest als een Who is Who van de wereld), gebruikte zij de krant nooit voor het bevorderen van haar eigen politieke doeleinden. Zij was innig bevriend met de Reagans, zij kende de Bushjes nog uit de tijd dat George olie boorde, maar liet Bradlee en zijn staf ongestoord hun gang gaan als zij de Republikeinen in voorkomende gevallen hard aanpakten. Zij ontzuilde op z'n Amerikaans.
Investeren in journalistieke kwaliteit en vernieuwing leverde meer prestige op en waarborgde de overlevingskansen van het wankele bedrijf dat zij in augustus 1963 onverwacht in handen kreeg. Anno 1996 is dat een open deur, maar in het begin van de jaren zeventig was dat in de Verenigde Staten beslist niet het geval. Het Hooggerechtshof moest de grensverleggende arresten over de persvrijheid nog schrijven en de media werden geacht de president en het Congres met respect te behandelen.
Belangrijker is misschien nog wel dat Katharine Graham consequent de druk van haar vrienden en kennissen wist te weerstaan. Zij gebruikte haar invloed daarentegen wel om interviews met moeilijk toegankelijke machthebbers en visa voor reizende journalisten los te krijgen. Kortom, een droom van een bazin, zoals iedere journalist zich zou wensen.
De wasdroger figureert in Personal History, haar zeshonderd bladzijden tellende zelfportret, ook als een metafoor voor haar 'eerste leven'. Niet dat zij zelf vaak over de wasdroger gebogen heeft gestaan - zij groeide op en leefde in een wereld van gouvernantes en bedienden - maar tot de plotselinge dood van haar man was 'Kay' huisvrouw, moeder en 'echtgenote van'. Kinderen, scholen, honden, het huis in Georgetown, de boerderij in Virginia en de Washingtonse scene vormden haar wereldje.
Die onverwachte en geslaagde transformatie van een afgeschermde, verlegen vrouw tot 'Citizen Kay' of 'Katharina the Great' maakt haar levensverhaal zo boeiend. Zij was een van de eerste vrouwen die doordrongen tot de top van het Amerikaanse bedrijfsleven, nog steeds een mannendomein. De 79-jarige Graham is een feministe - zij het schoorvoetend en zonder de retoriek.
Kay's geprivilegieerde wereld stortte in op kerstavond 1962 toen de telefoon ging en zij toevallig een amoureus gesprek afluisterde tussen haar man Phil en Newsweek-correspondente Robin Wells. In de daaropvolgende confrontatie liet Phil weten genoeg te hebben van zijn introverte en verlegen vrouw, voor wie hij zich in het bijzijn van presidenten, ministers en senatoren een beetje leek te generen.
Phil wilde niet alleen van haar scheiden om te kunnen hertrouwen met de jonge journaliste, maar kondigde ook aan The Washington Post helemaal van haar te willen overnemen. Hij was weliswaar uitgever en meerderheidsaandeelhouder, maar het bedrijf was groot gemaakt door h  r vader, Eugene Meyer. Zij was, zij het met grote tegenzin, bereid wel van hem, maar niet van The Washington Post te scheiden. Die instinctieve weigering ('Ik had geen idee hoe ik hem kon tegenhouden') was haar eerste verzetsdaad.
'Je moet zelf het bedrijf gaan leiden totdat je zonen oud genoeg zijn', adviseerde haar vriendin Luvie Pearson, de echtgenote van de befaamde columnist Drew Pearson. 'Ik? Dat is ondenkbaar! Met geen mogelijkheid zou ik dat kunnen', antwoordde zij. 'Don't be silly, dear. Natuurlijk kun je dat. Het zit gewoon in je genen. Je bent zo onderdrukt dat je niet eens meer ziet wat je kunt en wat je waard bent', reageerde Pearson.
D E SCHEIDING verliep anders dan 'Kay' had voorzien. Phil was manisch-depressief. Perioden van grote activiteit, waarin hij zich liet kennen als een briljante, levendige man, wisselden elkaar af met lange, alcoholische depressies, openbare scheldpartijen en zelfs telefonische tirades tegen president Kennedy.
In de zomer van 1963 verbrak hij de relatie met de Newsweek-correspondente en keerde hij na een verblijf in een psychiatrische kliniek terug bij Kay. Even koesterde zij de hoop dat het normale leven in de bovenlaag van de Amerikaanse samenleving zou worden hervat.
Op een warme augustusdag in 1963 gingen zij samen naar hun boerderij in noordelijk Virginia. Na de lunch ging Phil naar zijn eigen slaapkamer. Een paar minuten later hoorde Kay een oorverdovende knal. Phil was alleen naar huis gekomen om in haar bijzijn zelfmoord te plegen. Dat zij dat niet tijdig heeft onderkend, beschouwt zij nog altijd als een onverklaarbare tekortkoming. Geestesziekten waren echter in die tijd onbespreekbaar.
Haar tweede leven begon een maand later. Als erfgename van Phil en dochter van Eugene en Agnes Meyer werd zij tot president-directeur van The Washington Post Company verkozen. Haar entree in de top verliep allerminst soepel. Zij had voor haar huwelijk stage gelopen bij de San Francisco Examiner en voor de komst van haar eerste kind de weekbladenrubriek van de Post verzorgd. In zakelijk opzicht was zij zo mogelijk nog groener.
In de contacten met de grote adverteerders en Wall Street was zij de enige vrouw in de kamer. Op tegenslagen reageerde zij met huilbuien, kritiek sloeg haar dagenlang uit het veld en bij de minste of geringste tegenwerking capituleerde zij. Vooral de leiders van de commercile afdelingen reageerden negatief op de komst van een vrouw aan de top. De eerste jaren waren een keiharde leerschool, want niets in haar opvoeding en haar leven met Phil had haar op dit werk voorbereid.
Haar joodse vader Eugene Meyer was een verre figuur die volledig in beslag werd genomen door zijn talrijke overheidsfuncties en later door de beslommeringen van de krant. Met het argument dat 'geen man gedwongen mag worden voor zijn vrouw te werken' droeg hij in de jaren vijftig zijn bedrijf geleidelijk aan schoonzoon Phil en niet aan zijn dochter over.
Moeder Agnes Meyer was een egocentrische dame die zich meer bekommerde om haar vele intellectuele vrienden (Thomas Mann, Rodin, Satie) dan om haar kinderen. Kay werd opgevoed in grote welstand, maar gevoelsmatige armoede. 'Geld, het joods-zijn van mijn vader en seks waren taboe in onze familie', schrijft zij in Personal History.
Haar moeder vond haar maar een dom gansje, zelfs toen zij al uitgeefster van de Post was geworden. Toen zij in het bijzijn van haar moeder werd voorgesteld aan de architect I.M. Pei en te kennen gaf een bepaald werk niet te kennen, reageerde haar moeder: 'Wat is daar zo bijzonder aan? Jij hebt nooit iets geweten.'
Tot vlak voor haar dood bleef Agnes haar dochter op alle mogelijke manieren kleineren. 'Mijn moeder heeft veel gedaan om mijn keuzen en activiteiten met subtiele opmerkingen te ondermijnen en voor Phil geldt dat hij veel heeft gedaan om mij te sterken, maar ook om mij naar beneden te halen.'
Toen zij na haar 35ste wat dikker was geworden, begon hij haar in het openbaar 'Porky' te noemen en nam hij bij wijze van grap de kop van een geslacht biggetje mee naar huis. Maar zij dacht er niet aan in opstand te komen of te protesteren. 'Geleidelijk werd ik volledig afhankelijk. Ik werd een tweederangs burger en werd in toenemende mate onzeker. Ik durfde in het bijzijn van Phil en zijn vrienden zelfs niet meer te praten.'
'Ik nam nooit zelf beslissingen uit angst iemand en vooral Phil te mishagen', schrijft zij. 'Alles draaide om Phil. Hij was het middelpunt, hij stond in het centrum van de belangstelling, hij nam de besluiten. Het eindresultaat voor mij en velen van mijn generatie was dat zij, eenmaal op middelbare leeftijd, hun echtgenoten begonnen te vervelen met als gevolg dat zij naar jongere, groenere weiden afdwaalden.'
Met hulp van vriendinnen als Luvie Pearson, Meg Greenfield en Gloria Steinem overwon zij deze onzekerheden. Dat langzame proces mondde uit in haar eerste grote beslissing: de vervanging van hoofdredacteur Friendly door de brutale, jonge Bradlee, toen 43. Een lastige beslissing, omdat Bradlee van Newsweek behoorde tot de vriendenkring van Phil en diens vriendin Robin.
De komst van Bradlee had vergaande consequenties. Met instemming van Katharine werd de redactie ingrijpend vernieuwd. Luiwammesen, saaimansen, hele en halve racisten, domoren en talentlozen werden ontslagen of gepensioneerd. De rest - de publicatie van de Pentagon Papers, Watergate, de geheime banden van Nixon, de uitbreiding van de krant met de beroemde style-sectie en een netwerk van buitenlandse correspondenten - is historie, die zij met het oog op de activiteiten van toekomstige historici heeft onderbouwd met documenten, brieven en verwijzingen naar bronnen.
Personal History is behalve politieke, journalistieke en feministische geschiedschrijving ook een niet voor iedereen even interessant Washingtons insidersverhaal. Maar Grahams beschrijvingen van Lyndon Johnson, die haar probeert te versieren, en de aanpassingsproblemen van opeenvolgende First Lady's zijn kostelijk.
Alleen als Jean Monnet, Frans staatsman en grondlegger van de Europese Unie, en Adlai Stevenson, Democratisch presidentskandidaat in de jaren vijftig en zestig ter sprake komen, gaat er een sluier over het verhaal. Waarom liet Stevenson aan de vooravond van zijn dood zijn bril en das achter op Katharine's hotelkamer? En was Monnet ('I can testify to his virility') inderdaad een van haar liefdes na de dood van Phil. Voor een dame van stand zijn er grenzen aan de openheid, zelfs als zij eigenares is van The Washington Post.
Oscar Garschagen
Katharine Graham: Personal History.
Knopf, import Van Ditmar; 600 pagina's;  65,-.
ISBN 0 394 58585 2.

Foto
	katharine graham   FOTO KARSH/CAMERA PRESS/ABC

