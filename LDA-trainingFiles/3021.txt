	Musea ruilen kunstwerken
	Van onze verslaggeefster
AMSTERDAM
Twaalf schilderijen en vier sculpturen van het Stedelijk Museum in Amsterdam gaan voor onbepaalde tijd naar het Van Gogh Museum. Belangrijkste werk vormt La Berceuse van Vincent van Gogh, in ruil hiervoor krijgt het Stedelijk Museum een ander schilderij van Van Gogh, het landschap Ingang van een Steengroeve.
De samenwerking tussen de musea aan het Museumplein werd dinsdag goedgekeurd door B en W van Amsterdam. 'La Berceuse past beter bij ons', zegt hoofdconservator Louis van Tilborgh van het Van Gogh Museum, 'omdat het een pendant is van de zonnebloemen. De bloemen vormen een eerbetoon aan de moederfiguur.' Hij vindt dat de bruiklenen zullen helpen de collectie van het museum in een breder perspectief te plaatsen. 'De schilderijen, veelal van tijdgenoten, sluiten goed aan bij de context rondom Van Gogh.'
De ruil vloeit voort uit een eerder door de gemeente bepleite samenwerking. Het idee is collecties completer te maken door verwante kunstwerken bij elkaar te brengen. De overeenkomst biedt de mogelijkheid geleende kunstwerken niet meer tegen alle risisco's te verzekeren, maar slechts tegen restauratiekosten. Het beperkt de kosten en stimuleert uitwisseling. Behalve het Van Gogh en het Stedelijk doet ook het Rijksmuseum mee.

