	Van Sliedrecht wordt directeur bij Go Ahead
In het kader van verdere professionalisering heeft Go Ahead Eagles met ingang van 1 mei een algemeen directeur aangesteld: Paul van Sliedrecht uit Apeldoorn. Hij krijgt de totale organisatie van de eerste-divisieclub alsmede de commercie onder zich.
Van Sliedrecht (51) speelde betaald voetbal in het B-elftal van Heerenveen in de jaren zestig. Als volleyballer haalde hij de nationale ploeg (1969-1974). Nadien was hij werkzaam als coach in het volleybal. Hij is technisch directeur van de Apeldoornse club Dynamo.
Van Sliedrecht, lange tijd docent lichamelijke opvoeding, was ook kandidaat om samen met Toon Gerbrands Joop Alberda op te volgen als bondscoach van het mannenvolleybalteam. Hij trok zich echter terug en is nu 'klankbord' van de wel benoemde Gerbrands.


