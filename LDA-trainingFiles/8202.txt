Karsten Kroon.
Karsten Kroon (Dalen, 29 januari 1976) is een Nederlands voormalig profwielrenner.
Kroon was prof tussen 1999 en 2014 en was vooral goed in eendagswedstrijden en klassiekers, zowel over heuvelachtig terrein als over kasseien. Hij heeft in alle drie de grote rondes de bergtrui gedragen. In 2000 pakt hij de groene bergtrui in de tweede etappe van de Ronde van Italië, om deze vervolgens elf dagen om de schouders te houden. In 2001 veroverde hij de oranje bergtrui in de 4e etappe van de Ronde van Spanje. In 2005 lukte het hem ook de bergtrui in de Ronde van Frankrijk te pakken. Dit gebeurde in de zesde etappe.
Biografie.
Karsten Kroon werd op 29 januari 1976 geboren in het Drentse Dalen, als zoon van een leraar en een huisvrouw. Na ballet, turnen, atletiek en handbal kwam hij terecht bij het wielrennen. Op zijn dertiende sloot hij zich voor het eerst aan bij een wielervereniging, WSV Emmen.
Na het vwo volgde Kroon een opleiding werktuigbouwkunde. Op de fiets was hij succesvol, met overwinningen in onder andere de Ronde van Drenthe (1996) en de Vlaamse Pijl (1997).
In 1999 werd hij prof. De eerste zes jaar van zijn carrière, van 1999 tot 2005, reed Kroon voor Rabobank. Zijn grootste overwinning in deze periode was een etappezege in de Ronde van Frankrijk 2002, waar hij in Plouay de snelste was in de sprint na een lange ontsnapping.
Op 10 augustus 2005 werd bekend dat hij voor minstens twee jaar in dienst zou gaan rijden van het Deense Team CSC. Kroon wilde vaker voor eigen kansen rijden, maar kreeg daar niet genoeg kansen voor bij Rabobank. Daarom vertrok hij naar CSC, waar hij al in zijn eerste seizoen goede resultaten behaalde. In het najaar van 2006 won Kroon de Drei-Länder-Tour. Verder haalde hij ereplaatsen in onder andere de Ronde van Vlaanderen (8e in 2006) en de Amstel Gold Race (2e in 2009). In 2007 had Kroon een minder goed jaar, hoewel hij wel erg goed reed in de Ronde van Vlaanderen - hij eindigde daar als vierde.
2008 was wel weer een succesvol jaar: Kroon won voor de tweede maal in zijn loopbaan Rund um den Henninger-Turm en behaalde dagsuccessen in de Ronde van Castilië en León en de Ronde van Saksen. In de Ronde van Lombardije kwam hij als vijfde over de streep.
In 2009 eindigde hij als tweede in de Amstel Gold Race en ook in Rund um den Henninger-Turm, inmiddels "Eschborn-Frankfurt City Loop" geheten, kwam hij net tekort voor de overwinning. Kroons contract bij Saxo Bank liep in 2009 af. Voor het seizoen 2010 tekende Kroon een contract bij BMC, waar hij onder meer met wereldkampioen Cadel Evans en voormalig wereldkampioen Alessandro Ballan kwam te rijden.
Op vrijdag 30 juli 2010 won hij de Raboronde die eerder bekendstond als de "Profronde van Heerlen".
Op 29 augustus 2011 maakte Kroon bekend dat hij, na 2 seizoenen voor BMC uitgekomen te zijn, weer terugkeerde naar de ploeg van Bjarne Riis; Saxo Bank-Sungard.
Tegenwoordig is Kroon actief als commentator bij Eurosport.
Belangrijkste overwinningen.
Karsten Kroon wint Rund um den Henninger Turm 2008
Resultaten in voornaamste wedstrijden.
(*) tussen haakjes aantal individuele etappe-overwinningen
