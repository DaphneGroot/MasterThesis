Pathologie.
Pathologie of ziekteleer bestudeert het ontstaan en verloop van ziektes. Als zodanig is het een onderdeel van de geneeskunde.
De pathologie kan worden onderverdeeld in de etiologie, waarin de oorzaken van een pathologisch proces worden bestudeerd, en de nosologie: de indeling van ziekten.
De aanhangers van de somatogenie stellen dat het gehele vraagstuk van gezondheid en ziekte te herleiden is tot zich in het lichaam afspelende fysische en fysiologische processen. Enkel "objectief vaststelbare ziekten" ("diseases") met een duidelijke objectieve oorzaak 'tellen', het "zich ziek voelen" ("illness") rekent deze school niet tot ziek zijn. "Disease" en "illness" kunnen dus los van elkaar staan: je kunt je ziek voelen, zonder objectief gezien ziek te zijn of je kunt objectief gezien ziek zijn, zonder je ziek te voelen. Deze eerste school heeft dus geen aandacht voor de psychologie, dit in tegenstelling tot de tweede school: de psychogenie.
De psychogenie gelooft dat een ziekte (mede) wordt veroorzaakt door psychologische oorzaken. Een belangrijk aanhanger van deze school was Freud, die stelde dat je ziek kunt worden door een persoonlijk probleem dat je naar het onderbewuste verdringt. De oorzaak kan in dat geval niet objectief worden vastgesteld.
De vierde en laatste school is de sociogenie: deze denkrichting ziet maatschappelijke en culturele factoren als de belangrijkste of zelfs enige oorzaak van ziekte ("sickness"). Zij stelt bijvoorbeeld dat ziek zijn gedefinieerd kan worden als een afwijking van een door een bepaald maatschappelijk systeem gestelde norm. Deze normen zullen in de tijd en in de verschillende sociale klassen en culturen anders zijn. Het is ook de sociogenie die bestudeert of er verbanden bestaan tussen gezondheid en armoede.
Voor de sterkte waarin een gegeven ziekte zich manifesteert, zijn verder ook van belang: lichaamsbouw, geslacht, leeftijd, schade opgelopen tijdens het leven (zowel lichamelijke als psychische schade), levensstijl, leefomstandigheden. Drie laatstgenoemde factoren hangen direct samen met de sociale status van een persoon.
