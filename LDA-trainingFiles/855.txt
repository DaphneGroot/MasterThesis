	Turkije protesteert tegen aankoop Cyprus van luchtdoelraketten
	AFP, AP, Reuter
ISTANBUL/ATHENE
Turkije heeft zondag geprotesteerd tegen de ondertekening van een contract door de Grieks-Cypriotische regering voor de levering van een nog onbekend aantal Russische luchtdoelraketten. Turkije en diplomaten achten de aanschaf van de S-300 raketten een gevaar voor het militaire evenwicht op het sinds 1974 gedeelde eiland.
Zaterdag beschuldigde de Turkse minister van Defensie de regering in Nicosia ervan aan te sturen op een bewapeningswedloop. De woordvoerder van het Russische staatsbedrijf dat de S-300 zal leveren, ontkende gevolgen voor het militaire evenwicht.
Maar volgens de Turkse minister Tayan zal de bewapening door de Grieks-Cyprioten 'de vrede in de regio ondermijnen'. Hij zei dat Turkije de landen die wapens verkopen, de VS, Rusland en Groot-BrittanniÃ«, en de voormalige VN-secretaris-generaal Boutros Ghali hiervoor heeft gewaarschuwd.
De Grieks-Cypriotische autoriteiten onthulden op 13 december dat zij met Moskou onderhandelingen voerden over de aanschaf van de raketten. In oktober kwamen partijen de levering overeen van 41 Russische tanks voor een bedrag van 175 miljoen dollar. De Turkse president Demirel zei afgelopen week dat de Grieks-Cypriotische regering vorig jaar 750 miljoen dollar aan bewapening heeft uitgegeven.
Op het Turkse Noord-Cyprus bevinden zich sinds 1974 ongeveer 35 duizend man Turkse militairen en 350 tanks.
Turkije heeft te verstaan gegeven de stationering van de S-300 raketten op het eiland niet te zullen tolereren. Griekenland waarschuwde dat iedere Turkse militaire actie om dat te voorkomen, zal leiden tot een Grieks-Turkse oorlog. Tussen Griekenland en Cyprus bestaat een defensiepakt, net als tussen Turkije en de Noord-Cyprus.
De Turkse dreigementen werden vorige week door de Grieks-Cypriotische president Clerides verworpen. Hij zei dat Cyprus vrij is alles te doen wat nodig is om haar defensie te versterken. Grieks-Cypriotische autoriteiten benadrukten dat Cyprus geen luchtmacht heeft en de S-300 daarom alleen beogen luchtaanvallen af te schrikken.

