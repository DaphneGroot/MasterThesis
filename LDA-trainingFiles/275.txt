	Generatiekloof bepaalt sfeer tijdens discussie industriebond over sociale zekerheid; Jongeren minder solidair met 'klootjesvolk'
	Van onze verslaggever
Peter van den Berg

UTRECHT
Er dreigt een nieuwe generatiekloof te ontstaan in de Nederlandse samenleving. Jongeren stellen grenzen aan de solidariteit op het gebied van sociale zekerheid. Ze zijn veel minder bereid op te draaien voor hoge premies dan ouderen; zeker omdat het maar zeer de vraag is of die jongeren zelf later nog wel kunnen profiteren van die sociale zekerheid.
Zo kon de stemming worden samengevat op een bijeenkomst van de Industriebond FNV, dinsdag in de Utrechtse Jaarbeurshal. Kaderleden van de bond discussieerden over de vraag of de sociale zekerheid voor iedereen op dezelfde manier moet worden geregeld of dat er veel meer ruimte moet zijn voor eigen keuzes.
Het uitgangspunt van de discussie was duidelijk. Een overheid die steeds meer sociale zekerheden afbreekt, veroorzaakt een breuk in de solidariteit tussen generaties. Want zo'n 'onbetrouwbare' overheid kweekt een stemming van indivudualisering en een gevoel van 'ach, bekijk het allemaal maar verder'.
Van de tweehonderd FNV-leden waren er ongeveer 180 'oudere'. Die blijken nog sterk aan het begrip solidariteit te hechten. 'Wij hebben de armoede nog gekend. Eensgezindheid was daarom noodzakelijk.'
De ongeveer twintig jongeren dachten daar anders over. 'Op de werkvloer merk je gewoon dat het individualisme hoogtij viert. Van de overheid valt niets meer te verwachten. Daardoor valt de solidariteitsgedachte helemaal weg. Hoeveel jongeren zitten hier eigenlijk?'
Er is sprake van een zekere mentaliteitsverandering, merkte een oudere FNV'er op. Hij had zijn leven lang bij Hoogovens gewerkt, het bloed onder zijn nagels uit geploeterd om zijn vijf kinderen een behoorlijke opvoeding te geven. 'Ze moesten leren en hebben allemaal een goede baan gekregen. Maar ze vragen zich nu af waarom ze sociale premies moeten betalen voor het ''klootjesvolk'', zoals ze het zelf noemen.'
Die manier van denken doet volgens de ex-werknemer van Hoogovens denken aan 'Amerikaanse toestanden'. Niks solidariteit, alleen het eigen individu telt.
Hij kreeg bijval van een jongere. 'Dit is een reactie op het goede sociale stelsel van de jaren zestig en zeventig. Misschien wel een logisch gevolg. We gaan gewoon naar het Amerikaanse systeem. Een systeem van winners en losers.' En tegen zijn oudere FNV-kompaan: 'Er wordt hier op sentimenten gespeeld die er helemaal niet meer zijn.'
Een vrouw van in de twintig verwoordde haar gevoel voor solidariteit als volgt. 'We zijn wel bereid tot solidariteit, maar er zijn grenzen. Er zijn relatief veel ouderen. Daarvoor moeten we nu gewoon te veel premies betalen. Het kan geen kwestie zijn van nu alles geven en later niets meer terugkrijgen. Er is een zeker wantrouwen voor de toekomst. De tijden zijn veranderd.' Dat was even slikken in de zaal.
Solidariteit kan alleen bestaan in de wetenschap dat je later, als je zelf hulpbehoevend bent, ook wordt geholpen, hield C. Noten zijn gehoor voor. Hij is deskundige op het gebied van inkomensverzekeringen bij Centraal Beheer.
Noten: 'Pas op dat we met z'n allen niet in een valkuil trappen. Dat jongeren niet meer willen betalen voor ouderen is gewoon niet waar. Maar hun belangen moeten dan ook worden behartigd. Daar draait het allemaal om.'

