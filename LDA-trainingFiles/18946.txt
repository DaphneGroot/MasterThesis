La Louvière.
La Louvière (Waals: "El Louvire") is een plaats en stad in de Belgische provincie Henegouwen. De gemeente telt ruim 80.000 inwoners en is daarmee de op 15 na grootste gemeente van België. La Louvière is een relatief recente stad, ontstaan als industriestad tussen Bergen en Charleroi. La Louvière vormt de hoofdplaats van de Belgische streek Centrum.
Geschiedenis.
Reeds in de middeleeuwen werd steenkool ontgonnen in het gebied. Het gebied La Louvière zelf, waar later de stad zou ontstaan, bleef echter een landelijk gebied, dat afhankelijk was van de heren van Saint-Vaast. Saint-Vaast zelf ligt iets meer zuidelijk, en ontstond langs het riviertje de Hene. Door de ontwikkelende industrialisatie in de 18de eeuw, met de aanleg van wegen, spoorlijnen en kanalen, kon het gebied van La Louvière zich verder ontwikkelen. Zowel in bevolkingsomvang als in economisch belang oversteeg La Louvière Saint-Vaast en werd één van de belangrijkste steden in Wallonië. In 1869 werd La Louvière uiteindelijk als zelfstandige gemeente afgesplitst van Saint-Vaast. Bij de gemeentelijke fusies van 1977 werd de gemeente uitgebreid met verschillende deelgemeenten, waaronder Saint-Vaast, en in 1985 kreeg La Louvière de titel van stad. Een eigenaardigheid is dat La Louvière door de industriële expansie is ontstaan uit een verdichting van kleine kernen en aldus geen echt stadscentrum heeft.
Kernen.
Naast La Louvière zelf, telt de gemeente nog de deelgemeenten Haine-Saint-Paul, Haine-Saint-Pierre, Saint-Vaast, Trivières, Boussoit, Houdeng-Aimeries, Houdeng-Goegnies, Maurage en Strépy-Bracquegnies. In het noorden ligt nog het dorp Besonrieux. Besonrieux hoorde vroeger bij Familleureux, dat tegenwoordig zelf tot de gemeente Seneffe behoort.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Verkeer.
De stad heeft zich ontwikkeld langs een aantal drukke verkeersassen in Wallonië. De verkeerswegen in oost-west richting verbinden de grote steden Charleroi en Bergen, en diverse verkeersaders naar het noorden zorgen voor verbinding naar de hoofdstad Brussel.
La Louvière ligt nabij het knooppunt van de A15 en de A7 of de E42 en E19. Het Centrumkanaal loopt door de gemeente en sluit iets verder te noorden aan op het Kanaal Charleroi-Brussel.
De stad en streek heeft een uitgebreid buurtspoorwegnet en spoornet gekend. De buurtspoorwegen exploiteerden in en rond de stad een groot tramnet. In 1993 reed voor het laatst een tram in de stad. Sinds 1992 exploiteert de groep "Centre" van de TEC het busnet.
Cultuur.
La Louvière is een van de Belgische steden waar het carnaval traditioneel met Gilles wordt opgeluisterd.
Resultaten gemeenteraadsverkiezingen sinds 1976.
(*)1988: MRI, POS 1994: SOS 2000: Bloc-W., E.S., FRANCE, MD 2006: DLC, Wallon 2012: DLC, F. de Gauche
Bestuur 2007-2012.
Bij de gemeenteraadsverkiezingen van 2006 verliest de PS de absolute meerderheid van de zetels die ze in La Louvière had sinds 1922.
Het bestuur van La Louvière bestaat nu uit een coalitie van PS, MR en UDSC (Union Démocratique Socialiste du Centre)
