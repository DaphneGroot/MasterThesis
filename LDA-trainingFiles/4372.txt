	VIKRAM CHANDRA VOLGT DE INDIASE TRADITIE Vertellen op leven en dood
	OP DE EERSTE pagina's van Vikram Chandra's roman Stromende regen en rode grond lezen we hoe een van de hoofdpersonen, Abhai, na een lang verblijf in de Verenigde Staten terugkeert naar Bombay. Hij betrapt een aap die er met zijn spijkerbroek vandoor dreigt te gaan, en schiet hem neer. Abhai's ouders ontfermen zich over het gewonde dier, dat tot ieders verbijstering 'ik ben parasjir' tikt op een schrijfmachine. Hij blijkt een rencarnatie te zijn van de negentiende-eeuwse dichter Sandzjai Parasjir.
Dan komen Jam, de hindoe-god van de doden, en Hanoemaan, de aap-god, naar het huis van Abhai's familie, allebei om de schrijvende aap op te eisen. Het komt tot een compromis: als de aap iedere dag twee uur lang verhalen vertelt (lees: optikt) die de familie en andere omstanders blijven boeien, mag hij blijven leven - een verwijzing naar Duizend-en-een-nacht.
Chandra's roman is net als die oosterse klassieker een aaneenschakeling van verhalen. Het boek heeft, grofweg, twee verhaallijnen. De eerste vertelt over Sandzjai en zijn halfbroers Sikander en Chotta in het India van de negentiende eeuw, de tweede over Abhai's studentenbestaan in de Verenigde Staten. Daarmee is slechts een fractie verteld van deze doos van Pandora vol verhalen, verhalen en nog eens verhalen.
Indiase schrijvers, of schrijvers van Indiase afkomst, lijken het patent te hebben op zeer omvangrijke romans, boordevol personages en gecompliceerde verhaallijnen. Die manier van schrijven werd hier vooral bekend dankzij Salman Rushdie, maar hij was niet de enige. Een paar jaar geleden baarde Vikram Seth in het Westen opzien met wat het dikste boek in de Engelse taal werd genoemd: A Suitable Boy. Afgelopen najaar werd de pil A Fine Balance van Rohinton Mistry voor de Booker Prize genomineerd, en onlangs verscheen de Nederlandse vertaling van het debuut van de in Bombay geboren, maar in de Verenigde Staten tot het schrijverschap gekomen Vikram Chandra.
Chandra, nu als docent creative writing verbonden aan de George Washington University in de Amerikaanse hoofdstad: 'De Indiase literatuur kenmerkt zich door een geweldig plezier in het vertellen van verhalen, de voorliefde voor spektakel. De eerste verhalen die ik hoorde waren die uit de grote Indiase epische werken, de Mahabharata en de Ramayana. Ik vond ze betoverend mooi. In die werken zit het fenomeen dat het ene verhaal als het ware het andere uitlokt. Dat maakt deel uit van de Indiase cultuur. Je ziet dat ook in andere kunstvormen. In de architectuur van Zuid-Indiase tempels bijvoorbeeld, met hun honderden of duizenden beelden die elk een eigen verhaal vertellen. De wereld zit vol verhalen en het is de moeite waard ze te aanhoren.'
Ook de Indiase film, een andere kunstvorm vol spektakel, heeft Chandra's literaire opvattingen sterk benvloed. Op zijn vader na is zijn hele familie betrokken bij de filmindustrie in India. Zijn moeder is scenarioschrijver, evenals een zuster die bovendien onlangs haar eerste film heeft geregisseerd. 'Mijn andere zuster is filmcriticus en getrouwd met een regisseur. Iedereen zit dus in de bizz. Zelf heb ik een aantal jaren geleden als script-consultant meegewerkt aan een film en ook nog een scenario geschreven. Op mijn twintigste ging ik naar de Verenigde Staten omdat ik actief wilde zijn in de Amerikaanse filmwereld. De filmindustrie in Bombay mag dan de grootste ter wereld zijn, Hollywood blijft een geweldige uitstraling houden. De avond dat in Hollywood de Oscars worden uitgereikt, is ook in Bombay een grote gebeurtenis.
'Ik denk dat er vormovereenkomsten zijn tussen de Indiase literatuur en de film. Elke Indiase film, hoe serieus ook, bevat liedjes. Mijn zwager heeft een film gemaakt over gangsters in Bombay, met de ene moord na de andere. Maar van tijd tot tijd wordt het verhaal onderbroken en begint iemand te zingen. Zo'n overgang van rauw realisme naar zo'n lyrisch zang-moment heeft iets krachtigs wanneer het goed wordt gedaan. Maar voor het westerse oog is het verwarrend.'
Hoewel Chandra naar de Verenigde Staten ging met het oog op een loopbaan bij de film, was het zijn diepste wens schrijver te worden. 'Toen ik in India woonde, was het absurd dat hardop te zeggen. Toen ik aan de filmacademie van de Columbia University studeerde, stuitte ik in de bibliotheek op de autobiografie van kolonel James Skinner. Ik raakte geobsedeerd door dat boek en ruilde de filmacademie in voor een cursus creative writing, in de overtuiging dat ik een boek over Skinner zou schrijven.
Skinner dicteerde zijn levensverhaal in het Perzisch aan een vriend, Frazer, die het in het Engels vertaalde, maar ook Skinners relaas regelmatig onderbrak met zijn eigen commentaren en bovendien allerlei dingen wegliet. Ik wilde Skinners verhaal opnieuw vertellen, in een eigen interpretatie. Uiteindelijk werd hij een van de personages in Stromende regen en rode grond. De figuur van Sikander is op hem gebaseerd.'
Chandra's docenten creative writing waren John Barth en Donald Barthelme, beiden vooraanstaande schrijvers van de zogeheten 'postmodernistische' school. De schrijfcursus confronteerde Chandra met twee culturen. 'Met Barth kon ik het in literair opzicht uitstekend vinden. Vooral zijn latere werk is verhalend van karakter en hij had affiniteit met mijn wijze van schrijven. Barthelme begreep aanvankelijk niet veel van waar ik mee bezig was. Maar de echte weerstand kwam van andere cursisten. Zij zagen niets in mijn werk. In die tijd, midden jaren tachtig, werkte bijna iedereen die in Amerika korte verhalen wilde schrijven, in de stijl van Raymond Carver. Voor mij gold dat niet. Ik denk dat het minimalisme zo'n typisch Amerikaanse stijlvorm is dat de nuances voor een buitenstander moeilijk te volgen zijn. Ik snapte even weinig van het werk van mijn medestudenten als zij van het mijne.'
Een van de dingen die Chandra met zijn boek wil zeggen, is dat er niet n bepaalde manier is om naar de werkelijkheid te kijken en die weer te geven. Daarom plaatst hij voortdurend allerlei elementen naast elkaar die in elkaar verstrengeld raken, waaronder de diverse verhaallijnen.
Door te kiezen voor een romanstructuur waarbij een aap verhalen vertelt om in leven te blijven, haakt Chandra niet alleen in op een aloude verteltraditie, maar onderstreept hij eens te meer het belang dat hij aan het vertellen van verhalen hecht. Vertellen, meent hij, is een zaak van leven of dood.
Chandra: 'Ik denk dat het hele leven ons met de kunst van het vertellen confronteert. Er is die oude hindoe-opvatting dat het hele universum niets anders is dan een droom van Brahma. Alles wat we zien is het resultaat van een vertelling. Daarnaast bestaat de opvatting dat onze perceptie van de werkelijkheid zelf een manier van vertellen is. Onze zintuigen en ons verstand brengen structuur in wat we waarnemen en ze vertellen ons een verhaal over wat zich in de buitenwereld afspeelt. Kijken is interpreteren en interpreteren is vertellen. Leven is verhalen vertellen, het vormt de grondslag van ons bestaan.'
In de jaren zestig en zeventig waren er critici die de roman op sterven na dood verklaarden: schrijvers zouden zijn uitverteld. Een dieptepunt in de Amerikaanse literatuurgeschiedenis, aldus Chandra. 'Zulke ontwikkelingen vinden altijd plaats in de vorm van cycli. Op een gegeven moment is een bepaalde literaire opvatting uitputtend toegepast en heeft men er genoeg van, waarna een nieuwe literaire stroming opkomt. In de jaren tachtig was volgens veel Amerikaanse schrijvers geen plaats meer voor de epische vorm van schrijven, dus richtte men zich op het minimalisme. Inmiddels is het dikke boek weer in. In Amerika bestaat de neiging van het ene uiterste naar het andere door te schieten.
Anders dan in Groot-Brittanni heeft de recente aanwas van Aziaten nog geen merkbare invloed gehad op de Amerikaanse literatuur, meent Chandra. Die wordt nog steeds gedomineerd door blanke, Angelsaksische schrijvers. 'Ik heb de indruk dat Britten meer zijn genteresseerd in auteurs uit andere culturen dan Amerikanen. De New Yorkse uitgeverswereld is monolithischer dan die in Londen. Aziatisch-Amerikaanse schrijvers, ja, zelfs Afrikaans-Amerikaanse auteurs, zijn nog altijd buitenstaanders, figuren in de marge zowel voor de critici als in financieel opzicht. Persoonlijk heb ik daar geen problemen mee. Ik beschouw mijzelf als een Indiase schrijver. Het is prachtig dat ik in Amerika word uitgegeven, maar ik schrijf niet voor de Amerikaanse markt of de Amerikaanse literaire wereld.'
Chandra's boek is ook in India verschenen, zij het niet in het Hindi of een andere inheemse taal, maar in het Engels. 'Er is een vrij groot Engels lezend publiek in India, en het meeste geld wordt besteed aan boeken in het Engels. Die worden in India meer serieus genomen. Uitgevers van boeken in regionale talen hebben het moeilijk. De nieuwe middenklasse en de oude upper class kunnen het zich veroorloven boeken te kopen. Zij lezen Engels, ook omdat dat een statussymbool is, net als Engels spreken. Zelf ben ik tweetalig opgevoed en sprak ik soms in n zin zowel Engels als Hindi. Ik beschouw Engels als mijn taal, maar Amerika niet als mijn land. Ik heb dan ook een Indiaas lezerspubliek voor ogen als ik schrijf. Ik schrijf voor mijn zusters, mijn ouders en nog een paar mensen, die allemaal in Bombay wonen en daarnaast voor dat onzichtbare Indiase lezerspubliek. In India woont overigens na de Verenigde Staten de grootste Engels sprekende gemeenschap ter wereld. Dat betekent overigens niet dat je als schrijver van je boekenverkoop in India kunt leven.'
Sommige Amerikaanse critici reageerden net zo op Chandra's boek als destijds zijn medestudenten creative writing. Ze begrepen niet waar de auteur mee bezig was. Chandra: 'Ik vond het verbijsterend te constateren hoeveel critici nog in termen van de realistische roman denken. Er is niets mis met het realisme, maar het is niet de enige manier van schrijven. En criticus merkte op dat hij zijn opvattingen omtrent de moderne roman heeft moeten herzien om mijn boek te kunnen lezen. Nou, dat werd dan hoog tijd.'
Het westerse gebrek aan begrip voor de Indiase literatuur (en cultuur in het algemeen) wordt ook in het boek zelf aan de kaak gesteld. Een van de Britse personages in het boek, de drukkerij-eigenaar Markline, laat zich ontvallen dat hij de grote Indiase boeken heeft gelezen, 'alle verheven wijheid van het Oosten. En ik heb nog nooit zo'n moeras van verdorvenheid, verwarring, zwarte kunst, stupiditeit en inhaligheid gezien. Intriges volgen een kronkelweg en wijzigen van de ene seconde op de andere hun koers van verdriet naar farce. Niet verwante verhaallijnen verstrengelen zich en breken bij elkaar in.' En zo gaat het nog even door. Slotconclusie: de Indiase literatuur is niet serieus te nemen en inferieur aan de westerse.
Chandra ontkent de polemische aspecten van zijn boek niet: 'Dat was een bewuste aanval op het Britse - of beter: het westerse - superioriteitsgevoel ten opzichte van het Oosten, dat nog altijd niet is verdwenen. Ik voel mij dusdanig verwant aan en gevormd door de Indiase manier van vertellen dat ik een aanval daarop als een aanval op de essentie van mijn persoon ervaar. In het boek komt ook een passage voor waarin de dichter Sandzjai zich tegen deze Britse houding wil uitspreken, maar hij kan het niet in het Engels zeggen. Het enige woord dat over zijn lippen komt is ''nee''. Deze passages verwijzen naar de opvattingen van de negentiende-eeuwse Britse kolonist James Macauley, die stelde dat n plankje westerse literatuur meer waard was dan de grote bibliotheken van het Oosten bij elkaar. Ik denk dat op Indiase tradities genspireerde literatuur zoals die de laatste jaren zijn weg naar het Westen heeft gevonden, de bekrompenheid van dat standpunt wel heeft aangetoond.'
Hans Bouman
Vikram Chandra: Stromende regen en rode grond.
Uit het Engels vertaald door Marijke Emeis.
Anthos; 527 pagina's;  59,50.
ISBN 90 414 0012 5.

Foto
	Vikram Chandra FOTO ROGIER MAASKANT

