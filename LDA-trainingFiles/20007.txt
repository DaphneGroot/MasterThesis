Orkut.
Orkut was een virtuele gemeenschap die ontwikkeld werd om gebruikers te helpen bij het vinden van nieuwe vrienden en onderhouden van bestaande relaties enerzijds en om gegevens over de deelnemers te verzamelen anderzijds.
Orkut is stilletjes gelanceerd op 22 januari 2004 door zoekmachine-fabrikant Google Inc. De dienst is ontwikkeld door de Turkse designer Orkut Büyükkökten als een vrij project tijdens zijn werk bij Google. Systemen als Orkut staan over het algemeen bekend als sociale netwerken of virtuele gemeenschappen. In de eerste maanden van hun bestaan worden ze gewoonlijk het voorwerp van een enorme hype.
Iedere deelnemer aan Orkut kan een community starten, dit is een soort forum op de site dat over een bepaald onderwerp gaat. Aan de community's waar een gebruiker aan deelneemt kan men enigszins zien welke interesses die persoon heeft. Er zijn community's voor steden zoals Amsterdam en Londen, voor universiteiten zoals de Universiteit Utrecht en de Universiteit van Amsterdam, voor huisdieren zoals de kat en hond, enzovoorts.
Nieuwe leden werden alleen op Orkut toegelaten (in elk geval tijdens de testfase) op uitnodiging van iemand die al een gebruiker was, zoals ook het geval was bij de introductie van Gmail. Dit had tot gevolg gehad dat sommige gebruikers tijdens de testfase via veilingsites zichzelf aanboden om mensen lid te maken tegen betaling.
Orkut had ongeveer 120 miljoen geregistreerde gebruikers.
Op 30 juni 2014 maakte Google bekend dat Orkut op 30 september 2014 zou worden gesloten. Het bedrijf wilde zich meer focussen op Google+, Blogger en Youtube.
