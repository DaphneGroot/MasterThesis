 VIB HANDHAAFT PROGNOSE STABIEL RESULTAAT. 
 ZEIST, 29 aug (Reuter) - Vastgoedfonds VIB NV handhaaft haar prognose dat voor heel 1996 een direct beleggingsresultaat per aandeel wordt verwacht dat ongeveer zal liggen op het niveau van 1995 toen dit 3,45 gulden per aandeel bedroeg. 
 In de eerste helft van dit jaar kwam het directe beleggingsresultaat op 65,3 miljoen gulden ofwel 1,69 gulden per aandeel. Vorig jaar was dat respectievelijk 68,8 miljoen of 1,82 gulden per aandeel. 
 Het indirecte beleggingsresultaat kwam nu op 14,1 miljoen gulden positief, terwijl daar in de eerste helft van 1995 nog een negatieve post van liefst 53,4 miljoen voor stond. 
 Daardoor gaf het totale beleggingsresultaat, inclusief herwaarderingen en koersverschillen, nu een flinke stijging te zien en wel tot 79,4 miljoen gulden. In de eerste helft van 1995 was er een totaal resultaat van 15,4 miljoen gulden. 
 VIB zegt in juli in de VS een kantoorgebouw te hebben gekocht in Washington voor 52 miljoen dollar met een aanvangsrendement van ongeveer 9,5 procent. 
 "Mede hierdoor zal de positieve ombuiging van de resultaatontwikkeling uit het eerste halfjaar zich ook in het tweede (halfjaar) van 1996 voortzetten," aldus VIB. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
