Punjab (India).
De Punjab (Punjabi: ਪੰਜਾਬ) is een provincie van India en is gelegen in het noordwesten, tegen de Pakistaanse grens, ter hoogte van de stad Lahore, de hoofdstad van de gelijknamige Pakistaanse provincie Punjab.
De hoofdstad van de Punjab is Chandigarh. Deze hoofdstad ligt echter niet in de staat Punjab, maar in het territorium Chandigarh. De reden hiervoor is dat de stad ook de hoofdstad is van de zuidelijk gelegen staat Haryana. Naast Chandigarh heeft Punjab Amritsar als tweede grote stad. Punjab heeft 24.358.999 (2001) inwoners.
Geschiedenis.
In 1947 werd het oorspronkelijke Punjabgebied verdeeld in een noordelijk (Pakistaans) gedeelte en een zuidelijk (Indiase) gedeelte. Na een periode van opstanden en chaos werd het zuidelijk deel het woongebied van voornamelijk sikhs en hindoes, terwijl moslims het Pakistaanse deel voor zich opeisten.
In 1966 werd het zuidelijke deel, Haryana van de staat afgescheiden, nadat een commissie met de aanbeveling was gekomen om het in meerderheid Hindi sprekende deel te scheiden van het in meerderheid Punjabi sprekende deel van de staat. Chandigarh, de in 1953 nieuw gebouwde hoofdstad van de staat Punjab, werd ook de hoofdstad van de nieuwe staat Haryana. Hiervoor kreeg het de status van unieterritorium.
Geografie.
De staat is gelegen op 29'30" tot 32'32" noorderbreedte en 73'55" tot 76'50" oosterlengte. De Punjab heeft een oppervlakte van 50.362 km² (1,54% van de totale oppervlakte van India).
De naam van het gebied betekent 'Land van de vijf rivieren'. Het gaat dan om de Jhelum, de Chenab, de Ravi, de Beas en de Sutlej, die allen zijrivieren van de Indus zijn of van elkaar, en in zuidwestelijke richting stromen. Het gebied bestaat uit vruchtbaar laagland, een woestijnachtig gebied in het zuidoosten, en heuvels en laaggebergte in het noordoosten, aan de voet van de Himalaya.
Bestuurlijke indeling.
De staat Punjab is onderverdeeld in twintig districten. Elk district is onderverdeeld in "tehsils".
Bevolking.
De inwoners van de Punjab noemt men de Punjabi's. De staat heeft een bevolkingsaanwas van 10% en een bevolkingsdichtheid van 433/km². Dit aantal groeit gestaag.
De twee meest geproken talen zijn het Punjabi en het Hindi.
In de Punjab is 55% van de bevolking sikh, 39% hindoe, 2% moslim en 4% aanhanger van een andere godsdienst (jodendom, christendom en boeddhisme).
Circa 81.5% van de mannen en circa 71.3% van de vrouwen kunnen lezen en schrijven (2012).
Landbouw.
De landbouw bestaat voornamelijk uit de verbouw van tarwe en rijst, en daarnaast ook suikerriet en katoen.
Een dicht kanalennet zorgt voor de irrigatie van de landbouwgronden.
Het laagland is het meest vruchtbaar.
