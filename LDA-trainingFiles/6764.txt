Karin Bloemen.
Karin Bloemen (Alkmaar, 28 juni 1960) is een Nederlands cabaretière, zangeres en actrice.
Biografie.
Bloemen speelde onder meer in de cabaretgroep Purper en wordt sinds de show "La Bloemen" wel Neerlands diva genoemd. Dit onderstreept zij door het dragen van enorme jurken, ontworpen door Jan Aarntzen.
Zes personalityshows maakte ze met haar eigen "La Bloemen Band", dansers, zangers, of zoals in "De Diva & De Divan" met Cor Bakker. In het theaterseizoen 2007/2008 stond ze op de planken met de show "Overgang", zonder dansers, een band of Cor Bakker.
Over haar privéleven is ze openhartig geweest. Zo sprak ze in de media over haar incestverleden, de dood van haar zus (waardoor zij de zorg voor haar neefje kreeg), haar zwangerschappen, haar overgewicht en haar burn-out.
Bloemen is getrouwd met gitarist Marnix Busstra en heeft twee dochters (1997/1999).
In 2008 vierde Karin Bloemen met twee shows in theater Carré haar 25-jarig artiestenjubileum, haar carrière begon met de première van "De zoon van Louis Davids". Aan het eind van de voorstelling bood zij de toenmalige cast van "De zoon van Louis Davids" de eerste dvd-box aan, die zeven dvd's bevat met diverse theatershows vanaf "Bosje Bloemen", televisie-interviews door onder anderen Sonja Barend, oude fragmenten en een speciaal jubileuminterview. In 2010 was ze te gast bij De Toppers in de Amsterdam ArenA.
