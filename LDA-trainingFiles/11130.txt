Warnsveld.
Warnsveld (Nedersaksisch: "Wansveld") is een plaats in de gemeente Zutphen in de Nederlandse provincie Gelderland.
Warnsveld was tot 1 januari 2005 een zelfstandige gemeente. Ten tijde van de samenvoeging had Warnsveld circa 9200 inwoners.
Geografie.
Ten westen van Warnsveld ligt Zutphen, ten zuiden de Zutphense wijk Leesten, en ten noorden op circa 2 kilometer afstand Eefde.
Geschiedenis.
De Martinuskerk in Warnsveld is waarschijnlijk al in de 9e of de 10e eeuw gesticht. Warnsveld werd voor het eerst genoemd in schrift in 1121.
De gemeente Warnsveld besloeg tot laat 19e eeuw het gebied van Zutphen tot aan Lochem. Het dorp Wichmond en de buurtschappen Vierakker, Warken, Leesten en Bronsbergen maakten eertijds onderdeel uit van 'Warnsveld'.
In 1945 vond de laatste dodelijke V1-inslag in Nederland plaats op de Molenbult in Warnsveld. Er waren twaalf dodelijke slachtoffers.
Tegenwoordig.
De gemeente Warnsveld is in 2005 samengevoegd met de gemeente Zutphen. Daar waar Warnsveld in de geschiedenis vooral het platteland rondom de stad Zutphen vormde, wordt Warnsveld nu vooral gezien als leef- en woongebied, uitloper van het stadsleven in Zutphen.
Warnsveld kent een middelgroot winkelcentrum, genaamd Dreiumme, waarmee aan de basisbehoeften van de Warnsvelders wordt voldaan.
Getuigen van geschiedenis zijn de landhuizen op de Rijksstraatweg, waaronder Huis 't Velde en Het Jachthuis, de Martinuskerk en de straten die genoemd zijn naar voormalige boerderijen op die specifieke plaats. Een ander markant monument is de korenmolen Nooit Gedacht uit 1905.
Warnsveld was partnergemeente met Horstmar, een stad in het noorden van Noordrijn-Westfalen. Deze partnerband is door de gemeente Zutphen overgenomen.
In Warnsveld is de hoofdlocatie gevestigd van GGNet, een instelling voor geestelijke gezondheidszorg die werkzaam is in Gelderland.
Sinds 2006 heeft Warnsveld een nationaal monument voor 'in het harnas' gestorven Nederlandse politiemensen. De Tuin van Bezinning is aangelegd achter het koetshuis bij de vestiging van de politieacademie in Huis 't Velde.
Er is ook een museum in Warnsveld: Museum De Opkamer.
Warmterecord.
't Ooye", overzicht, weg Warnsveld - Vierakker - Warnsveld. RCE
"'t Jachthuis", zijgevel, Rijksstraatweg 182 - Warnsveld. RCE, 1963
Warnsveld is houder van het warmterecord in Nederland met 38,6 °C. Dit dateert van 23 augustus 1944 en werd gemeten in de tuin van huisarts Jan Thate, een officiële KNMI-waarnemer, met geijkte apparatuur op een erkende locatie. In 2006 trok weerbureau Meteo Consult het record toch in twijfel, maar moest dit enige tijd later terugnemen.
