Cantus.
Een cantus op een schilderij uit 1900 van Georg Mühlberg.
Met cantus (Latijn voor "zang"; meervoud: "cantus") wordt gedoeld op een studentikoos zang- en drinkfestijn. Een cantor is hier een voorzanger. Het hoofddoel van een cantus blijft het verbroederen, beter leren kennen van medestudenten aan de hand van samenzang, en het delen van een glas of stiefel.
Algemeen.
De precieze inhoud van een cantus verschilt erg per vereniging en gelegenheid, maar een aantal elementen is meestal gelijk.
Een cantus wordt voorgezeten door het zogenaamde presidium, bestaande uit een senior (de preses) en soms een (pro)cantor, quaestor of abactis. De senior is de baas en leidt de cantus; hij staat tevens boven de cantusregels. Meestal bepaalt hij/zij, doorgaans in samenspraak met de cantor, ook welke liederen er gezongen worden. Op het moment dat het presidium opkomt, wordt meestal het "Io Vivat" gezongen. Ook het "Gaudeamus igitur" ontbreekt zelden.
In Vlaanderen zingen nog veel studentenverenigingen liederen die met de Nederlandse vrijheidsstrijd en de Tachtigjarige Oorlog te maken hebben (het Belgische deel van de lage landen nam namelijk ook deel aan de Opstand tegen Spanje). Ook het "Wilhelmus" en "Een liedje van Koppestok, den veerman" worden op Vlaamse cantus gehoord.
Ad fundum.
Een regelmatig terugkerende gebeurtenis op een cantus is de zogenaamde ad fundum. Dit is het in één teug leegdrinken van een glas. Bij een correcte ad fundum moet er vaak ook nog op de senior, de proseniores en de corona (alle overige aanwezigen naast het presidium en de schachten) met de woorden "prosit senior, prosit prosenior(es), prosit corona, ad fundum" worden geproost.
Codex.
Er wordt gezongen met behulp van een zogenaamde studentencodex, welke bestaat uit een clubcodex en een liederenboek. De liederen gaan over verschillende onderwerpen (van religieuze liederen tot traditionele en drinkliederen). De leden van de corona kunnen naar believen bier drinken, gezeten aan een tafel. Een cantus kan gepaard gaan met heel wat ceremonieel en oog voor traditie. Het is een belangrijke gebeurtenis in heel wat studentenclubs, omdat hier de schachten (eerstejaars) worden opgeleid tot volwaardige leden (commilitones), er afscheid wordt genomen van de laatstejaars (zwanenzang) of het bestuur gekozen of gewisseld wordt. Naast deze speciale cantus zijn er uiteraard ook gewone cantus het hele jaar door.
Salamander.
Een van de ceremonies is een "Salamander", een heildronk met een geijkte formule op de gezondheid van iemand of iets. De salamander wordt door de praeses ingezet met: "Ad exercitium, sanctissimi salamandris, omnes commilitones qui adsunt surgite!". De corona antwoordt met: "Surgimus!". De corona gaat staan wanneer de preases "levate poculo" verkondigt, de corona antwoordt "levamus". Hierna begint de praeses een ritmische monoloog naar eigen inspiratie, waarbij de corona na iedere zin zijn goedkeuring (of afkeer) laat blijken. De praeses kan het woord eventueel doorgeven aan anderen in de corona. Op het einde geeft hij het commando ad fundum te drinken.
België.
Sedert 1994 vindt jaarlijks een massacantus plaats in Gent. Deze cantus is met muzikale begeleiding en met meer dan duizend personen. Ze wordt georganiseerd door drie conventen: het Senioren Konvent, het FaculteitenKonvent en het Home Konvent. Na jaren op het Sint-Pietersplein te hebben plaatsgevonden moest de massacantus ten gevolge van de komst van de Winderdroom verhuizen naar Flanders Expo. Na de verplaatsing van de Winderdroom in 2014 vond de Massacantus weer plaats op het Sint-Pietersplein, maar ditmaal met een nieuwe controverse in verband met het glasverbod.
Ook in andere steden wordt een cantus muzikaal ingekleed, zoals in Leuven waar er een beiaardcantus plaatsvindt. Sinds 2011 vindt, na 7 jaar afwezigheid, ook in Gent weer een beiaardcantus plaats: dit gebeurt op het Sint-Baafsplein onder begeleiding van de beiaardier in Belfort van Gent en de preses en cantor van het FaculteitenKonvent Gent. Ook begeleidingen door een pianist, accordeonist of een studentenfanfare zijn hier geen vreemde fenomenen. Op de galacantus van het SK Ghendt is er soms ook muzikale begeleiding.
Nederland.
In Nederland wordt een cantus soms aangeduid als "liederentafel". Hoewel ook daar veel mores en tradities zijn, is het gebruik in de Noordelijke Nederlanden met minder plichtplegingen omringd.
Wereldrecord.
Het wereldrecord cantus - 59 uur non-stop met 10 minuten pauze per 2 uur - staat sinds 21 augustus 2016 op naam van Het Klooster, een dispuut van studentenvereniging AEGEE-Amsterdam. Voordien stond het wereldrecord cantus op naam van BSK, het Brussels Senioren Konvent. 23 studenten 'cantusten' 50 uur non-stop, met slechts 10 minuten pauze per 2 uur. De vorige recordhouder was de Antwerpse kring Castrum, die het 40 uur konden volhouden.
