	Het serieuze gezicht van RTL 4
	HOEVEEL nieuws- en actualiteitenprogramma's kan een televisiekijker verdragen? RTL 4's plan om vanaf september dagelijks met RTL Actueel te komen, roept die vraag op. De zender wil naast vederlicht amusement meer diepgang bieden. 'Wij hebben duidelijke signalen dat onze kijkers daar behoefte aan hebben', aldus R. Oosterman, programmadirecteur van RTL 4. Maar valt nog iets toe te voegen aan het bestaande aanbod van nieuws- en actualiteitenprogramma's?
Dat aanbod is sterk gegroeid. Het NOS-Journaal en RTL Nieuws zijn uitgegroeid tot nieuwsfabrieken, die van 's ochtends vroeg tot 's avonds laat bulletins afscheiden. De actualiteitenrubrieken van de omroepverenigingen hebben het afgelopen seizoen hun vaste, dagelijkse plek in de uitzendschema's verworven, met Middageditie om twaalf uur, 2 Vandaag om zes uur, Netwerk om half negen en Nova om half elf. RTL 5 Nieuws & Weer afficheert zich in zijn geheel als nieuws- en informatiezender. SBS 6 brengt dagelijks twee bulletins van Hart van Nederland. En iedere provincie heeft of krijgt zijn eigen televisiestation dat uitgebreid ingaat op het nieuws-van-om-de-hoek.
Marktleider RTL 4 voegt daar nu vijf dagen per week een uur lang het live uitgezonden programma RTL Actueel aan toe. Endemol verzorgt het eerste half uur, beginnend met Peter R. de Vries' misdaadjournaal van een kwartier. Een dagelijkse uitzending lijkt veel, maar de redactie verwacht follow-ups op de gebruikelijk misdaadverslaggeving te kunnen maken met behulp van kijkerstips.
Het tweede kwartier bestaat uit showbizz-nieuws, een voortzetting van het eerder door Ursul de Geer gepresenteerde Showtime, gemaakt door Endemol. Die rubriek over de entertainment-branche blonk uit door aandacht voor de sterren en de musicals van producent Endemol zelf. Past dat in n programma met RTL Nieuws - de nieuwsredactie die een reputatie van onafhankelijkheid van commercile invloed wist op te bouwen en die het tweede half uur van RTL Actueel verzorgt?
Programmadirecteur Oosterman ziet geen probleem. Endemol is nu eenmaal de grootste producent van Nederland en komt zichzelf onvermijdelijk wel eens tegen, betoogt hij. Het showbizz-nieuws zal natuurlijk aandacht besteden aan de Endemol-musical Joe, maar dat is geen reden tot zorg. 'We hebben van alle programmaonderdelen geist dat er hele objectieve verslaggeving plaats moet vinden en we gaan er ook vanuit dat dat gebeurt.'
Hoofdredacteur Rensen van het RTL Nieuws laat zich niet verleiden tot uitspraken over het eerste half uur. RTL Actueel wordt gemaakt in n studio en in n decor, maar tegelijk staan de onderdelen op zich. 'Er is sprake van eenduidigheid, maar met toestemming voor eenzelvigheid', formuleert de oud-NRC Handelsblad-journalist diplomatiek.
Het programma moet in zijn ogen 'serieuze informatie' brengen. Dat betekent niet dat RTL Actueel alleen bedoeld is voor de lezers van NRC Handelsblad en de Volkskrant, veelal kijkers naar het gelijktijdig uitgezonden Nova. 'Mensen met een wat lagere opleiding zijn wel degelijk ook in nieuws genteresseerd. Dat wijzen onze marktonderzoeken uit. Net zoals hoger opgeleiden ook kijken naar een soapserie als The Bold and The Beautiful.'
Voor Rensen staat vast dat er voor een programma als RTL Actueel, 'mits goed gemaakt', nog wel degelijk ruimte is. 'Er zijn nog altijd te weinig programma's met diepgang op televisie'. Een stap in de goede richting vindt hij het zondagse RTL 5-programma De Kwestie. In januari begint hij een nieuw programma, waarin ondernemers uitgebreid vertellen over hun stijl van leiding geven - een idee dat Rensen in 1984 al eens voor NRC Handelsblad uitvoerde.
Volgens Rensen neemt de belangstelling voor serieuze informatie weer toe. Hij constateert een golfbeweging. 'Na reality-tv en nieuws-uit-de-achtertuin is er nu een trend in de richting van serieuze informatie, mits die verpakt is in een goede formule, zodat het ook te consumeren blijft.' Behalve met de kijkersbehoefte houdt die trend ook verband met de kosten van een nieuwsprogramma. Dat kan relatief goedkoop zijn. 'Showprogramma's en dramaproducties zijn behoorlijk duur. Je moet wel erg veel advertenties trekken willen ze de moeite van het uitzenden waard zijn', aldus Rensen.
Een programma als De Kwestie kan hij relatief goedkoop maken, betoogt Rensen, omdat het onderdeel uitmaakt van RTL Nieuws. 'Zou het programma zelfstandig moeten worden opgezet, dan zou het twee keer zo duur worden.' Journalistieke nadelen heeft die besparing niet, integendeel. 'Anders dan de publieke omroep hebben we nieuws en achtergronden in n redactie gentegreerd.' Afgelopen zondag leidde die samenwerking tot de uitzending waarin oud-burgemeester van Amsterdam, Van Thijn, in De Kwestie werd ondervraagd over de affaire-Gms. Diens dreigement het lidmaatschap van de PvdA op te zeggen, haalde alle andere media.
Rensen ziet er de bevestiging in van zijn stelling dat de televisiejournalistiek meer primeurs kan behalen dan nu het geval is. 'Wat me altijd heeft verbaasd is dat kranten er met de primeurs van doorgaan, terwijl die op televisie maar heel sporadisch worden gebracht.'
Zijn eigen RTL Nieuws vindt hij journalistiek inmiddels van hogere kwaliteit dan het NOS-Journaal ('Onze uitzendingen zijn door de bank genomen gewoon beter'), maar zijn al in 1989 geformuleerde wens de grote broer met kijkcijfers te verslaan, is nog altijd niet in vervulling gegaan: RTL Nieuws trok het afgelopen jaar circa een miljoen kijkers, het NOS-Journaal ruim 400 duizend meer.
'We hebben wel respect afgedwongen, maar acht jaar is niet genoeg om een instituut te worden', luidt volgens Rensen een deel van de verklaring. Een tweede reden is volgens hem dat 'het niet-journalistieke gedeelte' van het NOS Journaal, zoals de vormgeving, beter is. 'Zij maken een geliktere uitzending. Het Journaal straalt meer rust, meer autoriteit uit.' Daarom is Rensen bezig het aangezicht van zijn bulletins te renoveren.
Is RTL Actueel in staat met Nova te concurreren, zoals het RTL Nieuws dat al jaren met het NOS Journaal doet? 'Je moet dit programma op zichzelf beschouwen', luidt het wat ontwijkende antwoord bij RTL. 'Het is onze manier om in te spelen op de behoefte van de kijkers.'
Evenzeer is bij de totstandkoming van RTL Actueel aan de noden van adverteerders gedacht. Inkopers van reclameblokken vinden Nova momenteel een te dominante positie innemen. 'Op de late avond is dat programma de enige manier om hoger opgeleiden te bereiken', aldus een van hen. RTL Actueel is in zijn ogen 'een slimme, commercile zet van RTL'.
Een andere inkoper heeft al wat van het programma gezien. RTL Actueel oogt volgens hem 'duidelijk frisser en strakker dan de rest van RTL 4'. Hij is in beginsel enthousiast over het programma dat hem tien minuten aan reclameblokken biedt op een zendtijd van een uur. Of de kijker daar ook blij mee zal zijn, staat te bezien. Diens smaak blijft bepalend voor de omvang van de reclamebestedingen. De reclame-inkoper houdt daarom een slag om de arm: 'Eerst zien en dan geloven.'
Fokke Obbema

Foto
	Rick Rensen, hoofdredacteur RTL Nieuws. FOTO GUUS DUBBELMAN - DE VOLKSKRANT

