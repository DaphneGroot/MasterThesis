	Aspecten van het gezicht
	DE NEUROLOOG Oliver Sacks beschreef ooit hoe een bekende musicus als gevolg van een hersenaandoening steeds meer moeite kreeg zijn leerlingen op de muziekschool te herkennen. Vaak lukte dat pas als hij hun stem hoorde. Ook kon hij zich op straat vaderlijk buigen over brandkranen of parkeermeters in de veronderstelling dat het kinderen waren. Eens greep hij naar het hoofd van zijn vrouw omdat hij dacht dat het zijn hoed was.
Mensen op foto's herkende hij alleen als bepaalde kenmerken uitzonderlijk waren: de grote tanden van zijn broer, de wilde haardos van Einstein, de sigaar van Churchill. De herkenning van minder opvallende gezichten leek vooral bemoeilijkt te worden door een onvermogen om tussen de waargenomen details enige samenhang te ontdekken.
Die samenhang blijkt voor herkenning essentieel. 'Gezichten', schrijft de psycholoog en wetenschapsjournalist Ad Bergsma in Het gezicht - Het visitekaartje van de ziel, 'worden niet primair herkend aan de hand van elementen, maar door de relaties tussen de onderdelen. Van een gezicht wordt een (holistisch) totaalbeeld in het geheugen opgeslagen. Vandaar ook dat mensen vaak niet in staat zijn te vertellen welke kleur ogen hun buurvrouw heeft of hoe haar neus er uitziet, maar desondanks haar gezicht in n oogopslag herkennen.'
Gezichten maken niet alleen herkenning van de buurvrouw mogelijk, maar kunnen ook van alles over haar vertellen: of ze treurig is of opgewekt, hoe oud ze is, of ze zich schaamt of er schaamteloos op los staat te liegen, en, als ze onder narcose is, zelfs (mits je over de juiste apparatuur beschikt) in hoeverre ze het deprimerende commentaar van de chirurg registreert.
Over dit soort aspecten van het gezicht gaat Bergsma's boek. Hij maakt daarbij gebruik van zijn eerdere, onder meer voor NRC Handelsblad geschreven artikelen, waarin hij de in de vakliteratuur gepresenteerde onderzoeksresultaten van de experimentele psychologie op vaardige wijze toegankelijk maakte voor een groot publiek. Uit deze artikelen heeft hij die wetenschappelijke bevindingen geselecteerd die op enigerlei wijze met gezichten te maken hebben, om deze vervolgens thematisch te groeperen in zeven hoofdstukken.
Het resultaat is niet zozeer een hecht betoog over het gezicht als wel een losjes aaneengepraat geheel van psychologische weetjes en vermoedens. Zo gaat het in het hoofdstuk 'Het herkennen van gezichten' achtereenvolgens over herkenningsstrategien, de relatie tussen gezicht en karakter, de onbetrouwbaarheid van getuigenverklaringen, de noodzakelijke aantrekkelijkheid van babygezichtjes, de gebrekkige gelijkenis tussen familieleden, en de verschillen tussen mannen- en vrouwengezichten.
De bevindingen die Bergsma presenteert, zijn deels lezenswaardig, deels merkwaardig. Tot de lezenswaardige stukjes hoort bijvoorbeeld de beschrijving van het onderzoek dat verricht is naar de mogelijkheid om aan de hand van de activiteit van gelaatsspieren te meten hoe diep patinten onder narcose zijn. De achterliggende gedachte is dat bij een tekortschietende diepte van de narcose patinten onbewust opmerkingen van de chirurg kunnen registreren, die vervolgens hun herstel na de operatie zouden kunnen bemoeilijken. 'Anesthesisten', aldus Bergsma, 'zouden zeer geholpen zijn met een instrument om de diepte van de anesthesie te registreren.'
Wie geholpen zouden zijn met het onderzoek naar de mate waarin misvormingen van het gezicht afstoten - beschreven in een van de merkwaardiger stukjes - is minder duidelijk. Mensen met wijnvlekken of andere afwijkingen aan het gezicht zouden volgens Bergsma jarenlang bij hun behandelaars vergeefs hebben geklaagd over het feit dat mensen hen ontlopen. Zij beeldden zich dit maar in, luidde de heersende opinie, en leden vooral aan een gebrek aan eigenliefde. Totdat onderzoek uitwees dat de klachten gegrond waren.
Bergsma geeft een voorbeeld. Als proefpersonen met een - geschminkte - wijnvlek op het gezicht in een rij voor de bus gingen staan, hielden de omstanders gemiddeld 100 centimeter afstand, terwijl de afstand anders maar 56 centimeter was. De precisie waarmee dit is nagemeten, suggereert een wetenschappelijke zorgvuldigheid waarvan in het verdere betoog weinig meer terug te vinden is: 'Een misvorming kan dus een ernstige sociale handicap zijn en het blijkt bijvoorbeeld dat gevangen misdadigers vaker een duidelijke afwijking in het gezicht hebben dan gemiddeld.'
Wil Bergsma daarmee zeggen dat mensen met in het oog springende littekens, wijnvlekken en scheve neuzen sneller tot roven en moorden overgaan dan de gemiddelde burger? Of zou het bijvoorbeeld ook mogelijk zijn - zeker in het licht van het hoofdstuk over de onbetrouwbaarheid van getuigenverklaringen - dat opvallende kenmerken sneller tot eenduidige identificatie en arrestatie leiden? Bergsma's opmerking dat 'plastische chirurgie bij dergelijke gevangenen de kans op recidive een klein beetje verkleint', biedt wat dat betreft geen uitsluitsel.
Wat ontbreekt, en dat geldt voor het hele boek, is niet alleen een kader waarbinnen de gegevens betekenis krijgen, maar vooral een eigen stellingname. Bergsma geeft onderzoek weer dat door anderen verricht is, en beperkt zijn eigen rol tot het vertalen van wat hij aantreft in begrijpelijk Nederlands. Dat mag getuigen van een enthousiast vertrouwen in het wetenschappelijk werk van zijn vakbroeders, het maakt van Het gezicht -Het visitekaartje van de ziel meer een - beperkte - staalkaart van het sociaal-wetenschappelijk bedrijf dan een boek met een eigen signatuur.
Ranne Hovius
Ad Bergsma: Het gezicht - Het visitekaartje van de ziel.
Veen; 189 pagina's;  29,50.
ISBN 90 254 0850 8.

Foto
	FOTO MARTIJN BEEKMAN

