Koninklijke Burgers' Zoo.
Koninklijke Burgers' Zoo is de naam van een dierentuin in Arnhem, Gelderland. De dierentuin wordt ook vaak 'Burgers', 'De Bush' of 'Burgers' Bush' genoemd. De Arnhemse dierentuin staat wereldwijd bekend om haar ecodisplays en trekt jaarlijks honderdduizenden bezoekers naar het park. Door deze manier van presenteren kunnen bezoekers daadwerkelijk op zoek gaan naar dieren en planten. Zowel flora als fauna worden in een ecodisplay zo realistisch mogelijk getoond. Deze presentaties zijn veelal overdekt en het gehele jaar te bezoeken. Burgers' Zoo trekt gemiddeld zo'n 1,0 miljoen bezoekers per jaar, met een uitschieter van meer dan 1,5 miljoen in 2013.
De presentaties van Burgers' Zoo kregen naar thema plaats in een aantal deelgebieden: "Safari, Bush, Mangrove, Desert, Ocean en Rimba".
Ontwikkeling.
Toen in 1913 Johan Burgers zijn internationaal vermaarde fazanterie als Faisantarie Buitenlust in zijn woonplaats 's-Heerenberg voor het publiek openstelde was dat eigenlijk het begin van Burgers' Dierenpark. In 1923 kon Burgers de beschikking krijgen over een groot terrein bij Arnhem waar hij zijn opvattingen (onder invloed van Carl Hagenbeck) over het houden van dieren in de praktijk kon brengen: de dieren - ook de roofdieren - niet achter tralies maar op open terrassen en in valleien, van het publiek gescheiden door brede grachten.De enorme kunstmatige rotspartijen, die jarenlang gezichtsbepalend voor het dierenpark zouden zijn, moesten bij de innovaties die vanaf de tachtiger jaren plaatsvonden, het veld ruimen voor nieuwe projecten zoals de Bush, de Desert en de Rimba.
Gedurende de Tweede Wereldoorlog heeft het park veel schade opgelopen, met name tijdens de Slag om Arnhem in september 1944 en de daarop volgende periode tot mei 1945, waarin Arnhem geëvacueerd was. De toenmalige directeuren, Lucie Burgers (dochter van de oprichter) en haar echtgenoot Mr Reinier van Hooff, hebben het park met aanzienlijke inspanningen door deze zware periode gesleept.
Winter in 1971 in Burgers Zoo
Na de Tweede Wereldoorlog liep Burgers' Zoo in Nederland voorop op het gebied van vernieuwingen bij het houden van exotische dieren in groepen: Dit begon met de opening van een leeuwenpark in 1968. De bezoekers konden in hun eigen auto door een uitgestrekt boslandschap rijden, waarin de leeuwen vrij rondliepen. In latere jaren is dit uitgebouwd tot het Safaripark, waar een leefgemeenschap van Afrikaanse savannebewoners (giraffen, zebra's, antilopen, neushoorns, enz.) vanaf een wandelgalerij kan worden aanschouwd. In 1971 werd het chimpansee-eiland in gebruik genomen. Hier werd voor het eerst een grote sociale kolonie gehouden met een natuurlijke samenstelling (meerdere volwassen mannen en vrouwen in één groep). Deze kolonie chimpansees is tientallen jaren onderwerp geweest van onderzoek naar hun gedrag onder leiding van de Utrechtse hoogleraar in de Gedragsbiologie, prof. Jan van Hooff (kleinzoon van oprichter Johan Burgers). Dit onderzoek heeft over de gehele wereld bekendheid verworven, onder andere door de film van Bert Haanstra "Chimps onder elkaar" (1984) en het boek "Chimpanseepolitiek" van Frans de Waal (1982).
Onder leiding van kleinzoon Antoon van Hooff werd omstreeks 1988 een nieuwe weg ingeslagen voor de presentatie van dieren. In zeer grote hallen werden grote aantallen dieren- en plantensoorten samengebracht uit een bepaald landschap, zoals het tropisch regenwoud ("Burgers' Bush", geopend in 1988) of een woestijn in Noord-Amerika ("Burgers' Desert", geopend in 1994). Deze presentaties worden door de dierentuin 'ecodisplays' genoemd. Met de introductie van deze in alle jaargetijden te bezoeken landschapspresentaties en een congrescentrum is het park nog maar voor een deel afhankelijk van de omzet die de zomermaanden oplevert.
Onder de leiding van zoon Alex van Hooff werd er in 2006 een masterplan tot 2016 ontwikkeld waaruit in ieder geval een brede rondweg in het centrale deel van het park komt. Deze rondweg zal de verbinding tussen de verschillende leefgebieden vormen. Behalve deze rondweg zijn er plannen voor nog meer leefgebieden. In maart 2012 werd op de 99ste verjaardag van het park een nieuwe 'indoor' speeltuin ("Kids' jungle") geopend.. Ook werd er in juli 2017 de nieuwe "Burgers' Mangrove" geopend.
Dierenpark.
Hoewel de ecodisplays de Zoo tegenwoordig de meeste bekendheid geven, zijn er nog vele meer traditionele dierenverblijven. Dit dierenpark is grofweg in drie gebieden verdeeld. Er is een vogelafdeling (waar het ooit mee begon) met onder andere flamingo's, gieren en vele kleinere vogelsoorten. Daarnaast zijn er verschillende mensapen zoals de gorilla en chimpansee. Voor de rest biedt het park ook nog andere exotische diersoorten zoals de olifant, stokstaartjes en bosrendieren. In het dierenpark zijn nog steeds enkele van de destijds revolutionaire 'open' verblijven in gebruik.
In de winter is een aantal diersoorten uit het dierenpark alleen in binnenverblijven te bezichtigen.
Speeltuin.
Het park heeft sinds 2003 een geheel vernieuwde speeltuin met speciale delen voor grote en kleine kinderen, die grenst aan het Park Restaurant. Daarnaast is er een kleine speeltuin geopend (2009 in het midden van het park). In 2012 opende Burgers' Zoo ter gelegenheid van het 99-jarige jubileum een geheel overdekte speeltuin, die aan de andere zijde van het Park Restaurant tussen het restaurant en de Desert is gesitueerd. Deze speeltuin is vormgegeven als een Zuid- en Midden-Amerikaans jungledorp bestaande uit paalwoningen die onderling met elkaar zijn verbonden door middel van hangbruggen, klimnetten en glijbanen.
Horeca en winkels.
Het park heeft ongeveer 5 grote horecagelegenheden in het park. Het aanbod loopt uiteen van grote en kleine snacks tot snacks en gerechten uit de tropische keuken (Bush Restaurant), Texaans-Mexicaans (Desert Restaurant), Afrikaans (Safari Restaurant) en de oud-Nederlandse keuken (Park Restaurant en de Pinguïn Corner). De meeste restaurants sluiten wat betreft aankleding en assortiment aan op het themagebied of de attractie(s) waar ze in of bij liggen. Daarnaast zijn er diverse kleine horecapunten verspreid over het park.
Naast horecagelegenheden heeft het park meerdere souvenirwinkels. Bij het entreegebouw bevindt zich de grootste souvenirshop van het park.
Evenementen.
Burgers Zoo heeft een aantal jaarlijks terugkerende evenementen op de kalender staan.
Het park organiseert in januari de "Winter Pasar Malam" in "de Bush", met een Indische nachtmarkt en diverse oosterse activiteiten. Een belangrijk evenement in de zomer zijn de "Zomeravonden", dat op vijf zaterdagen in augustus wordt gehouden. Op deze dagen blijft het park tot 9 uur 's avonds open. Overige evenementen in het park zijn "Burgers’ Light", een kleurrijk lichtspektakel, in februari en "Dino's in the zoo" van oktober t/m november.
Shows.
De shows zijn altijd verschillend en veranderen per hoogseizoen.
Leefgebieden en ecodisplays.
Door een leefgebied grootschalig na te bouwen, kan men dieren en planten die in zo'n leefgebied thuishoren er samen in onderbrengen. Door de grote omvang maakt het geheel een meer natuurlijke indruk. Het kan voorkomen dat het ene organisme het andere belaagt en dat planten door dieren worden beschadigd of gegeten. Zo'n natuurgetrouwe imitatie wordt door Burgers' Zoo een 'ecodisplay' genoemd. Door deze manier van presenteren kunnen bezoekers daadwerkelijk op zoek gaan naar dieren en planten. Zowel flora als fauna worden in een ecodisplay zo realistisch mogelijk getoond. Deze presentaties zijn veelal overdekt en het gehele jaar te bezoeken.
Toen het in 1968 werd geopend, was het het eerste leeuwenpark op het vasteland. In het begin kon men er met een auto tussen de dieren doorrijden, later alleen met een treintje (tot 2005). Tegenwoordig geeft de safari een overzicht van de Afrikaanse savanne en is deze alleen voor wandelaars toegankelijk. De wandelroute bestaat voor een groot deel uit een 250 meter lange overdekte loopbrug. De safari is via de loopbrug verbonden met de Burgers' Bush.
De Bush is een overdekte ruimte van anderhalve hectare waar een tropisch regenwoud is gecreëerd waarin mens en dier vrij kunnen rondlopen. Met deze ruimte, die in 1988 geopend werd, krijgen mensen een indruk van hoe een regenwoud eruitziet. Veel dieren in de biotoop hebben geen vaste verblijfplaats waardoor de bezoeker ze op allerlei plekken kan tegenkomen, zoals op de verscheidene onverharde paden.
In een grote hal is een mangrovebos nagebootst. Dat is een tropisch vloedbos. Een bos dat bij elk hoogwater gedeeltelijk overspoeld wordt met zeewater. Bij laagwater staan de bomen en planten in het bos in de modder. Men zou een mangrovebos kunnen aanduiden als een met bomen en struiken begroeide Waddenzee.
Er is een ontwerp voor een nieuwe mangrovehal, de grootste overdekte mangrove ter wereld, op de plaats van de oude vogelverblijven.
In een overdekte ruimte van 7500 m² is de Sonorawoestijn en Mojavewoestijn van Arizona, VS en het noorden van Mexico nagebootst. Bezoekers kunnen via vaste paden kennismaken met het leven in de woestijn. De Desert, geopend in 1994, is de 2e grote overdekte attractie van Burgers' Zoo en via een tunnel verbonden met Burgers' Bush.
Het aquarium heeft een inhoud van ruim acht miljoen liter en is een zogenaamd ecodisplay van zowel flora (met name algen) als fauna van de oceaan van Zuidoost-Azië. Bezoekers worden achtereenvolgens langs presentaties van het leven aan de kust, de koraalriffen, de open oceaan en de diepzee geleid. Burgers' Ocean werd geopend in 2000 en is alleen toegankelijk via Burgers' Bush.
Rimba is een afkorting van het Maleisische woord "rimba raya", wat tropisch regenwoud betekent en is geopend ter gelegenheid van het 95-jarig bestaan van de Zoo (in 2008). De Rimba bestaat uit een aantal zones. Binnen deze zones zijn verschillende diersoorten bij elkaar geplaatst.
Bereikbaarheid.
Burgers' Zoo ligt aan de noordkant van Arnhem, tegen de rand van de Veluwe. Naast de dierentuin bevindt zich het Nederlands Openluchtmuseum. De zoo is het gehele jaar dagelijks geopend van 9:00 uur tot 17:00 uur. Van april t/m oktober is de dierentuin langer open van 9:00 tot 19:00 uur. Sommige delen van het park kunnen eerder dicht gaan.
Vanaf Station Arnhem Centraal rijdt trolleylijn 3 naar het dierenpark.
Trivia.
Met bijna 1,5 miljoen bezoekers in 2013 was de Arnhemse Zoo de meest bezochte attractie in Gelderland.
