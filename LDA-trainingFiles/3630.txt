	Een zeer voorbeeldige amateur
	VOOR MEMOIRES moet je veel hebben beleefd of gedaan, voor een autobiografie hoef je niet veel te hebben meegemaakt. Memoires zijn altijd uiterlijker dan de autobiografie, waarin de persoonlijke betekenisgeving van de gebeurtenissen uit het leven centraal staat en daarmee de vraag naar die betekenis en naar de gestalte van het eigen leven. Er is misschien geen werk waarin zoveel vragen worden gesteld als De Belijdenissen, dat ik nu maar als de eerste autobiografie beschouw. In de autobiografie gaat men de confontratie met zijn eigen verleden aan, in de memoires beschrijft men dat verleden, vanuit eigen perspectief uiteraard. Op de spits gedreven: de autobiografie vraagt meer karakter dan memoires, persoonlijkheid als men wil.
Wanneer Nigel Nicolson in 1952 voor de Conservatieven lid is geworden van het Engelse Lagerhuis, wordt hij in de rookkamer van de House of Parliament door Ted Heath voorgesteld aan Churchill. Heath had Nicolson gewaarschuwd: Churchill houdt niet van small talk. Nicolson raakt enigszins in paniek. Churchill zat in de krant de uitslagen van de paardenraces te lezen. Heath stelt hem voor en trekt zich terug. Daar staat Nicolson, met zijn mond vol van n zin: 'Mijnheer de Premier, wat beschouwt u als de belangrijkste kwaliteit in een man?' Churchill keek hem over de rand van zijn krant en de rand van zijn bril aan en zei alleen: 'Karakter'. En hij las verder in zijn krant.
In zijn superieure sluwheid moet Churchill in de vraag gebrek aan karakter hebben gehoord. En zijn antwoord is een afschrijving van het jonge Lagerhuis-lid. Die heeft hem daarna ook nooit meer gesproken. Maar misschien schoof er door Churchills hoofd ineens het beeld van Nigel Nicolsons vader, Harold. Die had enige jaren een vrij ondergeschikte functie in Churchills oorlogskabinet. Churchill vond hem te zacht, misschien ook wat karakterloos. Hij moet in de zoon ineens de geestelijke erfgenaam hebben gezien. En zo werd de vader ook nog afgeschreven.
De zoon is nu tachtig en hij heeft zijn memoires geschreven. Long Life heet het boek. Met opzet schrijf ik 'de zoon'. Het eerste hoofdstuk heet 'The Son' en het is een dubbelportret van zijn ouders: Harold Nicolson en Vita Sackville-West. Maar het hele boek had de titel van het eerste hoofdstuk kunnen hebben; het is geschreven in de geest van de vader, die ook die van de zoon is. Dat was wellicht te verwachten. Nigel Nicolson heeft in 1966 een keuze uit de dagboeken van zijn vader gepubliceerd, ingeleid en van aantekeningen voorzien. Het werd een bewonderenswaardig werk van beiden. Het dagboek - de memoires van de dag, kan men zeggen - is zonder meer schitterend en geeft, politiek en cultureel, een uitstekend beeld van Engeland tussen 1930 en 1964, van een in bijna alles betrokkene die toch een buitenstaander was; voor deze soort dagboeken, waarin het meer om gebeurtenissen dan zelfreflectie gaat, een ideale positie. De zoon nam tussen de dagboekaantekeningen brieven van zijn ouders op, waardoor vaak een dubbele belichting van gebeurtenissen ontstaat. Harold Nicolson leefde nog bij de publicatie - hij stierf in 1968, zijn vrouw in 1962 - en het grote succes van de dagboeken verbijsterde hem: hij had veertig boeken geschreven, en om wat hij als bijwerk beschouwde werd hij nu beroemd. En is hij bekend gebleven.
In 1973 publiceerde Nicolson Portrait of a Marriage en dat behandelde het wonderlijke huwelijk van zijn ouders: hij was homoseksueel en zij lesbisch. Een van de lesbische verhoudingen staat in het boek centraal en leidt tot een crisis in het zeer gelukkige huwelijk. Van het boek werd voor de BBC een toneelstuk gemaakt. Samen met Joanne Trautmann publiceerde Nicolson tussen 1974 en 1980 in zes delen de brieven van Virginia Woolf, een van de intieme vriendinnen van zijn moeder. Hij heeft haar van zijn vroegste jeugd gekend, want zijn ouders waren zijdelings bij Bloomsbury betrokken. In 1992 - het houdt niet op met het zoonschap - gaf Nicolson de briefwisseling van zijn ouders uit, Vita and Harold, met welke titel hij zijn eigen vertrouwdheid tot familiariteit van alle lezers maakte. Intussen waren er, uiteraard met zijn medewerking, biografien van zijn vader en moeder verschenen, respectievelijk door James Lees-Milne (een zeer gemene, maar heel geestige dagboekschrijver) en Victoria Glendinning.
HAROLD NICOLSON was tot 1929, na public school en Balliol, in de Engelse diplomatieke dienst. Hij trad terug vanwege zijn vrouw, en begon een leven als publicist en journalist, van een heel grote veelzijdigheid. Zijn werk was ook maatschappelijke dwang: hij moest, in tegenstelling tot bijna al zijn vrienden en kennissen, zijn brood verdienen. Hij bleek de voor de Engelse cultuur zo typische amateur, wat misschien ook zijn veelzijdigheid kan verklaren. Misschien dat hij juist door dat amateurisme mislukte als politicus, want die is een beroeps-dilettant. Maar hij had ook te veel zachte krachten en was niet strijdbaar. Hij had veel vrienden en slaagde erin geen vijanden te krijgen, wat voor een politicus een zwakte is, voor een echte schrijver ook, maar dat was hij ook niet. Hij zat misschien zijn hele leven op de verkeerde maar juiste plaats: tussen twee stoelen. Voor mij is het gemak waarmee hij in zijn boeken totaal verschillende onderwerpen behandelt - biografien, literaire studies, politieke geschriften, reisbeschrijvingen - het meest verbijsterend, hoewel die veelzijdigheid voor de Engelse cultuur ook typerend kan worden genoemd. Hij heeft velen bewonderd, maar het meest zijn vrouw. Die heeft ook zeer veel geschreven, romans, gedichten, biografien en boeken over tuinen en tuinieren, en die, ook al een bijproduct, waren het meest succesvol. Wat de twee gemeen hadden: een leven totaal gewijd aan de cultuur en een ongelooflijke werkkracht.
Die toewijding en werkkracht werden overgerfd. De oudste zoon, Ben, werd - typerend: zonder vooropleiding - een vooraanstaand kunsthistoricus. En Nigel werd amateur en zoon, - ging het leven van zijn vader herhalen en dat in dubbel opzicht: in zijn publicaties en in zijn hele manier van leven, in zijn ontwikkeling ook, niet minder in die tussenpositie. Hij werd vooral een voorbeeldig Engelsman en een bijna ideaal vertegenwoordiger van zijn klasse, niet alleen vanwege Eton en natuurlijk Balliol, maar ook in zijn wijze van leven en zijn vrienden- en relatiekring en in de vanzelfsprekendheid van hun invloed gebruik te maken.
NIGEL STUDEERDE in Oxford geschiedenis en dat was geen succes. Hij kreeg slechts een 'third'. Dat kwam zo hard aan, dat zijn vader in zijn afsluitende dagboekaantekening van 1938 kon schrijven: 'Het was een slecht jaar. Chamberlain heeft het machtsevenwicht vernietigd en Niggs kreeg een third. Een smerig jaar. Het volgende jaar zal slechter zijn.' Natuurlijk, de oorlog begon en Nigel en zijn broer gaan in dienst. De beschrijving van zijn oorlogservaringen - geen sterke commandant, maar een goede inlichtingenofficier, daar heb je het weer - in Afrika en Itali is zonder meer fascinerend. Terug in Engeland in 1945 gaat hij de de oorlogsgeschiedenis van zijn 'The Grenadier Guard' schrijven. En dat is typerend: hij beheerst de geschiedschrijving meteen. Vanzelfsprekend, hoort er misschien aan te worden toegevoegd. Een jaar later wordt hij assistent-uitgever van George Weidenfeld. Hij heeft nog nooit een uitgeverij van binnen gezien. De firma Weidenfeld and Nicolson ontstaat. Men krijgt de indruk dat hij altijd 'assistent' is gebleven. Hij is nog maar net uitgever of hij gaat in de politiek. Na enkele mislukkingen komt hij in 1952 in het Lagerhuis. Zijn memoires wijzen het uit: hij kent zijn zwakten en niet zonder gedempte ironie beschrijft hij zijn politieke loopbaan, die door zijn eigenzinnige houding in de Suez-crisis wordt afgebroken. Hij wordt van zijn zetel weggestemd. Natuurlijk publiceert hij twee jaar later People and Parliament! Hij blijft op Europees niveau nog wel in de politiek, op een wat vaag ideel en cultureel niveau, in elk geval met veel sjieke en overbodige bijeenkomsten in het buitenland.
Hij moet ten slotte bekennen als schrijver voor zijn eigen uitgeverij belangrijker te zijn dan als uitgever. Hij trekt zich terug. En dan, vanaf 1964, begint het amateurisme in volle glorie. Reizen, relaties, boeken schrijven over verschillende onderwerpen, medewerking aan kranten en tijdschriften, - vader schrijft door in het werk van de zoon. Het gemak waarmee al die boeken ontstaan, is het meest verwonderlijk. Het gemak waarmee hij relaties maakt en oudere relaties gebruikt, al evenzeer. Als in zoveel Engelse boeken lijkt de wereld een vriendennetwerk van vooraanstaande Engelsen. Men kan het gemak bewonderen waarmee hij met iedereen omgaat, maar men moet bedenken dat zijn ouders hem al vroeg met allerlei belangrijke figuren in contact hebbben gebracht. De grote kracht van Harold Nicolson als opvoeder was, dat hij zijn zoons nooit als kinderen heeft beschouwd en zichzelf ook weer niet als de boven hen staande vader, eerder als een vriend.
We hoeven niet aan de toekomst te twijfelen: Nigels zoon schrijft ook boeken over vele onderwerpen, n met zijn vader samen: een uitgave van hun reiscorrespondentie. Een van zijn dochters is literair agente, de ander ging in de journalistiek en redigeert nu de review-bijlage van The Daily Telegraph en haar vader schrijft daarin - uiteraard - wekelijks een column. En Nigels grote liefde, drie eilandjes in het noorden, voor de kust van Schotland, die hij in zijn studententijd kocht, zijn nu in het bezit van zijn zoon en die zal ze als zijn zoon meerderjarig wordt, aan hem overdragen. Alles is traditie en iedereen lijkt ten slotte op iedereen en dat hoort zo.
HET IS AL MEER opgemerkt: de tuin die Harold Nicolson en Vita Sackville-West bij hun landhuis in Sissinghurst aanlegden, is hun werkelijke Portrait of a Marriage en de zoon lijkt het ook zo te zien: in de klassieke delen van de tuin ziet hij zijn vader, in de meer romantische de moeder. Sinds 1964 is het huis van de National Trust, maar de zoon van de vader woont er wel en sinds kort ook een van zijn dochters. Jaarlijks bezoeken tweehonderdduizend mensen de tuin en dus zijn ouders. Dat het hoofdstuk 'The Countryman' voor een groot deel over Sissinghurst en dus weer over die ouders gaat, is niet verwonderlijk. Zijn in het hoofdstuk beschreven liefde voor het buitenleven rondt het beeld van de voorbeeldige Engelsman haast te mooi af. Het hoofdstuk 'The Traveller' is, helaas, niet meer dan bladvulling. Of als men wil: superieur en vooral zeer beschaafd gebabbel.
Dat 'zeer beschaafd' is het hoofdkenmerk van het boek, dat doortrokken is van een liberaal-humane levensopvatting, van een zeer grote tolerantie, van een haast onbeperkt gevoel voor traditie - zowel in de bouwkunst als in de literatuur telt voor hem in feite alleen het klassieke - het hele leven heeft de hogere hygine van de hogere Engelse cultuur, die aards is en heidens, zich geen vragen stelt, Engeland nog altijd vanzelfsprekend vindt en geen onvertogen woord kent, laat staan een steen waar men zich aan stoot. Een aangenaam leven is het zijne, ondanks een scheiding en - ook daarin gaat alles door - de scheidingen van zijn kinderen, en dat leven is beschreven in een zeer aangename stijl en met een humor die nooit kraakt van leven en dood. Een zeer aangenaam boek dus. En de laatste aflevering van een famileroman.
In de laatste bladzijde keert Nicolson in zichzelf en dat is niet diep. Op de snel bereikte bodem liggen weinig opvallende of originele gedachten. Hij heeft in de hele wereld ontelbare lezingen gehouden, - en ze zullen hoogst aangenaam, mooi anekdotisch, zeer onderhoudend zijn geweest, maar nauwelijks een gedachte hebben achtergelaten, misschien een beeld: dat van de traditionele Engelsman. Voor zijn boeken, ook deze memoires, geldt hetzelfde. De schrijver blijft altijd het beeld van zichzelf.
Dat doorgaande karakter, die overerving, is een van de fascinerendste kanten van de Engelse cultuur. De Bloomsbury Group laat het zien, dit boek van Nigel Nicolson niet minder. (Als lezer ga je bijna deel uitmaken van de familie en je weet meer over alle leden ervan dan over je eigen familie.) En als er geen biologische overerving is, is er wel een geestelijke. Boeken vinden werk van anderen in zichzelf terug, zodat soms het heden het verleden lijkt voortgebracht te hebben. En zo zal Nigel Nicolson over een eeuw de vader van zijn vader zijn geworden, juist doordat alles van hem in het werk van zijn vader staat.
De laatste alinea is het mooist: de opsomming van enkele geluksmomenten die het leven waardevol hebben gemaakt en hem van zichzelf bewust. Had hij met een enorme intensiteit die momenten maar uitgeschreven. We zouden een autobiografie hebben gehad.
Nigel Nicolson, Long Life, Memoires, Weidenfeld and Nicolson, London, prijs  78,40.

Foto
	1929, Van links naar rechts: Ben, Harold, Nigel Nicolson en Vita Sackville-West

