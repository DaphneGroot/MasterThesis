	House en plooirok buren op KunstRAI
	Van onze medewerkster
Ineke Schwartz

AMSTERDAM
Doef-doef-doef! klinkt ineens over de stands in hal dertien van de Amsterdamse RAI. De dames en heren galeriehouders fronsen hun wenkbrauwen. Een housebeat, nog flink hard ook, en het houdt niet op. Gaat dat de hele KunstRAI duren? 'Dat praat zo ongemakkelijk met de klanten', zegt de dame in plooirok van galerie De Greef & De Greef uit Wassenaar geschrokken. Met de punt van haar schoen wipt ze de confetti die voor haar stand ligt richting Flatland Galerie aan de overkant. Daar komt het vandaan, net als die housemuziek.
Het is weer KunstRAI, de dertiende inmiddels, en iedereen is er weer. Twee jaar lang waren er twee beurzen met hedendaagse kunst in Nederland. Dertig van de meest toonaangevende Nederlandse galeries deden niet of niet meer mee aan de KunstRAI maar stonden op Art Amsterdam, een eigen beurs met een eigen sfeer, georganiseerd door Adriaan van der Have van Torch Gallery. Maar dit jaar zijn ze gewoon weer present in de Parkhal van de RAI. Het is precies zoals Erik Hermida, de directeur van de KunstRAI, zegt: 'Hier gebeurt alles wat later. In Keulen heeft de Unfair zich ook weer bij de ArtCologne aangesloten. In Parijs zitten de Nouvelles Tendences weer bij de FIAC.'
Hermida wilde de 'afvallige' galeries erg graag terug, want Art Amsterdam trok veel publiek. Ze staan nu, tegen een gereduceerd tarief, bij elkaar in een hoek van de Parkhal, met een bordje 'Art Amsterdam' erboven. Het is goed dat ze er weer zijn. Voor twee serieuze beurzen voor hedendaagse kunst is Nederland wel erg klein. De klanten die alleen in de meest vooruitstrevende galeries genteresseerd zijn en niets te maken willen hebben met etsen van Herman Gordijn, bronzen torso's, ingenieuze glasobjecten, moderne sieraden of edelkitsch van Gerti Bierenbroodspot, kunnen zich beperken tot het Art Amsterdam-hoekje en omgeving. De rest hoeven zij helemaal niet te zien.
En de potentile kunstkoper die wel genteresseerd is maar niet precies het verschil weet tussen galerie De Praktijk en galerie Art & Project of Tanya Rumpff, kan nu weer gewoon overal rondkijken en zich orinteren op een zeer brede keuze aan hedendaagse en moderne kunst, van Julio Galan en Erwin Olaf (Barbara Farber) tot Willem de Kooning (Borzo) en Chagall, Dubuffet, van Dongen en Dufy (Frans Jacobs). Barbara Farber en Cokkie Snoei hebben zelfs prijzen naast hun kunstwerken gehangen, een voor de galeriewereld nogal uitzonderlijk, klantvriendelijk gebaar. Een foto van Ren Magritte door Lee Miller kost bij Snoei 1500 gulden, een doek met papavers van Marc Mulders bij Farber tienduizend gulden.
Veel galeristen en kunstenaars doen hun best om op te vallen in de kakafonie van de dertiende KunstRAI. Na de Mercedes Gabbiano van Italiaans grenen van Livio de Marchi bij galerie Lieve Hemel (die een reisvaardig schip blijkt te zijn), de superauto van Eric Wie (een presentatie van de tweede-fase-opleiding het Sandberg Instituut) en de tafel met stoelen van Zeger Reyers, gemaakt van boodschappenkarretjes en gevuld met flink uitgelopen aardappels, denk je dat je de spraakmakendste kunstjes wel gezien hebt.
Maar nee. Wat opvallen betreft, slaat de stand van Flatland Galerie uit Utrecht dit keer alles. Hier geen kunst-voor-boven-de-bank, geen museumfhige objecten, geen foto's van beroemdheden, verrassende of slaapverwekkende schilderijen, beelden of foto's, maar The White Room 2 van Micha Klein en Danille Kwaaitaal. Een serie monitoren met computergegenereerde videobeelden, die beide kunstenaars-vj's gebruiken bij hun optredens in de disco, staan rond een bed met aaibare bekleding waar langbenige 'figuranten', gekleed in wit plastic en pluistruitjes, zich bevallig overheen vleien.
Deze 'installatie' (voor veertigduizend gulden wordt hij bij u thuis gebracht) is dan ook meteen het meest eigentijdse wat de KunstRAI te bieden heeft. Verder is het een interessante mix van veel, heel veel totaal verschillende werken, met vooral veel schilderijen, ook bij Art Amsterdam galeries. En een presentatie van 129 kunstenaars, die de afgelopen twee jaar een startstipendium ontvingen van het Fonds voor Beeldende Kunst, Vormgeving en Bouwkunst. Voor wie wil weten wat de allernieuwste generatie jonge, Nederlandse kunstenaars zoal te bieden heeft.
KunstRAI, t/m 19 mei in de Parkhal van de RAI, Amsterdam, open donderdag 15 mei van 11-22.00 uur, vrijdag 16 t/m maandag 19 mei van 11-19.00 uur.

Foto
	Exposanten kijken toe bij een video-installatie op de KunstRai, die woensdag is begonnen. FOTO BERT VERHOEFF - DE VOLKSKRANT

