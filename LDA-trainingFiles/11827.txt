Junior Eurovisiesongfestival.
Het Junior Eurovisiesongfestival (Engels: "Junior Eurovision Song Contest", Frans: "Concours Eurovision de la Chanson Junior") is sinds 15 november 2003 een jaarlijkse presentatie en competitie van liedjes, gezongen door kinderen van 10 tot 15 jaar van landen die lid zijn van de EBU, en wordt uitgezonden op televisie door heel Europa. In de beginjaren mochten kinderen al vanaf de leeftijd van 8 jaar deelnemen. Het festival wordt ook in landen buiten Europa uitgezonden. Ook op het internet is het festival te volgen. Aan het Junior Songfestival kan ieder actief EBU-lid meedoen, waardoor ook landen buiten het werelddeel Europa (met name in het Midden-Oosten) die mogelijkheid krijgen. Het gaat hier om Algerije, Cyprus, Egypte, Israël, Jordanië, Libanon, Libië, Marokko, Syrië en Tunesië. In tegenstelling tot het Eurovisiesongfestival wordt dit festival het jaar nadien niet noodzakelijkerwijs georganiseerd door het winnende land.
Elk lied moest tussen de 2 minuten 30 seconden en 2 minuten 45 seconden duren tot 2013. In 2014 werd de maximumlimiet opgetrokken tot 3 minuten, dezelfde standaard als bij het Eurovisiesongfestival. De punten (evenveel van elk deelnemend land, telkens verdeeld onder andere landen) worden telkens voor de helft gekozen door de televoters en voor de andere helft door een professionele vakjury. Indien er technische problemen zouden zijn, wordt het ganse puntentotaal bepaald door de jury van het desbetreffende land. Daarnaast is er ook een kinderjury, met kinderen uit alle deelnemende landen, die punten mag uitreiken. Elk land kreeg van 2005 t/m 2015 bij de start van de puntentelling 12 punten, om nulpunters te vermijden.
Het festival wordt ook in niet-deelnemende landen uitgezonden, zoals Duitsland, Estland en Finland.
Geschiedenis.
Ksenia Sitnik zorgde voor de eerste overwinning voor Wit-Rusland in 2005 met "My vmeste"
Het Junior Eurovisiesongfestival komt voort uit een Scandinavisch festival, dat in 2000 ontstond in Denemarken, waar de liedjeswedstrijd voor kinderen diende als opwarmer voor het Eurovisiesongfestival. In 2002 deden ook Zweden en Noorwegen mee aan de Melodi Grand Prix Nordic; elk land streed met drie liedjes voor de eer. Op initiatief van de EBU werden vervolgens zestien Europese landen uitgenodigd om deel te nemen aan het allereerste Junior Eurovisiesongfestival.
Tot nu toe is het Junior Eurovisiesongfestival al dertien keer georganiseerd. De eerste editie werd georganiseerd in 2003 in Kopenhagen, de hoofdstad van Denemarken, waar het concept ontstaan was. In 2004 was het de bedoeling dat Manchester de organisatie op zich zou nemen, maar het Verenigd Koninkrijk haakte af, waarna Lillehammer (Noorwegen) insprong als gastheer. Om zulke problemen in de toekomst te vermijden, werd beslist dat landen zich kandidaat moesten stellen voor de organisatie. Zo werd België het eerste land dat de organisatie van het festival via bid toegezegd kreeg. In 2005 was het zover. Hasselt had de eer het eerste Songfestival op Belgische bodem te organiseren sinds het Eurovisiesongfestival in 1987. In 2006 was Boekarest, Roemenië aan de beurt, gevolgd door het Nederlandse Rotterdam in 2007. In 2008 vond de zesde editie plaats in Lemesos, Cyprus, voor de eerste keer niet op het Europese continent. In 2009 was Kiev, de hoofdstad van Oekraïne, gaststad van de zevende editie. In 2010 werd het festival gehouden in Minsk, Wit-Rusland. In 2011 heeft Armenië het festival georganiseerd. In 2012 organiseerde Nederland het voor de tweede maal, dit keer in Amsterdam. In 2013 werd het songfestival voor de 2e keer in Kiev gehouden. In 2014 werd het festival georganiseerd op Malta.
Ralf Mackenbach, de winnaar in 2009 met "Click clack"
De eerste editie werd gewonnen door Kroatië. Dino Jelušić wist Europa te bekoren met "Ti si moja prva ljubav". In 2004 was Spanje de winnaar, met María Isabel. In 2005 trok Wit-Rusland aan het langste eind, en dat zou het land nogmaals doen in 2007. Malta had in (2013 en 2015) ook twee keer gewonnen. Georgië heeft de meeste winsten op het Junior Eurovisiesongcontest (2008, 2011 en 2016), daarmee is Georgië het succesvolste land uit de prille geschiedenis van het Junior Eurovisiesongfestival. Verder wonnen Rusland (2006), Nederland (2009), Armenië (2010), Oekraïne (2012) en Italië (2014) het festival.
Stemprocedure.
De stemming gebeurt op dezelfde wijze als bij het grote festival. De winnaar van het festival wordt bepaald door het geven van punten door ieder deelnemend land: 1 tot en met 8, 10 en 12 punten aan hun tien favoriete liedjes. In elk land kan de kijker via televoting, telefonisch of via sms, stemmen op zijn of haar favoriete nummer. De punten van de kijker tellen voor de helft mee in de eindafrekening van het land. De andere helft wordt bepaald door de nationale vakjury. Deelnemende landen mogen niet op zichzelf stemmen. De kritiek hierop is dat de stemmen van kleine landen net zo zwaar wegen als van grote landen terwijl er minder mensen hebben gestemd.
De presentatoren roepen de juryvoorzitter van elk land via een satellietverbinding op. De eerste zeven punten worden niet afgeroepen, maar verschijnen onmiddellijk op het scorebord. Dit systeem wordt toegepast sinds 2005 (toen nog de eerste vijf punten), om het scoreverloop te versnellen.
Sinds 2006 mag men al op zijn favoriete lied stemmen tijdens de show. Dit zorgde eerst voor veel kritiek (landen die in het begin van de show aantreden, zouden hier voordeel uit kunnen halen), maar het systeem wordt nog steeds toegepast. Sterker nog, vanaf 2010 wordt het ook toegepast op het grote Eurovisiesongfestival. In 2007, 2008 en 2010 werd het geld dat de stemming opbracht wel geschonken aan UNICEF.
Vanaf 2009 bepaalde de stemmer 50% en een vakjury 50% van de uiteindelijke punten.
Vanaf 2016 kan er niet meer gestemd worden en zal de uitslag bepaald worden door de vakjury en de kinderjury.
Aantal overwinningen en georganiseerde festivals.
Tot op heden hebben drie landen meermaals gewonnen (Georgië, Malta en Wit-Rusland). De regel uit het gewone Eurovisiesongfestival dat het winnende land na een winst het festival het jaar daarop moet organiseren, geldt niet voor het Junior Eurovisiesongfestival, maar het land dat gewonnen heeft krijgt toch voorrang op andere landen om het festival van het volgende jaar te organiseren. Voorbeelden hiervan zijn Armenië, Oekraïne en Malta.
Buiten de landen in de tabel organiseerden ook Denemarken, Noorwegen, België, Roemenië, Cyprus en Bulgarije het festival.
Deelnemende landen.
Alle leden van de EBU mogen deelnemen aan het festival, waardoor ook enkele Afrikaanse en Aziatische landen kunnen deelnemen. Australië doet tegenwoordig ook mee.
In tegenstelling tot het Eurovisiesongfestival kent dit festival een tanend aantal deelnemers. Deden er aan de eerste editie nog 16 landen mee, in 2009 waren het er nog maar 13. Door de jaren heen haakten verscheidene landen af, meestal om financiële redenen, maar sommige landen, waaronder Griekenland, vonden het festival kindonvriendelijk: de kandidaten zouden onder een te grote druk staan doordat zij hun vaderland verdedigen. Frankrijk haakte al na één deelname af, met als reden dat te veel Eurosongvarianten het einde zou betekenen van het begrip Eurosong. Ook Zwitserland haakte na één deelname af.
De EBU is actief op zoek naar omroepen die willen deelnemen, om de toekomst van het festival veilig te stellen. De kans bestaat immers dat het festival bij onvoldoende belangstelling wordt uitgesteld, zoals het geval was met het Eurovisiedansfestival 2009. Na enkele weken van hardnekkige geruchten over het einde van het festival, maakte de EBU op 19 november 2010, één dag voor het Junior Eurovisiesongfestival 2010 in Minsk, tijdens een persconferentie bekend dat het Junior Eurovisiesongfestival blijft bestaan.
Sinds 2006 wordt in Scandinavië weer de Melodi Grand Prix Nordic weer georganiseerd, reden voor de meeste Scandinavische landen om te stoppen met het Junior Eurovisiesongfestival. Alleen Zweden doet nog mee. In 2010 ging het aantal deelnemers weer omhoog, zij het met slechts één land: Moldavië debuteerde; Letland en Litouwen keerden terug naar het festival, maar Cyprus en Roemenië trokken zich terug. Van de 29 landen die tot nu toe deelgenomen hebben, zijn er anno 2016 slechts twee die aan elke editie hadden deelgenomen: Nederland en Wit-Rusland.
Toptiennoteringen.
Hieronder volgt een lijst van toptiennoteringen van alle deelnemende landen. Landen in het grijs vermeld doen niet meer mee.
