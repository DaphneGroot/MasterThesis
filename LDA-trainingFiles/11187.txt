Medemblik (stad).
Stoomgemaal Vier Noorder Koggen en Het Nederlands Stoommachinemuseum
Beeld 'De beste stuurlui' aan het havenhoofd
Medemblik () is een stad in de gelijknamige gemeente Medemblik in de Nederlandse provincie Noord-Holland. Het ligt in West-Friesland aan het IJsselmeer. De stad telde op 1 augustus 2013 8.492 inwoners (bron: Gemeente Medemblik).
Medemblik is de oudste stad van West-Friesland: het verkreeg in 1289 stadsrechten van graaf Floris V, die toen net West-Friesland definitief had onderworpen aan zijn grafelijke gezag. Medemblik was tot 2007 een zelfstandige gemeente, waartoe geen andere woonplaatsen behoorden. De gemeente was een van de kleinste van de provincie Noord-Holland. De huidige gemeente Medemblik ontstond uit een fusie met de gemeenten Noorder-Koggenland en Wognum per 1 januari 2007, gevolgd door een fusie met de gemeenten Wervershoof en Andijk per 1 januari 2011.
Naamsverklaring.
De naam "Medemblik" is mogelijk afkomstig van de waterloop "Medemelake" of "Medemelacha" (Germaans "miduma-" "middelst" en "laku-" "waterloop in moerassig terrein") die op deze plaats heeft gelopen, en die in een oorkonde uit 985 wordt genoemd. Hierin wordt ook Medemblik zelf genoemd als "villa Medemelacha". Dit veenriviertje is tegenwoordig grotendeels verdwenen, maar het resterende deel is nog bekend als de Kromme Leek en mondt via de meertjes de Groote en Kleine Vliet bij Medemblik uit in het IJsselmeer.
Geschiedenis.
Medemblik en Dorestad kregen door de Friezen welvarende markten. In 1289 werd Medemblik als eerste plaats in West-Friesland een stadsrecht verleend door graaf Floris V, nadat deze de West-Friezen had onderworpen. Hij liet in diezelfde tijd een dwangburcht bouwen, die nu bekendstaat als Kasteel Radboud. Het stadje werd in 1517 door het leger van Johan van Selbach, gesteund door de kapers van Grote Pier en Wijerd Jelckama geplunderd. In 1555 vond in Medemblik een grote stadsbrand plaats. Aan het begin van de Tachtigjarige Oorlog, in 1572 en 1588, werd de stad door respectievelijk geuzen en prinselijke troepen belegerd.
Door de ingebruikname van het Noordhollandsch Kanaal in 1824 nam het belang van Medemblik als havenstad sterk af. De afsluiting van de Zuiderzee leek de nekslag voor Medemblik te betekenen, maar in de jaren zestig van de 20e eeuw ontwikkelde de stad zich tot een bekend watersportcentrum, met met name in het seizoen ook een levendig uitgaansleven.
Medemblik bezit veel historische gevels, en een stadhuis uit 1939 van de architect A.J. Kropholler. Ook staat er een werkende korenmolen (Molen De Herder, herbouwd 1986-1990) en is in het voormalige stoomgemaal De Vier Noorder Koggen het Nederlands Stoommachinemuseum gevestigd. Medemblik telt meer dan 80 rijksmonumenten.
Sinds 1887 heeft Medemblik een spoorverbinding met Hoorn. Het stationsgebouw van Medemblik dateert uit het openingsjaar. Tegenwoordig wordt deze lijn gebruikt door de Museumstoomtram Hoorn-Medemblik.
Bezienswaardigheden.
Een deel van Medemblik is een beschermd dorpsgezicht, met de haven en de kerkomgeving. Verder zijn er in het stadje tientallen rijksmonumenten.
"Kaart van het oude centrum van Medemblik."
Verkeer en vervoer.
Medemblik is bereikbaar vanaf Amsterdam, Hoorn en Leeuwarden en Den Oever via de A7 en de N239. Vanaf Hoogkarspel via de N240.
