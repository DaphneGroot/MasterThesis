Euskadi Ta Askatasuna.
Muurschildering van het symbool van de ETA in Altsasu
De parkeergarage van terminal 4 van de luchthaven van Madrid daags na de aanslag van 30 december 2006
De Euskadi Ta Askatasuna (Nederlands: "Baskenland en Vrijheid"), beter bekend onder de afkorting ETA en onder de naam Baskische Afscheidingsbeweging, is een organisatie die een onafhankelijke, socialistische Baskische staat wil stichten. De ETA staat op de Europese terreurlijst.
ETA voert een strijd tegen wat zij de Spaanse en Franse bezetting van Baskenland noemt en beschouwt zichzelf in staat van oorlog met alle in Baskenland aanwezige politie- en legereenheden. Net als bij de Ierse IRA, worden meestal wel waarschuwingen gegeven, waardoor de aanslagen meestal beperkter van schaal zijn.
Het symbool van de ETA is een slang gewikkeld rond een bijl. Het motto van de beweging is Bietan jarrai (Nederlands: "we gaan door met beide"), namelijk met de gewapende strijd, gesymboliseerd door de bijl, en met de politieke strijd, gesymboliseerd door de slang. De politieke tak van de ETA is Batasuna.
Op 20 oktober 2011 heeft de beweging aangekondigt alle activiteiten te staken, en dit werd op 8 april 2017 gevolgd door het eenzijdig overdragen van alle wapens.
Doelstellingen.
In de loop van de jaren tachtig begon de doelstelling van de organisatie echter te verschuiven. Drie decennia na haar oprichting leek het streven naar een onafhankelijke, socialistische Baskische staat meer en meer utopisch en praktisch moeilijk realiseerbaar. In het Democratisch Alternatief, een manifest van de ETA uit 1995, maakt de organisatie bekend een meer pragmatische koers te varen. Zo kondigde de ETA aan de gewapende strijd te staken als de Spaanse regering de soevereiniteit en het zelfbeschikkingsrecht van de Basken zou erkennen. De ETA stelde in het manifest zelf voor een referendum te houden over de vraag of Baskenland een deel van Spanje moest blijven of niet.
Geschiedenis.
Op 31 juli 1959 werd ETA opgericht, dezelfde dag als de EAJ. De eerste "etarras" (ETA-leden) kwamen uit kringen van Ekin (Nederlands: "handelen"), een organisatie opgericht aan de universiteit van Deusto in Biskaje en van EGI, de politieke jongerenorganisatie van de EAJ. In de ogen van de "etarras" zat de EAJ gevangen in haar eigen verleden. Tot het systematisch gebruik van geweld ging ETA pas aan het einde van de jaren zestig over. In haar begindagen was de ETA een vreedzame beweging die actie ondernam tegen de vernietiging van de Baskische cultuur. De eerste gewelddadige actie vond plaats in 1961, toen "etarras" een trein met franquistische oud-strijders probeerden te laten ontsporen. In de laatste jaren van het Franco-regime en tijdens de aanloop van de transición, de democratisering van Spanje, kon ETA onder de Baskische bevolking op aanzienlijke sympathie rekenen.
De organisatie werd geplaagd door een eindeloze reeks interne conflicten. Het bekendste is dat tussen ETAm (militar) en ETApm (político-militar) in de eerste helft van de jaren zeventig. De zogeheten milis opteerden voor gewapende strijd, gevoerd door een kleine militaire voorhoede. De zogeheten polimilis, die veel meer door marxistisch-leninistische ideeën werden geïnspireerd, wilden hun strijd primair voeren met behulp van gemobiliseerde brede volksmassa's. Uiteindelijk haalden de milis de bovenhand. Hun opvattingen zijn sindsdien binnen ETA altijd dominant gebleven. Eind jaren zeventig koos ETA voor een links-nationalistische invulling van hun streven, een invulling die tot op heden als officiële ideologie fungeert, en werd besloten dat het nuttig zou zijn om ook een politieke arm te hebben. Batasuna fungeert als dusdanig sinds 1978. In de jaren tachtig organiseerde en financierde de Spaanse regering de Grupos Antiterroristas de Liberación (GAL), doodseskaders die leden van de ETA ontvoerden, martelden en vermoordden in wat bekendstaat als de Vuile Oorlog.
In januari 2002 werd Juanra Rodríguez in Amsterdam opgepakt. Volgens het Spaanse Openbaar Ministerie zou hij banden met de ETA hebben. Verschillende actiegroepen betwijfelen dit ten zeerste en beweren dat hij om politieke redenen vervolgd werd. Zij begonnen een actie Free Juanra. In november 2003 werd Juanra uitgeleverd en gevangengezet in de Soto del Real-gevangenis in Madrid, de Anti-Fascistische Aktie (AFA) bood hem gedurende zijn onzekere tijd dak boven het hoofd.
Op 11 maart 2004 werd de ETA door de Spaanse regering deels uit partijpolitieke overwegingen verantwoordelijk gesteld voor de aanslagen op Madrileense forensentreinen, waarbij 191 mensen werden vermoord en ongeveer 1400 verwond. Van belang in dit verband was ook dat de Spaanse politie vlak daarvoor een aanzienlijke hoeveelheid explosieven had onderschept die toebehoorden aan de ETA en waarvan men vermoedde dat die op korte termijn voor een 'zeer grote' aanslag in Madrid gebruikt zouden worden. De terreurbeweging en de aan haar gelieerde politieke partij ontkenden betrokkenheid. Later bleek dat de schuld voor dit bloedbad bij Al Qaida lag. Mede als gevolg van de verwikkelingen rond de aanslagen verloor de zittende premier José María Aznar de verkiezingen van José Luis Rodríguez Zapatero.
Op 22 maart 2006 kondigde de ETA een wapenstilstand aan, in te gaan op 24 maart, naar eigen zeggen om een nieuw democratisch proces in Baskenland op gang te brengen. Op 30 december 2006 brak de ETA deze belofte echter met het tot ontploffing brengen van een voertuig in de parkeerruimte van de luchthaven van Madrid waarbij twee Ecuadoranen omkwamen. Op 5 juni 2007 werd door de ETA aangekondigd dat de wapenstilstand opgeheven zou worden op 6 juni.
Op 20 oktober 2011 kondigde de beweging aan al haar gewapende activiteiten definitief te staken, en dit werd op 20 maart 2017 gevolgd door de eenzijdige overdracht van alle wapens, wat op 8 april van dat jaar geschiedde. Opvallend in dit proces van ontmanteling is dat de Spaanse overheid hier geen enkele rol in heeft willen spelen en het proces niet heeft gefaciliteerd, en dat het volledig op eigen initiatief van de beweging is gebeurd. Hierbij heeft ze ook de laatste eis, het verplaatsen van ETA gevangenen die allen in gevangenissen ver van het Baskenland zitten, naar gevangenissen in het Baskenland, los moeten laten.
Structuur in de laatste jaren.
De organisatie van ETA had steeds meer een cellenstructuur gekregen. De harde kern van "etarras" kon worden opgedeeld in legales, de leden die een gewoon leven leiden en niet zijn ondergedoken, en illegales, die in clandestiniteit leven en door ETA werden voorzien van alles wat ze nodig hadden. Daarnaast waren er uiteraard personen belast met het leveren van hand-en-spandiensten zoals het vergaren en doorgeven van informatie, en zogenaamde autonome commando's. Haar machtsbasis concentreerde zich op het platteland en bepaalde wijken van de grote steden.
De nieuwe lichting "etarras" werden gerekruteerd uit een soort anarchistische subcultuur met marxistisch-leninistische revolutionaire trekjes. De ETA-jeugdbeweging Segi (vroeger Haika en Jarrai) richtte regelmatig grote vernielingen aan in de Baskische steden, in het kader van de Kale Borroka (Nederlands: "straatvechten"), stadsrellen veroorzaakt door jonge Baskische nationalisten. Om haar activiteiten te financieren voerde de ETA kidnappingen en afpersingen uit op Baskische ondernemers, de zogenaamde revolutionaire belasting.
Uit betrouwbare informatie, niet traceerbaar op internet, blijkt dat ETA-kopstukken zich niet meer in Spanje bevinden. Wel werd er onder de Baskische jongeren nog steeds voor de ETA gerekruteerd. De ETA opereerde vooral uit Andorra in de berggebieden die uitstekend geschikt zijn voor de wapensmokkel naar Spaans Baskenland. Ook in Zuidwest-Frankrijk rond Toulouse zouden regelmatig ontmoetingen van ETA-kopstukken plaats hebben gevonden; voor de Spaanse justitie was het een groot probleem dat de ETA zich ophoudt op Frans grondgebied. De Spaanse regering heeft daarom met Frankrijk een aantal verdragen met geheime inhoud gesloten voor het oppakken van ETA-kopstukken. Naar aanleiding hiervan werden op 19 augustus 2009 in een Frans skioord drie ETA-verdachten opgepakt, van wie er twee op de lijst van meest gezochte criminelen stonden.
Op maandag 10 januari 2011 kondigde de ETA het permanent staakt-het-vuren af en heeft het al haar terroristische bewegingen gestopt, zoals aanslagen, liquidaties en ontvoeringen.. Al haar gewapende activiteiten zijn toen definitief stopgezet.
