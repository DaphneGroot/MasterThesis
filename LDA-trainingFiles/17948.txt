 HOLLANDIA NEEMT LENINGEN OP VOOR OVERNAME. 
 ROTTERDAM, 30 dec (Reuter) - HIM Furness NV, de vroegere Hollandia Industriele Maatschappij NV (HIM), heeft bekend gemaakt dat zij vandaag de koopsom voor Furness BV van circa 94,6 miljoen gulden aan Koninklijke Pakhoed in contanten zal voldoen. 
 De koopsom is gefinancierd met de 42 miljoen gulden die HIM aan contanten beschikbaar had en via door ABN AMRO verstrekte achtergestelde leningen voor een bedrag van 53 miljoen gulden. 
 Het aantal uitstaande aandelen blijft hierdoor gehandhaafd op 600.000, exclusief de uit het lopende interim-keuzedividend 1996 voortkomende nieuwe aandelen, aldus HIM. 
 Eerder liet HIM weten aandelen te willen uitgeven om de overneming te financieren maar volgens de directie is gebleken dat op dit moment de vorm en voorwaarden voor de opgenomen achtergestelde leningen zijn te prefereren boven een aandelenemissie die dan ook niet zal plaatsvinden. 
 Samen met de door Pakhoed beschikbaar gestelde achtergestelde lening bedraagt het garantievermogen de beoogde 135 miljoen gulden, aldus HIM. 
 Met ABN AMRO is een arrangement overeengekomen dat bestaat uit een converteerbare achtergestelde lening van 30 miljoen en een bancaire achtergestelde lening van 23 miljoen. 
 Daarbij is overeengekomen dat beide leningen in 1997 geheel of gedeeltelijk vervroegd kunnen worden afgelost. 
 De voornaamste condities van de converteerbare achtergestelde lening zijn een rentecoupon van zes procent, een conversieprijs van 70 gulden en een looptijd van negen jaar, waarvan de eerste vijf jaar aflossingsvrij. 
 HIM zegt de komende periode het vastgelegde vermogen (vaste activa) in de onderneming te willen reduceren waardoor stille reserves kunnen worden gerealiseerd. 
 Samen met het toevoegen van een deel van de eerder gemelde exploitatiebijdrage door Pakhoed aan het resultaat kan dit volgens HIM in 1997 al leiden tot een aanmerkelijke toename van het eigen vermogen van de onderneming. 
 "Op basis van de gekozen financieringsopzet mag verwacht worden dat in de toekomstige jaren de beoogde rendementsdoelstelling gerealiseerd kan worden," aldus HIM. 
 Zoals eerder gemeld wil de grootaandeelhouder van HIM, ofwel de familie Lubbers, ongeveer de helft van haar belang in HIM Furness afstoten. 
 "Om de liquiditeit van het beursfonds HIM Furness NV te vergroten wordt er de voorkeur aan gegeven om de te verkopen aandelen in een aanvaardbaar tempo en tegen een convenierende prijs via de beurs te herplaatsen," aldus HIM. 
 Daar wordt echter aan toegevoegd dat directe plaatsing van grotere pakketten buiten de beurs om niet wordt uitgesloten. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
