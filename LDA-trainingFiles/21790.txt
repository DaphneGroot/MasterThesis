Brașov (stad).
Brașov (, Duits: "Kronstadt"; Hongaars: "Brassó"; Nederlands (historisch): "Kroonstad (Zevenburgen)") is een oude middeleeuwse stad in het hart van Roemenië. De stad ligt in het zuidoosten van Transsylvanië aan de voet van de Zuidelijke Karpaten en telde in 2011 circa 253.200 inwoners.
Brașov is vooral bekend door de monumentale gotische "Zwarte Kerk". De kerk dankt deze naam aan de zwartgeblakerde buitenmuren als gevolg van een grote brand in 1689. In deze hallenkerk hangen kostbare Turkse tapijten.Vlak bij de kerk (in het hart van Brașov) is het marktplein "Piața Sfatului" met in het midden het 15e-eeuwse raadhuis.
Aan de rand van het oude stadscentrum bevindt zich een stoeltjeslift naar de berg Tâmpa, die een goed uitzicht biedt over de stad.
Brașov is ook berucht om zijn beren die hun voedsel op sommige winteravonden zoeken in vuilnisbakken in de buitenwijken van de stad.
Geschiedenis.
Brașov werd in het begin van de 13e eeuw gesticht als Corona (Kronstadt) door de Duitse Orde. Koning Béla IV van Hongarije nodigde Saksische kolonisten uit om zich hier te vestigen en een versterkte stad te bouwen tegen de invallen van Turken en Tataren. De stad werd het meest zuidoostelijk gelegen bolwerk van de Saksen van Transsylvanië. Tot in de 19e eeuw bleven de Saksen de meerderheid van de bevolking vormen, buiten de stadsmuren vestigden zich wel Hongaren en Roemenen. In de loop van de geschiedenis was de stad onderdeel van het oude Koninkrijk Hongarije, het semi-zelfstandige Transsylvanië, Oostenrijk-Hongarije en vanaf 1920 van Roemenië. Onder het Roemeense bewind verdween het Saksisch-Hongaarse karakter van de stad met de vestiging van vele Roemeense arbeiders en industrieën in de stad. In 1955 werd de stad zelfs omgedoopt tot Stalinstad. Bij de omwentelingen in 1989 speelden ook demonstraties in de stad een rol om het regime van Ceauşescu omver te werpen. Sinds de toetreding van Roemenië in de EU is Brașov een welvarende stad geworden.
Bevolking.
Brașov is altijd een stad geweest met een zeer gemengde bevolking. Sinds de stichting als Kronstadt in de 13e eeuw waren de Saksen in de meerderheid. Later kwamen er ook grote groepen Hongaren en Roemenen wonen. In 1910 waren de Hongaren een relatieve meerderheid in de stad. Vanaf de jaren ´70 nam het aantal Duitstaligen af, dit werd na 1990 versneld. Tegenwoordig is de stad grotendeels Roemeens en vormen de Hongaren de belangrijkste minderheid.
Brașov had tijdens de volkstelling van 2011 253.200 inwoners.
Hongaarse gemeenschap.
Het oude Aro Hotel en de in 1964 gesloopte Hongaarse kerk in 1939
De Hongaarse gemeenschap bestaat anno 2011 uit een groep van ruim 16.000 personen. De Hongaren hebben eigen kerken, basisscholen en een gymnasium. Verder maakt Brassai Magyar Adás iedere week een uur televisie voor de Hongaarstalige gemeenschap van de stad. De uitzendingen zijn via de kabel te volgen.
De Hongaarse Rooms Katholieken hebben een eigen kerk, de Hongaarse Gereformeerde kerkgemeente komt sinds 1963 bijeen in een voormalige gymzaal. In 1963 moest de Gereformeerde kerk uit 1893 wijken voor de uitbreiding van het ARO hotel.
Trivia.
De Duitse naam Kronstadt is in het Duits ook de naam voor de Russische stad Kronsjtadt.
Het Hongaarse gerecht "Brassói aprópecsenye" is genoemd naar deze stad (letterlijk: in fijne blokjes gesneden vlees uit Brassó).
