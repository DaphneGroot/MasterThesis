	Film van Besson opent vijftigste festival Cannes
	
AFP
PARIJS
Het vijftigste filmfestival van Cannes wordt op 7 mei geopend met de Franse film Le 5ème élément van Luc Besson. Deze sciencefictionfilm, met Bruce Willis in de hoofdrol, is opgenomen in de Engelse Pinewood-studio's en heeft ruim honderdvijftig miljoen gulden gekost.

Het jubileumfestival wordt een reünie van vroegere prijswinnaars en staat onder bescherming van een comité waarin grote regisseurs zitting nemen als Woody Allen, Billy Wilder, Ingmar Bergman, Elia Kazan, Antonioni, Stanley Kubrick, Steven Spielberg en Wim Wenders.
Voorzitter van de jury is actrice Isabelle Adjani. Het festival vindt plaats van 7 tot 18 mei.

