	Partijvoorzitter Adelmund zoekt dertig nieuwe kamerleden; 'De PvdA-fractie moet flamboyant worden'
	Van onze verslaggever
Jan Hoedeman

DEN HAAG
'De nieuwe PvdA-fractie moet een flamboyante groep worden', zegt Karin Adelmund, partijvoorzitter van de PvdA, in haar Haagse werkkamer op het Binnenhof. 'Er moeten volksvertegenwoordigers komen door wie mensen, die niet op deze Haagse vierkante kilometer wonen, zich vertegenwoordigd voelen. Ik zet daarmee de lijn van de vernieuwing voort.'
'We moeten respect en tolerantie opbrengen als een fractiegenoot anders denkt. De kracht van een fractie moet ontspruiten in een cultuur van vrijheid.'
Adelmund laat zich na een stilte van een half jaar voor het eerst uit over de nieuwe fractie die na de verkiezingen van 6 mei 1998 aantreedt. Bij de eerste zestig mensen op de lijst zullen ruim dertig nieuwelingen staan. In 1994 moest er krimpend worden vernieuwd, nu doet dat probleem zich niet voor. Zeven fractieleden gaan uit zichzelf weg, vier moeten er weg, en naar verwachting krijgt de partij er ongeveer tien zetels bij.
- Stuit u niet op dezelfde weerstanden als uw voorganger Rottenberg?
'Felix liep als eerste tegen de muur op, en raakte daardoor gefocust op weerstanden. Ik zie geen problemen, maar uitdagingen. Ik wil voorkomen dat ik stukloop door ontspannen te blijven, ook als iedereen spastisch doet. Dat is soms geen geringe opgave. Sociaal-democraten zijn altijd zo gericht op het doel dat ze minder oog hebben voor het proces waarin je dat bereikt. Dat is nu anders. Het doel heiligt niet meer de middelen en we gaan beter met elkaar om.'
- Hebt u niet dezelfde problemen met PvdA-fractievoorzitter Wallage als Rottenberg had?
'We hebben een spannende samenwerkingsverhouding gehad. Ik heb dat ook in alle openheid benoemd. Bij mijn afscheid als vice-fractievoorzitter heb ik gezegd dat hij van mij heeft kunnen leren hoe productief het kan zijn om spanning op een verhouding te zetten.'
- Die spanning is er in de nieuwe verhoudingen toch ook?
'Zeker in een verkiezingsjaar. Maar nu zijn er heel duidelijke eindverantwoordelijkheden voor het verkiezingsprogramma, de kandidatenlijst en de campagne. Er is geen hiÂ‰rarchische verhouding, we werken samen aan het verkiezingsprogramma. '
- Waar ligt de eindverantwoordelijkheid daarvoor?
'Bij het partijbestuur.'
- Wallage wil dat er in de nieuwe fractie niet alleen maar van die mediamieke types komen. Er moet ook nog gewerkt worden.
'Het is een paradox waar we het nu over eens zijn. Die dingen kunnen heel goed samengaan. Het is niet zo dat mensen die goed smoelen voor de camera het vak niet beheersen en andersom.
'Degene die goed ligt in de buitenwereld, moet het in de fractie extra verdienen. Toen ik in 1994 in de fractie kwam, is mij gezegd: je betaalt in de onderlinge verhoudingen een prijs voor iedere keer dat je op televisie komt of in de krant.'
- Wat bedoelt u met: de kracht van een fractie moet ontspruiten in een cultuur van vrijheid?
'Het is de mooiste manier om een fractie te leiden. De kracht van de mensen tevoorschijn halen. Ik ben voor een vrijheid in gebondenheid. Het gaat erom of je buiten het Haagse werk tijd overhoudt om te communiceren met de kiezer. Dat moet niet iets erbij zijn, dat is de kern van het werk.'
- Fractielid Oudkerk overwoog zich niet meer te kandideren vanwege de beklemmende cultuur.
'Hij heeft zich uiteindelijk toch gekandideerd. Dat komt doordat er mogelijkheden ontstaan om dingen te veranderen. Iedereen weet dat er dertig nieuwe kamerleden komen. De PvdA heeft nu een enorm groeipotentieel. We moeten ons daarmee versterken. Die moeten we niet uitsluiten, maar insluiten.'
- De PvdA gaat in het verkiezingsprogramma met verschillende economische groeiscenario's werken. Waarom?
'De kiezer moet weten wat we doen als de economie zo blijft groeien als nu. Ze hebben er ook recht op te weten wat we doen als het iets minder gaat met de groei. In het eerste model gaan we kiezen voor een groei rond de 3 procent, het andere scenario is een groei van rond de 2 procent.
'Het is voor het eerst dat een politieke partij dat doet. Onze leden moeten ook aangeven wat ze per se wel willen als het mogelijk economisch wat minder gaat. Ik vind het eerlijk en realistisch als we dat aan de kiezer voorleggen.'
- Heeft dat te maken met harde maatregelen zoals de WAO-crisis waardoor uw kiezers werden overrompeld?
'Natuurlijk willen we dat niet nog een keer. Maar deze scenario's leiden ertoe dat er scherpere keuzes worden gemaakt. We moeten nooit meer in die val trappen, dat we niet meer nadenken over de keuzes die we moeten maken als het niet goed gaat.'

Foto
	Karin Adelmund: 'Ik zie geen problemen, maar uitdagingen.' FOTO BERT VERHOEFF - DE VOLKSKRANT

