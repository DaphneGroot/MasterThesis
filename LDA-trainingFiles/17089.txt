Castilië en León.
Castilië en León (Spaans: "Castilla y León" en Leonees: "Castiella ya Llïón") is, geografisch gezien, de grootste van de 17 autonome regio's van Spanje, en ligt in het noordwesten van het land.
Castilië en León grenst in het noorden aan Asturië en Cantabrië, in het oosten aan Baskenland, La Rioja en Aragón, in het zuidoosten aan Madrid en Castilië-La Mancha, in het zuiden aan Extremadura, en in het westen aan Portugal en Galicië. De hoofdstad van de autonome regio is Valladolid.
Castilië en León omvat de noordelijke meseta, een hoogvlakte tussen de 600 en 800 meter boven de zeespiegel, omringd door randgebergten. De afwatering gebeurt door de Douro.
