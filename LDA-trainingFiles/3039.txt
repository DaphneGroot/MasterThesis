	Standbeeld Wim Kan naar Kurhaus
	ANP
SCHEVENINGEN
Het standbeeld van Wim Kan en Corry Vonk, dat volgens de gemeente Amsterdam niet meer op het Leidseplein in Amsterdam kan blijven staan, kan het beste bij het Kurhaus in Scheveningen komen. Dat vinden cabaretkenner Wim Ibo en de Stichting Promotie Den Haag.
Het beeld werd vorige week donderdag van zijn plek gehaald in verband met de herinrichting van het Leidseplein. Het staat nu in een opslagruimte en het kan volgens de gemeente niet terug naar zijn oude plaats.
Ibo wijst erop dat Wim Kan in Scheveningen is geboren, op 15 januari 1911 in de Cornelis Jolstraat. 'Hij liep verder heel graag op het strand.' Kan had volgens de Stichting Promotie ook een flat bij het Kurhaus. 'Bovendien vierde hij triomfen in het Kurhaus Paviljoen.' Een andere reden om Kan in de gemeente Den Haag te zetten, zo liet een Haagse ouderenvereniging afgelopen week ook al weten, is dat Kans repertoire toch meestal over de Haagse politiek ging.
'Het belangrijkste is dat het beeld echt op een openbare plek komt en niet ergens wordt weggestopt. Het idee om het in Kans woonplaats Kudelstaart te zetten vind ik niks, op een dijk, bah', aldus Ibo.
Om dezelfde reden zou hij het ook niets vinden om het beeld op de Posbank bij De Steeg te zetten, waar Kan ook een huisje had. De mogelijkheid dat het beeld van Wim Kan en Corry Vonk voor het Toneelmuseum op de Herengracht in Amsterdam komt te staan, bestaat ook nog steeds. Ibo vindt het Kurhaus echter verreweg het beste.
Ibo was destijds een van de initiatiefnemers voor het beeld van Wim Kan met Corry Vonk aan zijn zijde. 'Ik heb overlegd met beeldhouwer Siemen Bolhuis en mede-initiatiefnemer Jeroen van Nugteren en die kunnen zich ook helemaal in Scheveningen vinden', aldus Ibo maandag.
De Haagse wethouder Noordanus (Ruimtelijke Ordening) staat er welwillend tegenover. Volgens een woordvoerder van de gemeente kan het beeld waarschijnlijk alleen door particulier initiatief in de gemeente komen en moeten de verantoordelijken ook zelf voor de plaatsings- en onderhoudskosten opdraaien. 'We hebben al 450 beelden in Den Haag en het is al lastig om die te onderhouden.' Den Haag is nogal armlastig.
De Stichting Stroom gaat in Den Haag namens de gemeente over kunst in de openbare ruimte. Stroom moet zich ook eerst uitspreken over de artistieke aanvaardbaarheid van het beeld in combinatie met de omgeving.

Foto
	Wim Kan en Corrie Vonk in brons. FOTO ANP

