	Indi, jodendom, onderduik DE NOODLOTTIGE GESCHIEDENIS ALS DECOR BIJ DE LOTGEVALLEN VAN EEN KIND
	SCHRIJVEN in een volgehouden 'kinderperspectief' lijkt een handige manier om de lezer bij een verhaal te betrekken en snel te ontroeren: klein en kwetsbaar zijn we allemaal geweest. Maar het lukt vaak niet al te best, doordat een schrijver er niet in slaagt overtuigend binnen de emotionele en verstandelijke grenzen van de piepkleine verteller te blijven, of zich juist een te streng Ot- en Sien-jargon oplegt. Ook als er wl een overtuigende kindertoon is gevonden, kan die na een tijdje tegenstaan. Omdat de lezer behoefte krijgt aan een volwassen stem, of omdat de dringende oproep tot vertedering irriteert.
In Het lied en de waarheid, de nieuwe roman van Helga Ruebsamen, zien we een 4- tot 11-jarig meisje door haar ogen, in een schokkende periode van haar leven, de jaren 1938-1945. Vierhonderd pagina's lang zit de lezer gevangen in het hoofd van een kind - en dit waagstuk wordt met glans volbracht. De vertelster die afdaalt in haar jeugd, heeft zich met huid en haar verplaatst; zij leeft dat leven n¢g een keer. De stijl is trefzeker: de taal van een volwassene, de observaties en gedachten van een kind. Geen verwrongen waarnemingen, geen infantiel wereldbeeld, geen snotterige trauma-verwerking, maar authentieke en soms aangrijpende verslaglegging van een leven dat moeizaam begon.
Het lied en de waarheid is het autobiografische boek dat Ruebsamen (Bandoeng, 1934) al jaren voor zich uitschuift, vertelde ze dikwijls in interviews. Dat ze ontvluchtte door eerst, in de jaren zeventig en tachtig, niets meer te publiceren en daarna door aangename 'tussendoortjes' te schrijven, zoals haar laatste verhalenbundel De dansende kater uit 1992. Nu kon het kennelijk geen langer uitstel velen. Het is een mooie, overtuigende roman geworden.
In al het werk van Ruebsamen - zes boeken tot nu toe - zijn de hoofdpersonen mensen die niet deugen voor het echte leven. De vertelster portretteert met sympathie, maar met afstand, de verlopen bohme en gezonken chic in Den Haag, de hoeren en de zwervers, de seksueel-geaberreerden en goedgelovigen. Sprookjes uit een schimmenwereld, die weliswaar niet goed aflopen, maar waarin mensen zich langdurig vastklampen aan hun illusies. Deze roman, die waarschijnlijk niet feitelijk, maar wel naar de geest de jeugd van de schrijfster weergeeft, laat zien hoe iemand al jong van deelnemer tot buitenstaander wordt. En een hang krijgt naar sprookjes als het felle licht van de echte wereld beschadigingen heeft veroorzaakt.
Het lied en de waarheid is geen 'Indische' roman, ook al speelt de helft ervan in het vooroorlogse Nederlands-Indi. Het is evenmin een 'joodse' roman, al beschrijft het een joodse familiecultuur, die na de Tweede Wereldoorlog bijna verdwenen was. Het is geen 'oorlogs- en onderduikroman', hoewel het oorlogsgeweld in het tweede deel alom aanwezig is en de hoofdpersoon Louise de wereld waarneemt vanuit een klein, geblindeerd kamertje op haar onderduikadres. Indi, jodendom en onderduik: a writer's goldmine, maar dat biografische 'geschenk' wordt niet tot de bodem leeggeschraapt. De grote, noodlottige historie vormt hier slechts het decor bij de lotgevallen van een kind.
Louise ziet hoe 'haar paradijselijke wereld verandert in een koude hel', en de schok daarvan komt zij nooit meer te boven. 'Ze', de volwassenen, haar ouders, haar grootouders hebben dat zomaar laten gebeuren: zij hebben Louise ontworteld en in de vrieskou gesmeten. Halsoverkop vertrok het gezin uit het land van de altijd glimlachende 'nachtmensen', de roepende tokeh en de fluisterende waringin, waarin een geest woonde. Als 5-jarige komt zij in 1939 aan in het Europa, dat veel minder mooi is dan op de zonnige plaatjes in haar boeken. In Den Haag waait een snijdende wind, je moet er kriebeltruien dragen, ze doen er verpieterde waringins in potjes, je mag er niet op het gras lopen, de mensen lachen nooit en dragen altijd begrafeniskleren.
Dat in zo'n somber en dreigend land de Duitse laarzen komen binnenstampen, lijkt Louise eigenlijk alleen maar passend. De voortekenen waren ernaar. Op weg naar dit kille land dook meneer Benjamin Silbermann, virtuoos pianist en vroeger de minnaar van haar grootmoeder, voor eeuwig in de golven. Hij voorzag wat hem in Europa te wachten stond. Pleegzusje Tinka liep de Noordzee in, vastbesloten op terugweg naar Bandoeng. Oma Mimi sterft, wetende dat het antisemitisme niet van Duitsland naar Holland is overgewaaid, maar 'al onder elk hoofdkussen ligt'. De belofte ooit terug te keren naar het veilige, geurige Indi wordt allengs een gewoonte, later een smoesje, en ten slotte een leugen. Louise is lelijk voor de gek gehouden. Zij overleeft door op haar onderduikkamer twee Louises te verzinnen: een slome, die gelaten en dommig handelt zonder te begrijpen, en eentje binnenin, de echte, die woedend is omdat ze alles in de gaten heeft. En die later, ooit, wraak zal nemen.
Deze roman is zeker geen afrekening - daarvoor worden de al dan niet fictieve hoofdpersonen met te veel liefde getekend - maar er klinkt wel een verwijt door. Dat ouders in die ellendige jaren hun kinderen alleen lieten, in die gruwelsprookjes. Dat ze niets uitlegden, louter meedeelden of iets of iemand goed was of fout. Niet vertelden waarom mama niet terugkwam uit Engeland, waarom ooms verdwenen, waarom ze met de boerenmeid Aleida naar de boerderij van haar ouders zeulden, waarom ze ineens 'kamermensen' waren geworden, waarom het een voordeel is om blond haar te hebben.
Zelfs de vraag wat 'joods' of 'Indisch' betekende was taboe, want die raciale termen pasten niet in het humanitaire wereldbeeld van de vader. 'Brengt het ongeluk of is het incorrect?' vraagt Louise als de oorlog is uitgebroken, in een poging haar Indische en Haagse normen te verenigen. Als haar grootmoeder sterft, maakt Louise een altaartje van in een la gevonden crucifixen en bloemen. Joodse, Indische of christelijke goden, het maakt haar niet uit, zo lang ze er maar haar bezwerende rituelen mee kan uitvoeren. Maar haar vader barst in een hinnikend lachen uit, zonder te vertellen waarom. Als een verzetsman tegen Louise zegt: 'Ik ben gedoken, net als jullie', begrijpt het kind niet waar hij het over heeft. 'On-der-ge-do-ken? Waaronder zijn wij dan?' Een kind wordt beschouwd als iets wat je levend door de oorlog sleept, door er pap in proppen, kleren omheen te hangen en het voor granaatinslag en huiszoeking te behoeden. Alsof het er niet toe doet w t er na de oorlog van dat kind overblijft.
Helga Ruebsamen vertelt, bijna zestig jaar later, wat slome Louise uit haar ooghoeken waarnam. Hoe het kind, duim in de mond, alles zag: de nachtelijke romance tussen haar moeder en oom Felix, de wanhoop van haar verwaarloosde, wufte moeder die met de verkeerde man trouwde. De verbittering van de vader die op Groucho Marx leek en die wist dat zijn zorgeloze Berlijnse jaren nooit meer terugkwamen. Hoe hij zich weerloos liet inpalmen door de gezonde oervrouw Aleida. Hoe hij riep dat het kind van hem was toen ze haar, vermeende moffenhoer, kaalschoren.
Die volwassen schrijfster, of liever haar afsplitsing die dit verhaal vertelt, treedt een paar keer op de voorgrond in de roman. Zij is iemand die radeloos gebogen zit over een doos met foto's, dagboeken, brieven en krantenknipsels. De armband van Tinka, de rossige aanplaksnor van een oom. Haar eigen geheugen, een modderige vijver, geeft 'de smerige klonters' onwillig prijs. 'Er roert zich in deze drab niets dan twijfel en pijn. Ik kan er evenwel niet aan voorbij', motiveert de vertelster haar pijnlijke exercitie. 'Wij zijn hier om te leren, zeiden mijn oma en mijn vader, van het goede en het kwade.'
Die passages over het pijnlijke herinneren, over de willekeur van het geheugen, hebben eigenlijk geen functie in de roman. Degene die ermee worstelt, krijgen we verder niet te zien. Wie is zij, wat heeft Louise's jeugd met haar gedaan? Wij kennen haar niet, tenzij als schrijfster van decadente Haagse vertellingen. Wij weten niet of het opschrijven van deze geschiedenis haar oplucht, of heeft veranderd. Filosofietjes over het geheugen dienen misschien alleen om te rechtvaardigen dat feit en verzinsel op zeker moment door elkaar zijn gaan lopen, omdat de herinnering witte plekken vertoonde. Deze roman blijft krachtig overeind zonder een ordenende instantie. Die is al superieur aanwezig in het kind dat zij herschiep. Dat kind vertelde ten slotte toch alles, alles wat ongezegd moest blijven.
Aleid Truijens
Helga Ruebsamen: Het lied en de waarheid.
Contact; 396 pagina's;  34,90.
ISBN 90 254 2175 X.

Foto
	Helga Ruebsamen FOTO DANIEL KONING - DE VOLKSKRANT

