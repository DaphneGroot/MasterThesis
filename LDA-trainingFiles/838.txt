	Pr-offensief moet Charles op de Britse troon helpen
	Van onze correspondent
Bert Wagendorp
 LONDEN
Er kan van de Britten worden gezegd wat men wil, maar niet dat het Koninklijk Huis hen koud laat. Twee uur televisie, op dinsdagavond, over de vraag wat het land aanmoet met de monarchie, hebben de familie Windsor andermaal in het brandpunt van de belangstelling gebracht.
Bijna negen miljoen Britten volgden dinsdagavond het programma Monarchy: The Nation Decides. En van hen namen 2,5 miljoen de moeite om op te bellen en deel te nemen aan 'het grootste televisiereferendum ooit ter wereld gehouden'. Gelukkig voor Elizabeth II bleek 66 procent van de bellers de koningin een warm hart toe te dragen.
Buckingham Palace kwam woensdag met een reactie: dat de uitslag van de enquête 'bemoedigend' was. En enige bemoediging kan het paleis maar al te goed gebruiken.
Want Elizabeth mag dan tamelijk populair zijn, haar zoon Charles blijkt dat nog steeds niet. En het is toch nog steeds de bedoeling dat die ooit zijn moeder zal opvolgen en als Karel III de troon zal bestijgen.
Een onderzoek van de tabloid The Sun wees recentelijk uit dat van elke zes Britten er vijf niets willen weten van koning Charles.
Een wat betrouwbaarder onderzoek wees vorig jaar uit dat nog maar 41 procent van de Britten in Charles wel een goede koning ziet. Vijf jaar eerder was dat nog 82 procent. Vooral de scheiding van Diana en de verhouding met Camilla Parker Bowles zijn daar debet aan. Camilla is nog impopulairder dan de prins zelf.
Maar de tabloid Daily Mail, altijd erg goed op de hoogte van de koninklijke ins en outs, onthulde donderdag dat Buckingham Palace het er niet bij laat zitten. Volgens de krant werken de koninklijke strategen aan een vijfjarenplan. In de loop van deze maand komt de Way Ahead Group, die de koningin adviseert in pr-aangelegenheden, bij elkaar op Sandringham, een van de buitens van de majesteit.
Daar zal een plan de campagne in elkaar worden getimmerd dat ervoor moet zorgen dat Charles er rond 2002 weer helemaal staat als kroonprins, gesteund door een volk dat ervan overtuigd is dat hij best een aardige koning zal neerzetten. Het briljante uitgangspunt voor het meesterplan is al bekend: er zal de komende jaren meer nadruk moeten worden gelegd op 'de goede daden' van Charles, en minder op diens feilen.
Het jaar 2002 is niet willekeurig gekozen. Elizabeth II viert dan, bij leven en welzijn, het feit dat zij een halve eeuw op de troon zit. En de koningin zou dat, volgens ingewijden, een mooi moment vinden om een deel van haar koninklijke bezigheden over te dragen aan Charles, die dan inmiddels de leeftijd van 54 jaar hoopt te hebben bereikt.
Mocht Charles er binnen vijf jaar niet in slagen de aanhankelijkheid van het volk terug te winnen, dan is zijn kans verkeken, menen insiders. Zij geloven dat in dat geval de koninklijke familie geen risico zal nemen en dat Charles' zoon William, die in 2002 twintig wordt, zal worden klaargestoomd om als koning Willem V zijn oma op te volgen.
Elizabeth piekert er overigens niet over om over vijf jaar helemaal afstand te doen van de troon. Het is in Groot-Brittannië gebruikelijk dat pas bij de dood van de monarch een troonswisseling plaatsvindt. Elizabeth, nu zeventig, vertoont nog geen slijtageverschijnselen en lijkt te zijn gezegend met de sterke constitutie van haar moeder.
De koningin-moeder nadert inmiddels de honderd en staat nog regelmatig in goede gezondheid met de neus vooraan bij de paardenraces.
Sommige royalty-watchers achten Elizabeth II dan ook in staat een succesvolle gooi te doen naar het wereldrecord van haar bet-overgrootmoeder koningin Victoria. Die hield tussen 1837 tot 1901 maar liefst 64 jaar de troon bezet.

Foto
	Prins Charles in Oezbekistan.FOTO EPA

