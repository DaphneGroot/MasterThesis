 VOORSTEL BELASTINGVEREENVOUDIGING NAAR KAMER. 
 DEN HAAG, 10 okt (Reuter) - Staatssecretaris Willem Vermeend van Financien heeft vandaag het wetsvoorstel om de loon-en inkomstenbelasting te vereenvoudigen en de fiscale administratieve lasten voor het bedrijfsleven te verminderen naar de Tweede Kamer gestuurd, aldus zijn ministerie. 
 "De voorstellen leveren voor het bedrijfsleven structureel een besparing op aan (fiscale) administratieve lasten van ruim 450 milioen gulden," aldus Financien. 
 Het aantal belastingplichtigen dat in de inkomstenbelasting wordt betrokken zal met 110.000 verminderen. 
 Dat wil zeggen dat de loonheffing straks voor deze belastingplichtigen eindheffing is en niet meer zal worden gevolgd door een aanslag inkomstenbelasting. 
 Dit aantal zal de komende jaren verder oplopen door het toenemende gebruik van geautomatiseerde informatiesystemen bij de loonheffing. Verder zullen circa anderhalf miljoen belastingplichtigen geen gedetailleerde aangifte meer hoeven doen van rente-en dividendinkomsten en zal vaker kunnen worden volstaan met het invullen van een verkort aangiftebiljet. 
 Bij ondernemingen worden gemengde kosten weer volledig aftrekbaar. 
 Voor belastingplichtigen die bereid zijn een voorlopige aanslag in een keer te betalen in plaats van in de toegestane termijnen komt er een kortingsregeling. Het bedrag van de aanslag mag dan worden verminderd met een bepaald percentage. 
 Om ontwikkelingen als de elektronische snelweg en telewerken te stimuleren, zal de fiscale bijtelling voor computers die een werkgever aan zijn werknemers verstrekt voortaan binnen bepaalde grenzen achterwege blijven. 
 Nu moet nog voor de computer die beschikbaar wordt gesteld door de werkgever drie jaar lang 800 gulden worden bijgeteld. 
 Een aantal specifieke aftrekposten zal eenduidiger worden gedefinieerd zodat er minder aanleiding voor discussie zal zijn. 
 Het gaat daarbij onder meer om werkkleding, kantoorruimte, cursussen en congressen en elektronische apparatuur. 
 Voor verhuiskosten wordt in de wet vastgelegd dat voor de zogenoemde herinrichtingskosten 12 procent van het jaarloon mag worden afgetrokken. Deze aftrek komt bovenop de aftrek van de kosten van verhuizing van de boedel. 
 Gebruik van het openbaar vervoer voor reizen woon-werk wordt verder gestimuleerd. Voortaan mogen alle werkelijke kosten integraal belastingvrij vergoed worden. 
 De forfaitaire bedragen voor woon-werkverkeer op andere wijze dan met openbaar vervoer worden bevroren op het huidige niveau. Verder zal in veel meer gevallen het hoge OV-aftrekforfait van toepassing zijn. 
 De beoogde ingangsdatum van het wetsvoorstel is 1 januari 1997. De maatregelen ten aanzien van aangiftebiljet en aanslagregeling krijgen hun beslag bij de aangifte en aanslag over het kalenderjaar 1997. 
 (c) Reuters Limited 1996. 
