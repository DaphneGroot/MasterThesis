Bütgenbach.
Bütgenbach (Frans: "Butgenbach") is een gemeente in de Belgische provincie Luik. De gemeente ligt in het Duitstalig oostelijk deel van het land. Bütgenbach telt ruim 5.500 inwoners.
In Bütgenbach werd in 1932 een dam gebouwd in de Warchevallei. Het meer van Bütgenbach groeide uit tot een stuwmeer met een oppervlakte van 120 ha en de voornaamste toeristische trekpleister van de gemeente. De gemeente wordt gerekend tot de streek Belgische Eifel.
Kernen.
Bij Bütgenbach hoort nog de deelgemeente Elsenborn (met onder meer het militaire kamp "Camp Elsenborn Lager"). Daarnaast liggen nog wat kleinere gehuchten in de gemeenten: in deelgemeente Bütgenbach zelf liggen de gehuchten Weywertz en Berg, in Elsenborn ligt nog het gehucht Nidrum. Helemaal afgelegen in het noorden van Elsenborn, tegen de grens met Duitsland, liggen de gehuchtjes Küchelscheid en Leykaul.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977
Geschiedenis.
Het Amerikaanse 26ste infanterieregiment tijdens de Slag om de Ardennen.
De eerste vermelding van Bütgenbach dateert reeds van de Karolingers in de 9de eeuw als een voorpost van het Büllinger Hof. Van 1200-1214 was het gebied eigendom van de graven van Luxemburg en vervolgens door huwelijk van het hertogdom Limburg.
In de loop der tijd ging Bütgenbach achtereenvolgens over naar de graven van Vianden en het Huis Nassau.
In 1795 werd Bütgenbach door de Fransen geannexeerd en in 1815 werd het Pruisisch. In 1920 werd Bütgenbach conform het Verdrag van Versailles aan België afgestaan.
Tijdens de Tweede Wereldoorlog werd het grondgebied van Bütgenbach samen met Eupen-Malmedy aan het Duitse Rijk gehecht. In de winter van 1944 was hier tijdens de Slag om de Ardennen generaal Eisenhower enkele dagen gestationeerd. In 1945 kwam Bütgenbach weer onder bestuur van België.
Politiek 2007-2012.
Het bestuur van Bütgenbach bestaat uit de lijst FBL die de meerderheid van de zetels heeft.
Verkeer en vervoer.
In Bütgenbach komt de N647 uit op de N632.
Tevens had de plaats vroeger een station: Station Bütgenbach. Dit station lag aan spoorlijn 45A (Jünkerath - Weywertz). Over deze spoorlijn heeft ook een toeristentreintje gereden dat een mooi uitzicht bood over het naastgelegen stuwmeer.
Trivia.
De Nederlandse koning voert de adellijke titel "Heer van Bütgenbach". Zie Titels Nederlandse koninklijke familie.
