Krant.
Een krant (vroeger "courant" en ook wel "gazet" genoemd) is een regelmatig verschijnende publicatie, meestal op papier gedrukt, waarin nieuws wordt opgenomen.
Daarnaast heeft elke krant ook nog een aantal nevenfuncties, zoals de lezers ontspanning bieden.
Dikwijls wordt het begrip "krant" gebruikt als synoniem voor dagblad. Dit is feitelijk niet juist. Zoals de naam al aangeeft verschijnt een dagblad "dagelijks" (doorgaans met uitzondering van zondag), terwijl sommige kranten minder frequent verschijnen. Elk dagblad is dus ook een krant, maar niet elke krant is een dagblad. In informele Belgisch-Nederlandse spreektaal wordt een krant soms ook "gazet" (Bijvoorbeeld Gazet van Antwerpen) genoemd.
Doorgaans wordt er onderscheid gemaakt tussen "algemene kranten" en "gespecialiseerde kranten". De meeste dagbladen zijn een voorbeeld van de eerste soort, kranten als "Cobouw" en het "Het Financieele Dagblad" zijn voorbeelden van de tweede soort.
Sommige van de huidige dagbladen zijn als krant begonnen. In de titel is dit soms nog terug te vinden. Een voorbeeld hiervan is de "Leeuwarder Courant"; op 29 juli 1752 voor het eerst verschenen als "Leeuwarder Saturdagse Courant".
De Belgische krant "Het Nieuwsblad" verschijnt wel op zondag.
Een voorbeeld van een krant die niet als dagblad verschijnt, is "Le Monde diplomatique", die maandelijks uitkomt.
Een recent fenomeen zijn de gratis kranten, die de laatste jaren qua oplage de betaalde kranten naar de kroon steken. In Nederland zijn dat de "Sp!ts" en de "Metro". België kent enkel "Metro", dat zowel in een Franstalige als een Nederlandstalige versie verschijnt.
Etymologie.
Het woord krant is afgeleid van het Franse courant, dat "gangbaar," "actueel, lopend" betekent en in zwang kwam voor het medium dat de lopende actualiteiten verspreidde.
Het woord gazet is vermoedelijk afgeleid via het Frans van het Italiaans. In Venetië werd een blad uitgegeven dat een "gaza" kostte, een munststuk waarop een "gaai" stond afgebeeld. Het blad werd naar het muntstuk vernoemd, dat vermoedelijk zelf naar de afbeelding vernoemd was. Een andere mogelijkheid is dat "gazet" afgeleid is van "gaza", een Latijns woord met wortels in het Perzisch dat via het Oudgrieks in het Latijn kwam, met als betekenis "schatkamer".
In het Frans zijn de woorden "gazet" en "courant" verdrongen door "journal", in het Nederlands door "krant". "Gazet" en "courant" treft men nu voornamelijk aan in titels, zoals Gazet van Antwerpen en Leeuwarder Courant.
Nederland.
Nederland kent zeven landelijke betaalde ochtendbladen: "De Telegraaf", "de Volkskrant", "Algemeen Dagblad", "Trouw", "Nederlands Dagblad", "Financieele Dagblad", en "nrc.next". Daarnaast zijn er drie landelijke avondbladen: "Het Parool", "NRC Handelsblad" en het "Reformatorisch Dagblad". Verder zijn er vele regionale kranten. Er is één landelijke gratis krant: "Metro". Voorheen waren er ook "DAG", die sinds 2 oktober 2008 is gestopt, "De Pers", waarvan op 30 maart 2012 de laatste editie verscheen en "Sp!ts", die voor het laatst verscheen op 9 oktober 2014.
Bijna 70 procent van de Nederlandse bevolking, ouder dan 13, leest dagelijks een krant. "De Telegraaf" is met een bereik van 15 procent de meest gelezen krant, gevolgd door het "Algemeen Dagblad" met 11 procent. "De Gelderlander" is de meest gelezen regionale krant (4 procent). "Metro" heeft van alle gratis kranten het hoogste bereik met 13,7 procent per dag.
In 2008 had de helft van de Nederlandse huishoudens een abonnement op een krant.
Oudste Nederlandse krant.
De oudste Nederlandse krant was de "Courante uyt Italien, Duytslandt, &c." uit 1618. Ze bestond uit een enkel blaadje papier, ongeveer op A4-formaat, aan één kant bedrukt. Een exemplaar ervan berust in de Zweedse Koninklijke Bibliotheek. Het "Algemeen Handelsblad" was de eerste krant die in 1830 elke dag uitkwam. De oudste onder dezelfde titel opererende krant van Nederland is de "Leeuwarder Courant". De krant werd opgericht in 1752 en er stond in eerste instantie alleen maar buitenlands nieuws in, want dit was wat de lezers, voornamelijk kooplieden, aansprak. Later kwam er ook nationaal nieuws in de krant en pas sinds 1850 ook provinciaal nieuws.
België.
In België zijn kranten voornamelijk in hun eigen taalgebied actief. Bovenregionaal zijn: "Het Laatste Nieuws", "Het Nieuwsblad", "De Standaard", "De Morgen", "De Tijd" en de Franstalige kranten "Le Soir", "L'Echo", "La Dernière Heure" en "La Libre Belgique". De enige grotere kranten die niet over heel Vlaanderen worden gelezen zijn "Gazet van Antwerpen" en "Het Belang van Limburg". "De Gentenaar" is de Gentse editie van de krant "Het Nieuwsblad" en "De Nieuwe Gazet" is de Antwerpse editie van de krant "Het Laatste Nieuws". In West-Vlaanderen is er de "Krant van West-Vlaanderen" met het plaatselijke nieuws.
Elders.
In Groot-Brittannië zijn enkele kranten de "The Independent", "The Times", "The Daily Telegraph", "The Guardian", "The Observer", de "Daily Mail", "The Sun", de "Daily Express" en de "Daily Mirror".
In de Verenigde Staten en Canada zijn enkele kranten "The Wall Street Journal" en "USA Today". Grote steden hebben ook een eigen krant, zoals "The New York Times" en "The Washington Post". In Canada de "The Globe and Mail" en de "National Post".
Andere voorbeelden van wereldwijd bekende en aansprekende kranten zijn "Le Monde" (Frankrijk), "El País" (Spanje), "la Repubblica" (Italië), "Frankfurter Allgemeine Zeitung" (Duitsland) en "Pravda" (Rusland). Tevens zijn er internationale kranten, zoals de "International Herald Tribune".
Sinds de beginjaren van de Sovjet-Unie werden muurkranten gemaakt, een fenomeen dat zich in de jaren erna snel verspreide over de andere communistische landen.
