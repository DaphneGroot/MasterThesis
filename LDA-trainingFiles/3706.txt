	Regie en publiek zijn spoor bijster in nieuwe Norn
	THEATER
Als de bladeren in Vallombrosa van Lars Norn door Theater van het Oosten, regie Leonard Frank. Gezien 18 oktober, Schouwburg Arnhem. Tournee.
Het Italiaanse stadje Vallombrosa ligt in een dal vol prachtige loofbomen. Er is een hotel dat Milton heet, genoemd naar de schrijver die in Paradise Lost beweerde dat er in de hel evenveel ongelukkige zielen moeten zijn als bladeren in Vallombrosa.
De toneelschrijver Olof, een van de personages in Als de bladeren in Vallombrosa van Lars Norn haakt daarop in: 'Nog even en de werklozen zijn even talrijk als de bladeren in Vallombrosa.' Het is een maatschappijkritische opmerking die vreemd aandoet in een stuk van Norn, die bijna altijd schrijft over verziekte relaties en verstikkende familiebanden. Er is meer aan de hand in Als de bladeren in Vallombrosa - eidereenden onder de olie, vervuilde stranden, vluchtelingen.
Norn schreef het stuk in 1995 en in een recent interview zegt hij dat het een nieuwe fase in zijn schrijversschap markeert. Het is afgelopen met zijn relatie- en gezinsstukken, sociale bewogenheid zal voortaan de boventoon voeren. Op dit moment is hij bezig met een stuk over hoeren, pooiers en hoerenlopers.
Als de bladeren in Vallombrosa is een typisch overgangsstuk, want al is er sprake van maatschappijkritiek, op het toneel zien we toch vooral een familie die zichzelf het leven behoorlijk zuur maakt. Mannen en vrouwen begrijpen elkaar niet, ouders en kinderen al evenmin, de n is manisch, de ander depressief - kortom Norn, oud en vertrouwd.
Het stuk is een eerbetoon aan Tsjechov, aan de vader van de moderne toneelschrijfkunst. De personages lijken bijna overgevlogen uit zijn De Meeuw - de oudere actrice en de jonge, de gearriveerde schrijver en de veelbelovende, de dokter, de leraar. Ze brengen met elkaar de zomer door op het familielandgoed dat wegens geldgebrek verkocht moet worden. Ongetwijfeld staan er in de lente kersenbomen in bloei.
Sonja (Margreet Blanken) en Fredrik (Rudolf Lucieer) zijn gastvrouw en -heer voor onder anderen de actrice Lena (Edda Barends), haar amant Olof (Hugo Maerten) die toneelschrijver is en neef Umberto (Jan van Eijndthoven), de leraar die zojuist is ontslagen. Samuel (Thomas de Bres) is de recalcitrante jonge schrijver en Clara (Nanette Edens) het getroubleerde nichtje, dat de oude geilaards het hoofd op hol brengt. Na vier uur toneel is er van een normale relatie geen sprake meer en is het landhuis afgebrand.
Of Als de bladeren in Vallombrosa een goed stuk is, valt na deze voorstelling moeilijk te zeggen. Leonard Frank en zijn acteurs zijn erin geslaagd voornamelijk irritante mensen neer te zetten voor wie je geen enkele sympathie kunt opbrengen. Ik hou erg van de stukken van Norn en ze kunnen me niet lang genoeg duren, maar deze avond was een bezoeking.
Franks regie zwalkt tussen ouderwets en quasi modern, en is vooral onbeholpen. Videoschermen met tijdsaanduiding, een brandend huis op film, het versneld dan wel simultaan laten spelen van niet ter zake doende scnes, ruzies die lijfelijk worden uitgevochten - het is een ratjetoe van stijlen, invallen en kunstgrepen. En bovendien zo lelijk om te zien - van het afschuwelijke achterdoek tot de zomerkleding waarin de familie zich hult, alsof Zeeman uitverkoop had.
Ergerlijk waren de maniertjes van Hugo Maerten, een parodie de pruik van Rudolf Lucieer, niet om aan te horen de snerpende stem van Edda Barends, die een middelmatige actrice moet spelen, niet zijn. Nanette Edens speelt Clara als een compleet mislukte mengeling van Ophelia uit Hamlet en Nina uit De Meeuw. Alleen Thomas de Bres en Margreet Blanken bleven overeind, geheel op eigen kracht.
De aangeplakte baard van Jan van Eijndthoven ontlokte een lachsalvo aan het premirepubliek, dat voortdurend op de verkeerde momenten lachte. Zo raakte iedereen het spoor bijster.
Hein Janssen

Foto
	Scne uit Als de bladeren in Vallombrosa. FOTO HANS VERHOEVEN

