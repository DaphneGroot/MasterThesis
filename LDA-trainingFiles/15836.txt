Diftong.
Een diftong of tweeklank is een klinker waarvan de kwaliteit gedurende de articulatie verandert.
Men kan ook zeggen dat een diftong een combinatie is van twee opeenvolgende klinkers binnen een lettergreep. Van deze twee klinkers is er één doorgaans een halfklinker - dat wil zeggen een klinkerachtige klank die ook eigenschappen van een medeklinker heeft, met name "j"-, of een sjwa. De andere is een volle klinker.
Tweeklanken of diftongen staan in tegenstelling tot enkelvoudige klinkers of monoftongen. De overgang van een monoftong naar een diftong wordt diftongering genoemd. Een uit drie fonematische posities gevormd foneem wordt een triftong genoemd.
Tweeklanken vallen in twee typen uiteen, uitgaande van de klemtoon binnen de combinatie. Ligt de klemtoon op het eerste element, dan is er sprake van een "dalende" of "neergaande" tweeklank. De eerste plaats wordt bij zulke tweeklanken ingenomen door de volle klinker. De drie tweeklanken van het Standaardnederlands zijn alle drie dalende tweeklanken. Ze worden doorgaans gespeld als au/ou, ij/ei en ui. Het tweede element is in deze tweeklanken een halfklinker (j- en w-achtige klanken). Omgekeerd is er sprake van een "stijgende" of "opgaande" tweeklank als het tweede element de nadruk heeft en een volle klinker is.
Het hedendaagse Standaardnederlands is relatief arm aan tweeklanken: drie tweeklanken worden in het overgrote deel van het taalgebied gerealiseerd. Regionaal komen er meer voor. Er zijn ook talen met meer dan tien tweeklanken, zoals het Fries en het Fins.
Tweeklanken in het Nederlands.
Voor een /r/ (tong-r) of /ʀ/ (huig-r) en bij sommige sprekers voor een /ɫ/ ("donkere" l) worden bijna alle klinkers in (Noord-)Nederland tot een tweeklank ('heel' wordt /heəl/ 'hee-ul', 'veel' wordt /veəl/ 'vee-ul', de eindpositie is dan die van /ə/ de stomme 'e' (sjwa) in de tweede lettergreep van "vader".
Kenmerkend voor het Poldernederlands is de uitspraak van de als "ij" of "ei" geschreven klank als /æj/ of /aj/ 'aaj'. Deze diftong geldt voor sommigen
Bij vervoeging of verbuiging kan een dalende tweeklank overgaan in een stijgende. Dit verschijnsel wordt breking genoemd en is bijvoorbeeld waar te nemen in het Fries en het Limburgs.
