	Bioloog ligt niet wakker van verzanding van het Zwin
	Van onze verslaggever
Hans Horsten

CADZAND
Het Zeeuws-Vlaamse natuurgebied het Zwin verzandt, blijkt ook uit de hoogte van een rij houten palen in de drooggevallen monding van het reservaat. Ze steken een centimeter of vijftig boven het gele zand uit. 'Twee jaar geleden staken ze nog anderhalve meter uit de grond', zegt bioloog Ren Beijersbergen.
Voor de stichting Het Zeeuwse Landschap beheert Beijersbergen het zeldzame schorrenlandschap op de grens met Belgi. Kuierend langs de geulen en kreken trekt hij een handvol strandkreek uit de kurkdroge bodem. Deze dominante plant gedijt het best op zilte zandgronden. 'Strandkreek bedekt het gebied echter zo sterk dat zaadjes van andere planten hier niet kunnen kiemen.'
Maar de sappige zeekraal, door zijn hartige smaak populair in de haute cuisine, staat er prima bij. En onlangs ontdekte Beijersbergen voor het eerst jonge zilverreigers in de drassige zeearm. 'Zo slaagt de natuur er in om ons telkens weer te verrassen', zegt hij opgetogen.
In de winter komen de bulldozers weer. Zoals elk jaar. Zij baggeren de slufter uit en gebruiken het zand om stranden op te hogen. Waarna het Zwin weer twaalf maanden lang sluipend kan dichtslibben met zeezand dat bij vloed wordt aangevoerd en bij eb grotendeels achterblijft.
Als het aan de Internationale Zwincommissie ligt wordt met dit ritueel gebroken. 'Uitbaggeren is een lapmiddel', verklaart de beheerder van Het Zeeuwse Landschap. 'Het is een aanslag op de rust in het gebied. Het gaat ten koste van de omvangrijke vogelpopulatie en de bodemdieren die zich in de slikken en schorren ophouden.'
Volgens de commissie is de tijd rijp voor een structurele oplossing. Recent besloot dit gezelschap van Belgische en Nederlandse deskundigen tot een studie naar mogelijkheden om de verzanding voor eens en altijd een halt toe te roepen.
Twee maatregelen zijn geopperd. Voor de monding van het Zwin bij Cadzand kan de bestaande komberging verder worden uitgegraven, zodat het door de zee aangevoerde zand op die plek bezinkt. Ook kan vlak bij de zeearm een gemaal worden genstalleerd dat het overtollige water uit de omliggende polders oppompt en gebruikt om een paar keer per jaar het zand uit het Zwin te spoelen.
In beide gevallen gaat het om operaties die tientallen miljoenen guldens kosten en waar nogal wat haken en ogen aan zitten. Voor het vergroten van de komberging moet een deel van de bestaande zeewering worden verwijderd. Dit vergt ellenlange procedures en ligt gevoelig in een provincie die weet wat de kracht van het water kan aanrichten.
Ook het doorspoelen van het Zwin met polderwater is niet zonder risico's. 'Je maakt een zoutwatergebied schoon met zoet water. Dat kan grote gevolgen hebben voor de bestaande structuur', meent Beijersbergen.
Los daarvan worstelt Het Zeeuwse Landschap met een knellender vraag. In hoeverre mag de mens ingrijpen in een natuurlijk proces van eeuwen? Want de verzanding van het Zwin is net oud als de zeearm zelf. In de Middeleeuwen raakte Brugge daardoor zijn open verbinding met zee kwijt. Nu resteert door deze ontwikkelingen van de brede zeearm nog slechts een geul die anderhalve kilometer landinwaarts reikt.
Tot de vorige eeuw legde de Internationale Zwincommissie bij het beheer van het gebied het accent op de veiligheid. De stroom liet zich in de loop van de tijd bij storm moeilijk beteugelen. Daarom werden er in 1873 dijken rond het gebied gelegd. Deze eeuw verschoof de aandacht van commissie en overheden naar het behoud van het bijzondere eco-systeem.
Beijersbergen vindt dat de verzanding van het Zwin niet op kunstmatige wijze aan banden moet worden gelegd. 'Dat is nu eenmaal de loop der dingen. Hier vlakbij is een polder in de loop der decennia ook helemaal verzand. Dat heeft het bestaande karakter van dat landschap ontzettend veranderd. Natuur heeft er plaatsgemaakt voor andere natuur. Dat is een fascinerend proces. Waarom moet je het Zwin daartegen beschermen?
Volgens de bioloog laat zich makkelijk uittekenen hoe dit gebied op de grens van water en land eruit komt te zien als de commissie gewoon alles op zijn beloop laat. Planten als schorrekruid, zeekraal, kweldergras en lamsoor zullen stap voor stap plaatsmaken voor een struikachtige vegetatie van ligusters en duindoorns. Tureluurs, kokmeeuwen, kluten en scholeksters zullen na verloop van tijd het Zwin de rug toekeren. Nachtegalen, grasmussen en ransuilen komen er voor in de plaats.
'Is het erg als de ene vogel wegtrekt en er een andere voor in de plaats komt? Dat is moeilijk te zeggen. Je kan hooguit de conclusie trekken dat het Zwin qua landschapstype iets heel bijzonders is. Alleen op Texel heb je nog een zeeslufter en aan de Engelse kust bij Norfolk. Wat verdwijnt is waarschijnlijk zeldzamer dan wat er voor terugkomt.'
Beijersbergen doet nog eens een greep in de dichte begroeiing die een smalle kreek overwoekert. In zijn hand heeft hij enkele blaadjes van de zoutwelde, ook al een plant die profiteert van de verzanding. Beijersbergen kauwt er even op. 'Lekker pittig. In Engeland staat deze plant in veel restaurants op het menu. Het verhaal gaat dat de zoutwelde goed is voor de potentie. Maar ja, het is maar een verhaal.'

