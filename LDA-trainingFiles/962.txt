	Nieuwe Bulgaarse president pleit voor verkiezingen
	AP, Reuter
SOFIA
Petar Stojanov is zondag beëdigd als tweede democratisch gekozen president van Bulgarije. Om de beëdiging te kunnen bijwonen, schortten leden van de oppositie hun boycot van het parlement op. 'Bulgarije wil zo spoedig mogelijk verkiezingen, Bulgarije moet deze verkiezingen krijgen', verklaarde de nieuwe president tegenover het parlement.
Na afloop van de beëdiging gingen in de hoofdstad Sofia en andere steden duizenden mensen de straat op om hun steun te betuigen aan Stojanov, van wie wordt gehoopt dat hij een eind zal maken aan de onenigheid tussen de socialisten en de oppositie over het tijdstip van de eerstvolgende verkiezingen.
'Geen baan, geen perspectieven, vier kinderen te voeden. Ik weet niet wat ik moet doen', zegt Georgi Assenov, een van de demonstranten. De betogers springen om warm te blijven. 'Wie niet springt, is rood', roepen ze.
De regerende socialisten hebben onder druk van de demonstraties toegezegd dat er voor het eind van het jaar vervroegde verkiezingen zullen komen, maar de oppositie wil al in maart verkiezingen. Stojanov koerst erop dat de socialisten en de oppositie gaan onderhandelen over de vorming van een interim-regering. Als zij het niet eens worden, zal hij met tegenzin de socialisten opdracht geven een nieuw kabinet te vormen. De demonstrerende Bulgaren zijn daar fel tegen.
In de toespraak die hij na zijn beëdiging hield, zei Stojanov dat de Bulgaren echte markthervormingen willen, die jongeren ervan zullen weerhouden het land te verlaten. Duizenden jonge mensen zijn de laatste jaren geëmigreerd. 'De mensen zijn arm omdat er geen hervormingen zijn doorgevoerd, en dat moeten de politici begrijpen', zei Stojanov. Hij zal aansturen op snelle economische hervormingen.
In november versloeg Stojanov met overmacht de socialistische kandidaat bij de presidentsverkiezingen. Hij behaalde 60 procent van de stemmen. De functie van president in Bulgarije is voornamelijk ceremonieel, maar Stojanovs grote overwinning leidde ertoe dat de socialistische premier Videnov in december aftrad.

