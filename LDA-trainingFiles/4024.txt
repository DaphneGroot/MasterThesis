	Dokters nachtmerrie
	'Er was een speciale kamer voor hersenschuddingen en hoofdpijn. Dokter Deter had een apparaat om hersenschuddingen los te schudden. Dat gebeurde in het donker, in die kamer. De knecht hield het hoofd vast, dokter Deter zette het apparaat aan en even later was de hersenschudding los en schoot naar buiten.'
De hoofdpersoon in Toon Tellegens Dokter Deter houdt er onorthodoxe methoden op na. Gerda Dendooven, die de illustraties in het boek maakte, laat dat al zien op het omslag. Van rechts komen de zieken in ellendige staat op dokter Deter af. Links verlaten genezen patinten juichend de behandelruimte. Tussen hen in is de dokter aan het werk. De kleine man houdt een grote dame ondersteboven met haar hoofd in een emmer. De aandoeningen die de gekwelde lichamen hebben verlaten, zweven in wolkjes rond.
In de eerste hoofdstukken somt Tellegen de wonderlijke vaardigheden van de dokter op. Bijna alles kan deze man die in zijn tuin een bord heeft met: 'Dokter Deter maakt alle mensen beter'. Geholpen door zijn knecht, die zonder dokter Deter zeeman zou zijn of avonturier, behandelt hij elke dag honderden zieken. Maar almachtig is hij niet. Niet alle ziekten kan hij genezen en niet iedereen wil beter worden.
Desondanks is de vraag om hulp overstelpend. 'Soms was dokter Deter 's avonds zo moe dat hij zijn armen en benen niet meer kon bewegen. Zijn knecht moest hem voeren. Tussen twee happen in fluisterde dokter Deter: ''Achtenveertig keelontstekingen, vandaag. Honderdtwaalf bloedneuzen. Zevenhonderdachtennegentig zwerende vingers.'' '
Gaandeweg krijgt de niet aflatende stroom patinten een dreigender en eisender karakter. Tellegen richt de aandacht van de lezer eerst op de wonderbaarlijke genezingen en verschuift deze dan naar de dokter, die door zijn eigen succes verpletterd dreigt te worden.
Toon Tellegen, huisarts en dichter, zag dit jaar zijn hele oeuvre voor kinderen met de Theo Thijssen-prijs bekroond. In zijn dierenverhalen wordt vrijwel uitsluitend nagedacht en wisselen dieren met elkaar van gedachten. Droefenis en vreugde liggen in deze wondere wereld dicht bij elkaar. Verjaardagsfeesten vormen hoogtepunten in het leven van de dieren, maar echt uitbundig wordt het zelden. Het onmogelijke is mogelijk: de wind voert een olifant mee en een egel hangt zomaar in de lucht.
Een enkele keer komen er mensen voor in een verhaal van Tellegen. In Juffrouw Kachel (1991) neemt een jongen in gedachten op tientallen manieren wraak op zijn monsterlijke onderwijzeres, die al haar leerlingen terroriseert. Doordat er niets gebeurt met juffrouw Kachel en zij op dezelfde voet kan doorgaan, vonden veel volwassenen dit boek inktzwart en zonder hoop. Zij zagen niet wat de meeste kinderen wel zien: de humor en het absurdisme in de wraakacties houden de jongen overeind. Ze geven hem kracht om te overleven in een wereld waarin volwassenen elkaar de hand boven het hoofd houden en weinig geloof hechten aan de woorden van een kind.
Overdrijving en absurdisme zijn ook de pijlers van Mijn vader (1994). Jozef vertelt sterke verhalen waarin zijn vader de hoofdrol vervult. Maar ook in dit geestige boek is er een schaduwzijde. Jozefs vader vertrekt even plotseling weer uit zijn leven als hij erin gekomen is. Zijn vader kan dan wel alles, maar hij is geen vast bestanddeel van Jozefs leven.
In tegenstelling tot deze twee boeken heeft Dokter Deter geen jongen als hoofdpersoon, maar een man. Maar door het absurdisme, het karakteristieke taalgebruik en de belichting van de donkere kant van het leven vormen deze drie boeken een eenheid. Dokter Deter is de nachtmerrie van een huisarts. De enigszins surrealistische illustraties van Dendooven versterken dat karakter. Zou het toeval zijn, dat dokter Deter wel wat weg heeft van Toon Tellegen?
Selma Niewold
Toon Tellegen: Dokter Deter.
Illustraties Gerda Dendooven.
Vanaf 9 jaar.
Querido; 94 pagina's;  29,90.
ISBN 90 214 8363 7.

