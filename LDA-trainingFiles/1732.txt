	Vakbondsactie brengt overname Boël door Hoogovens in gevaar
	Van onze correspondent
Peter de Graaf

BRUSSEL
Het faillissement dreigt voor het Waalse staalbedrijf Usines Gustave Boël, de overnamepartner van Hoogovens. Maandag wisten een paar honderd militante vakbondsleden te voorkomen dat dat het personeel zich in een referendum kon uitspreken over het saneringsplan.
De directie van Boël heeft vlak voor het referendum gedreigd uitstel van betaling aan te vragen als personeel en vakbonden niet snel akkoord gaan met het saneringsplan. Daarmee komt ook de voorgenomen overname van Hoogovens in gevaar.
Het Nederlandse staalconcern wil een belang nemen van 50 procent in Boël, maar zal dat pas doen als het Waalse familiebedrijf gesaneerd is. Die sanering houdt het vertrek van ruim zevenhonderd van de tweeduizend arbeiders in. Volgens de directie zijn geen gedwongen ontslagen te verwachten, maar de bonden hebben daarover hun twijfels.
Vandaag heeft de directie een onderhoud met de handelsrechtbank in Brussel. Volgens een woordvoerder van Boël is het gesprek vooralsnog bedoeld om de rechter in te lichten over de nijpende situatie bij het staalbedrijf. Maar het is niet uitgesloten dat de directie vandaag of morgen de boeken neerlegt, ofwel surseance aanvraagt.
Nadat met de vakbonden geen akkoord kon worden bereikt over het saneringsplan, besloot de directie van Boël het personeel direct te benaderen om hun mening te vragen. Maar nog voordat het referendum gistermiddag kon beginnen, drongen tweehonderd militante vakbondsleden met veel kabaal het stemlokaal binnen. Ze sleepten de stembussen naar buiten en staken die onder luid gejoel in de fik. Ook werden enkele ruiten ingegooid. De protestactie werd gesteund door de vakbonden.
De Boël-woordvoerder sprak zijn verontwaardiging uit over het optreden van de vakbonden, dat hij onverantwoord noemt. 'Een honderdtal werknemers, voornamelijk vertegenwoordigers van de vakbond, hebben tweeduizend personen belet zich vrij uit te spreken', brieste hij.
Roger Leclercq van de socialistische vakbond FGTB rechtvaardigt de actie echter. 'Het zijn alleen de arbeiders die beslissen of zij al dan niet een referendum willen', verklaarde hij. Leclercq is vooral boos dat de Boël-directie achter de rug van de vakbonden om naar het personeel is gestapt.
De vakbonden kunnen nog steeds niet volledig instemmen met het saneringsplan, ook al leken zij een week geleden overstag te gaan. Toen meldde de directie met opluchting dat er eindelijk een akkoord was. De bonden spraken dat verlossende nieuws voor Hoogovens kort daarop weer tegen.
Vakbondsman Leclercq ziet niet in waarom Boël surseance zou aanvragen. Hij wil verder onderhandelen over een rechtvaardiger sociaal plan met spijkerharde garanties. Maar het is de vraag of de Boël-directie daartoe nog bereid is.
Als het bedrijf failliet gaat, komen de plannen van Hoogovens om via Boël door te dringen tot de Waalse en vooral Franse markt op losse schroeven te staan.
Hoogovens kan in dat geval nog wel een bod doen op de boedel, maar de mogelijkheid bestaat dat er dan ook andere kapers op de kust zijn.

