ROOD, jong in de SP.
ROOD, jong in de SP is een Nederlandse politieke jongerenorganisatie gelieerd aan de SP.
Organisatie.
Formeel is ROOD sinds 2003 een vereniging met als doel "jongeren te betrekken bij het verwezenlijken van een socialistische maatschappij in Nederland" en het ondersteunen van de SP. Van 1999 tot 2003 was ROOD, aanvankelijk met de ondertitel "jongereninitiatief in de SP", een werkgroep binnen de partij, als opvolger van het "J-team" (jongeren). De naam van de vereniging luidt officieel ROOD, jongeren in de SP, maar die naam werd in 2006 ingekort.
Lokaal is ROOD georganiseerd in groepen, die onder de politieke en financiële verantwoordelijkheid van een SP-afdeling vallen. Er bestaan criteria voor het vormen van een groep, zoals een minimumaantal (actieve) leden. Het aantal groepen wisselt voortdurend, maar was in 2012 gemiddeld zo'n 20. Stabiele groepen bestaan in onder andere Amersfoort, Amsterdam, Breda, Delft, 's-Hertogenbosch, Den Haag, Eindhoven, Groningen, Hengelo,Leeuwarden, Nijmegen, Oss, Utrecht, Rotterdam, Weert en Zutphen.
Het lidmaatschap van ROOD staat open voor iedereen tussen de 14 en 28 jaar. In 2007 had ROOD ruim 3000 leden. ROOD-leden moeten ook lid zijn van de SP, met uitzondering van leden onder de 16 jaar, die nog geen SP-lid mogen zijn.
Landelijk heeft ROOD een (meestal vijfkoppig) bestuur met enkele ondersteunende medewerkers (die de formele status van "bestuursadviseur" hebben). Het bestuur, dat jaarlijks verkozen wordt, coördineert en financiert de groepen en organiseert landelijke actiecampagnes en activiteiten zoals scholingen en excursies.
Driek van Vugt was de eerste voorzitter sinds de formele oprichting, vanaf 2003 tot 2005. Daarna volgden opeenvolgend Renske Leijten, Gijsbert Houtbeckers, Eva Gerrebrands, Leon Botter en Lieke Smits. Sinds juni 2014 is Merel Stoop voorzitter.
Activiteiten en standpunten.
Hoewel formeel onafhankelijk, neemt ROOD (in tegenstelling tot de meeste andere politieke jongerenorganisaties) geen standpunten in die afwijken van die van de moederpartij.
De belangrijkste bezigheden van ROOD zijn het voeren van actie en het scholen van de leden.
Actiecampagnes.
Campagnebus van ROOD Groningen voor de Provinciale Statenverkiezingen 2007
In 2003 was ROOD onder meer actief met protest tegen de identificatieplicht en tegen bezuinigingen in het onderwijs. Ook werden er panden bezet om de woningnood aan de kaak te stellen, en op diverse universiteiten voerde men actie voor de mogelijkheid om koffie van een "fair trade"-merk te kunnen kopen. ROOD zond ook een afvaardiging deel naar het Europees Sociaal Forum (ESF) in Parijs.
Sinds 2003 organiseert ROOD jaarlijks de verkiezing van de 'Huisjesmelker van het Jaar', waarbij studenten hun huisbaas kunnen nomineren. Vanaf 2005 wordt deze verkiezing gezamenlijk georganiseerd met de Landelijke Studentenvakbond en lokale lidbonden daarvan.
In 2004 is ROOD begonnen met een campagne tegen dierproeven in de cosmetica-industrie, in 2005 was het L'Oreal die door ROOD met een bezoek en handtekeningen werd opgeroepen tot het stoppen van dierproeven.
Verder richtte ROOD zich steeds meer op internationale thema's en sociale globalisering. In 2005 faciliteerde ROOD een expositie van een groep jonge Palestijnen over hun cultuur in verschillende Nederlandse steden. Na een bezoek van ROOD-leden aan de bezette gebieden is er een vriendschapsverklaring getekend met de voetbalclub Hapoel Bnei Sachnin, door ROOD "FC Bnei Sakhnin" genoemd. In Nederland is er op initiatief van ROOD een supportersvereniging voor deze Arabisch-Israëlische club opgericht. Ook deed ROOD mee in de campagne tegen de Europese Grondwet onder het motto "Zeg je ja of denk je na".
In 2006 voerde ROOD twee eigen verkiezingscampagnes ter ondersteuning van de SP: een gemeenteraadscampagne onder het motto "Een goede raad is rood", en een Tweede Kamercampagne met als leus "ROODnodig, NU SP".
Ook in 2006 lanceerde ROOD de site www.watvooreikelszijnjullie.nl, een persiflage op de overheidswebsite www.watvooreikelbenjij.nl die bedoeld is om jongeren normen en waarden bij te brengen. ROOD noemt als reden voor de protestsite de verspilling van belastinggeld (ca. 1 miljoen euro voor de hele campagne, inclusief tv-spots) en het als respectloos betitelde taalgebruik. Ook hekelde ROOD het feit dat deze overheidssite duidelijk gekoppeld is aan MSN, waardoor er reclame op wordt gemaakt voor Microsoft.
In 2007 werd een Meldpunt Arbeid gestart en er werden, samen met de SP, handtekeningen opgehaald voor een onafhankelijk onderzoek naar de Nederlandse steun aan de Irak-oorlog. In de zomer vormde ROOD samen met FNV Jong en DWARS de ‘Flexinspectie’, die in het hele land jonge supermarktmedewerkers ondervroeg. Ook werden verschillende universiteitssteden bezocht om ROOD en de SP te promoten op de introductieweken voor eerstejaarsstudenten. In het najaar onderzocht de jongerenorganisatie de extra studiekosten die studenten maken en haalde ze duizenden handtekeningen op voor de actie.
In 2007 is ROOD, samen met DWARS (GroenLinks) en de Groninger Studentenbond, in Groningen een informatiepunt voor jonge woningzoekenden begonnen genaamd de 'Woonwinkel'. Onder aanvoering van de woonwinkel werd onder andere een groot leegstaand kantoorpand gekraakt. De actie heeft in 2008 navolging gekregen: niet alleen in Groningen maar ook in Amsterdam organiseert ROOD samen met DWARS een woonwinkel in een gekraakt pand.
Sinds 2008 voert ROOD actie voor een OV-kaart voor 16- en 17-jarige MBO-scholieren. In tegenstelling tot hun leeftijdsgenoten op het HBO en Wetenschappelijk Onderwijs hebben ze hier geen recht op.
Omdat er sinds het aantreden van onderwijsminister Plasterk bezuinigd wordt op het hoger onderwijs, ondersteunt ROOD allerlei initiatieven en acties van studenten. Samen met de Landelijke Studentenvakbond en studenten was ROOD in 2009 aanwezig bij demonstraties tegen bezuinigingen in het hoger onderwijs.
In 2016 voert ROOD actie tegen de bombardementen in Syrië onder het motto "niet in mijn naam". Overigens steunt ROOD de opvang van vluchtelingen in het land, en voert acties om de vluchtelingen te verwelkomen. Verder is de groep actief op Twitter en Facebook.
Publicaties.
"Code ROOD" bevat politiek commentaar en nieuws over activiteiten van ROOD.
Daarnaast heeft ROOD een maandelijkse pagina in het SP-partijblad "Tribune" Van 2006 tot 2008 heeft ROOD het ROOD-magazine uitgegeven, speciaal voor haar eigen leden. Code ROOD is het blad van ROOD voor jongeren. Dit blad verschijnt twee keer per jaar.
Scholing.
ROOD organiseert ongeveer eens per maand een scholing of excursie voor de eigen leden. Jaarlijks terugkerend zijn de basis- en kaderscholingsweekenden en de zomerschool, die een week duurt en elk jaar een ander, breed onderwerp heeft. ROOD-scholingen worden vaak met sprekers en docenten ondersteund vanuit de SP. Ook worden hier regelmatig gastsprekers uitgenodigd die van buiten de SP komen.
Relatie SP.
ROOD is, in tegenstelling tot veel andere politieke jongerenorganisaties, nauw verbonden met de moederpartij. Voor de gemeenteraadsverkiezingen van 2006 was 10% van de gekozen gemeenteraadsleden afkomstig van ROOD. Bij de Tweede Kamerverkiezingen van 2006 werd voorzitter Renske Leijten verkozen op de SP-lijst. Ook het jongste Tweede Kamerlid, én SP'er, Farshad Bashir is lid van ROOD. Binnen de landelijke SP is ROOD met voorzitter Lieke Smits als waarnemer vertegenwoordigd in het partijbestuur. Ook lokaal wordt ernaar gestreefd om binnen het afdelingsbestuur een vertegenwoordiger van ROOD te hebben om activiteiten te coördineren.
