SBS 6.
SBS 6, oorspronkelijk de afkorting van Scandinavian Broadcasting System 6, is een Nederlandse commerciÃ«le televisiezender, was van 29 juli 2011 tot 19 juli 2017 onderdeel van het Finse Sanoma (67%) en Talpa (33%). Per 19 juli is de zender via SBS Broadcasting BV voor 100% onderdeel van John de Mol's Talpa Holding. Naast SBS 6 maken ook de zenders NET 5, Veronica en SBS 9 en het productiebedrijf SBS Productions deel uit van SBS Broadcasting. Van juli 2003 tot 17 juli 2017 maakte ook de Veronica Uitgeverij (verantwoordelijk voor onder andere "Veronica Magazine") deel uit van SBS Broadcasting. SBS 6 zendt sinds 28 augustus 1995 uit. De zender is via de kabel, interactieve televisie, digitenne of schotelantenne in ongeveer 6,8 miljoen huishoudens te ontvangen. Tijdens de najaarspresentatie in 2014 werd bekendgemaakt dat SBS een extra zender kreeg met de naam SBS 9, die zich profileert met het uitzenden van films en series.
In de begindagen richtte SBS 6 zich voornamelijk op een mannelijk en jong publiek, met veel series, films, reality-tv en seks. Bekende programma's waren "Over de roooie" (met Wendy van Dijk en Matthias Scholten), "Actienieuws", "De Nachtrijder" (met Irene van de Laar), "Jerry Springer", "De heetste plekjes van Nederland", "Over Seks gesproken" (met Goedele Liekens) en "Breekijzer" (met Pieter Storms). Ook de dagelijkse Nederlandse soapserie "Goudkust" werd tussen 1996 en 1999 op SBS 6 uitgezonden. Daarnaast stond de zender in het begin bekend als een volkszender.
Tegenwoordig is het uitgegroeid tot een brede familiezender. Ondanks dit probeert de zender nog wel wat volkse karakteristieken te behouden. In 2013 begon de zender met het programma Bloed, Zweet & Tranen, waarbij de nieuwe volkszanger(es) van Nederland wordt gezocht.
Hedendaags profileert SBS 6 zich als een gezinszender met informatieve (nieuws)programma's, (groot) amusement, speelfilms en enkele series. Een van de best bekeken programma's van SBS 6 is "Hart van Nederland", met gemiddeld een miljoen kijkers per dag. Ook besteedt de zender aandacht aan sport, met name voetbal (Nederlands elftal en sinds september 2015 de UEFA Champions League). Sinds 2008 besteedt de zender aandacht aan religie, door kerkdiensten van David Maasbach uit te zenden op zondag.
SBS 6 heeft de laatste jaren te kampen met tegenvallende kijkcijfers op primetime. Hierdoor verdwijnen programma's die op primetime worden uitgezonden vaak al snel weer van de buis, meestal na twee of drie afleveringen. In 2010 had de zender een gemiddeld marktaandeel van 10%. In 2014 was dit gemiddeld 9,0%.
SBS 6 is onderdeel van SBS Broadcasting BV, die onderdeel is van Talpa Holding.
