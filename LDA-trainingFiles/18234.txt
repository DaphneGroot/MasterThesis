 ZALM WIL SCHERPERE STRAFBEPALING KOERSMANIPULATIE. 
 DEN HAAG, 10 maart (Reuter) - Het is wenselijk de Nederlandse strafbepaling op het gebied van koersmanipulatie aan te passen zodat die aansluit bij bepalingen in andere landen en de effectiviteit wordt verbeterd, zo heeft minister Gerrit Zalm van Financien laten weten in antwoord op Kamervragen. 
 Zalm overweegt verder om de huidige bepalingen op het gebied van koersmanipulatie van het Wetboek van Strafrecht over te hevelen naar de Wet Toezicht Effectenverkeer (WTE). 
 "Koersmanipulatie kan een bedreiging vormen voor de integriteit en de transparantie van de effectenmarkt en dient dan ook te worden tegengegaan," aldus Zalm. 
 Bij de behandeling van de Wet Toezicht Effectenverkeer 1995 werd aan de Tweede Kamer toegezegd dat rechtsvergelijkend onderzoek zou plaatsvinden naar de strafbaarstelling van koersmanipulatie. 
 In 1996 is dat gebeurd, toegespitst op de situatie in de VS van Amerika en een aantal EU-lidstaten. 
 De analyse wijst uit dat het wenselijk is om de huidige Nederlandse strafbepaling aan te scherpen, aldus Zalm. 
 Het betreft overigens volgens de minister een "zeer weerbarstige materie" die tot nu toe in andere landen zelden tot vervolging en veroordeling heeft geleid. 
 "Zorgvuldigheid is derhalve geboden en afweging zal de nodige tijd kosten," aldus Zalm. 
 De minister wijst er verder op dat het Reglement voor de Effectenhandel van de Amsterdam Exchanges nu al in een algemene norm voorziet die schijntransacties verbiedt. 
 (c) Reuters Limited 1997. 
