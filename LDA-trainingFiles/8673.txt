Vineta.
Locaties waarvan men vermoedt waar Vineta gelegen kan hebben.
Vineta is een verloren stad aan de Duitse Oostzeekust. De stad is ook bekend als Vinneta, Jumneta, Niniueta, Immuueta en Jomsburg.
De weinige gegevens die er over bekend zijn duiden aan dat de stad een bloeitijd beleefde van de 8e tot de 12e eeuw. De stad was voor die dagen erg groot, 40.000 tot 60.000 inwoners, en rijk en werd het Constantinopel van het noorden genoemd. Het was ook de thuisbasis van de Jomsvikingen, die de stad gesticht zouden hebben.
De inwoners waren geen katholieke christenen. Wat zij wel waren is niet duidelijk. Mogelijk arianen of orthodoxen, maar waarschijnlijk heidenen. Verder naar het oosten was in die dagen Litouwen ook nog heidens. In de tijd van de Kruistochten besloten de buren daarom dat zij niet helemaal naar Jeruzalem hoefden te reizen om een bijdrage tot de Christenplicht te leveren. In 1147 vielen zij de stad aan. In een document van 1170 wordt gemeld dat de Denen de stad tot op haar grondvesten verwoest hadden.
Archeologen hebben al sinds jaren geprobeerd de ruïnes te vinden. Er is een aantal plaatsen aan de Baltische kust waarvan men vermoedt dat Vineta er te vinden zou zijn. De eilanden Usedom en Rügen worden genoemd, maar ook het naburige Wolin aan de Poolse kant van de grens. Ook de streek rond Barth in Voor-Pommeren is een mogelijkheid.
Selma Lagerlöf vermeldt in haar Sprookjes en Geschiedenisboek over Zweden: Nils Holgerssons reizen dat Vineta heeft gelegen aan de kust van het Zweedse eiland Gotland
