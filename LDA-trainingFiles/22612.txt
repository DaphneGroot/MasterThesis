Lange Wapper (reus).
Standbeeld "Lange Wapper" voor kasteel "Het Steen" (Antwerpen)
Lange Wapper is een reus uit de Antwerpse folklore.
Uiterlijk en karakter.
Lange Wapper wordt dikwijls lang en dun voorgesteld. In strips en cartoons wordt zijn baardeloze kin vaak erg geaccentueerd.
De kwelgeest komt 's nachts tevoorschijn en achtervolgt de dronkaards. Eerst als een klein mannetje, maar hij kan zichzelf steeds groter en groter maken, tot hij boven de huizen uitsteekt. Als de dronkaard, hijgend en zwetend, thuiskomt kijkt Wapper door het raam naar binnen.
Soms vermomt hij zich als een klein kind om moedermelk te kunnen drinken. Als een moeder dit kind meeneemt om te verzorgen en in een wiegje te stoppen, laat Lange Wapper zichzelf zo groot groeien dat hij niet meer in de kamer past.
Sagen.
In Hoboken zou hij ooit de mast van een schip hebben vastgegrepen en het ding in de lucht gegooid hebben.
De Antwerpenaars, die Lange Wapper omwille van zijn pesterijen dus liever kwijt dan rijk waren, ontdekten dat Lange Wapper de beeltenis van Maria niet kon verdragen. Ze plaatsten daarom op de gevels van de huizen Mariabeeldjes. De beeldjes deden Lange Wapper steeds verder uit de binnenstad vluchten, waardoor hij uiteindelijk in de Schelde viel en verdronk.
Woonplaats.
Lange Wapper wordt vooral met Antwerpen geassocieerd, maar ook in Blankenberge, Bevel, Kessel, Nijlen en Wilrijk bestaan er sagen over hem.
Zijn grootte maakt het voor hem gemakkelijk zich snel van de ene plek naar de andere te verplaatsen.
