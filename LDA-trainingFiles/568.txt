	Paramaribo worstelt met zwerfkinderen
	Van onze verslaggever
Jeroen Trommelen

PARAMARIBO
Zo'n twee jaar geleden waren ze er opeens. Wie een bord bami ging eten bij een van de stalletjes aan de oever van de Suriname-rivier in Paramaribo, vond aan het einde van de maaltijd een jong zwervertje aan tafel die beleefd om de restjes vroeg. Die at hij dan snel op, voordat de eigenaar van het stalletje hem weer kon wegjagen.
Zwerfkinderen in Suriname? 'Paramaribo is wel een dorp, maar dat was een nieuw verschijnsel waarmee men zich geen raad wist', zegt Natasia Agard (28), vrijwilligster bij het Emmaus-opvanghuis aan de Keizersstraat in Paramaribo. Een deel van de kinderen overleefde via jongensprostitutie. 'Dat die in Suriname voorkwam, was niet publiekelijk bekend. Wel van meisjes en vrouwen, maar van jongens van acht, negen of tien jaar. . . nee.'
Suriname was net begonnen met een structureel aanpassingsplan. Dat had al wel tot enorme prijsverhogingen geleid, maar niet tot hogere uitkeringen of salarissen. Terwijl het gewone volk pinaarde, viel aan de onderkant een marginale groep overboord. Wat de jeugdige zwervertjes betreft: voor hen werd een simpele oplossing gevonden. De jongens werden door de politie afgeleverd bij het cellenhuis van de jeugdgevangenis.
Er bestaan weeshuizen in Suriname, en opvang voor moeilijk opvoedbare kinderen is er ook. Natasia: 'Maar deze jongens worden gezien als een aparte groep. In het cellenhuis kon men natuurlijk niets met hen doen. In juli 1995 werd het probleem te groot. Het bisdom had dit huis beschikbaar en Michael Wong Loi Sing, een oud-priesterstudent, nam het initiatief om de kinderen op te vangen. Ze kregen voeding en verzorging en wilden toen niet meer weg.'
Sommige kinderen kwamen zelf aanlopen. Anderen werden gebracht door hun ouders, omdat die thuis soms weken niet naar hun kroost omkeken vanwege drugs- of alcoholproblemen. Inmiddels biedt het opvanghuis plaats aan 22 kinderen - uitsluitend jongens, hoewel er ook minderjarige meisjes zwerven op straat. Maar die zijn moeilijker te signaleren, denkt Natasia, vooral omdat ze in de vrouwenprostitutie zitten.
Sommige kinderen zijn ziek. Van de meesten is vastgesteld dat ze seksueel overdraagbare aandoeningen hebben. 'Op aids is nog niet getest. Misschien gebeurt dat later nog eens. Van één jongen denk ik wel dat hij het heeft. Hij heeft alle tekenen, is vermagerd en heeft veel wondjes. Maar hij is vaak op straat, voor de cocaïne.'
Je hebt er enkelen die soms weer verdwijnen, terug naar moeder of terug naar straat. Orlando bijvoorbeeld is al drie keer weggelopen, waarschijnlijk vanwege zijn hevige drugsgebruik. Cocaïne is relatief goedkoop te krijgen in Paramaribo. 'Hoe we dergelijke problemen moeten aanpakken, weten we nauwelijks. Soms denk ik: hoe pak ik dit aan? Ik wist tot anderhalf jaar geleden helemaal niks van kinderen, laat staan van zwerfkinderen. We begeleiden en proberen wat rust te geven. Als ze vertrouwen krijgen, beginnen de meesten te praten, maar sommigen willen nog steeds niets kwijt.
'We hebben een heel kleine jongen, Melieo. In het begin sprak hij niet. Als je zijn aandacht trok, keek hij de andere kant op. Maar nu, na zeven maanden, begint hij een beetje los te komen. Wat de trauma's zijn, is onbekend. Het ene moment heeft hij een geheel blanco gezicht en het volgende rent hij heel druk op en neer. Seksueel misbruik? We weten het niet. Enkele kinderen zijn anderhalf jaar hier en nog zo gesloten als een huis. Nu pas beginnen we dingen te horen.'
Prowin Kramp is veertien jaar. In de groep wordt hij geplaagd omdat hij rondsloft op een veel te grote maat herenschoenen. Maar dat deert hem niet. Thuis is hij weggelopen als gevolg van problemen met zijn stiefvader, maar dat vertelt de begeleidster achteraf. Zelf zegt Prowin dat hij zomaar weg wilde. 'Mijn moeder zei nee, maar toen heb ik het toch gedaan.' Tot de politie hem oppakte, hem naar het cellenhuis bracht, en vanaf daar naar 'vader Michael'. Zijn moeder woont ver van hier, maar komt hem af en toe wel opzoeken.
Ook de zestienjarige Cyrill Bertowilson werd opgepikt door de politie, die hem zwervend aantrof. Een vader heeft hij niet. Broers zitten op een internaat en moeder 'heeft problemen'. Toen hij een weekendje mocht komen logeren, is hij gebleven. Over de toekomst heeft hij geen duidelijk idee, en hij is vooral blij als het interview is afgelopen, net als Prowin trouwens.
Directeur Klaas Harink van de stichting SOS Kinderdorpen en penningmeester van de vereniging van Particuliere Sociale Instellingen in Suriname is ervan overtuigd dat zwerfkinderen een 'moeilijke categorie' zijn voor de hulpverlening. 'Je zou er eigenlijk een batterij maatschappelijk werkers op moeten zetten. Het is onbegonnen werk om de kinderen in bestaande huizen op te vangen.'
Maar gelukkig is het probleem niet zo omvangrijk als wordt beweerd, zegt hij. 'Er is gezegd dat er duizend zwerfkinderen zijn in Suriname. Daar heb ik sterke twijfels over. Dit is geen Brazilië. Er is wel een categorie kinderen die van tante naar tante gaat, omdat men thuis moeilijk terecht kan. Gelukkig is de christelijke inslag in dit land nog groot genoeg en worden weinig kinderen helemaal aan hun lot overgelaten.'
Overigens is 30 procent van de bestaande instellingen in Suriname onderbezet. Dat komt door achterstallig onderhoud of doordat er onvoldoende geld is om op volle kracht te kunnen draaien. 'In het algemeen kun je zeggen dat het beter zou zijn de bestaande huizen te stimuleren in plaats van nieuwe op te richten. De hele sector moet gesaneerd worden, want er is te veel wildgroei.'
Waarmee Harink niets ten nadele gezegd wil hebben van het Emmaus-opvanghuis of van het nieuwe kinderhuis dat nu in Paramaribo gebouwd wordt in samenwerking met de hulporganisatie Tamara en omroeporganisatie Veronica, die inzamelingsacties ten behoeve van de kinderopvang in Suriname heeft georganiseerd. 'Daar gaat men in de toekomst vast heel leuke en nuttige dingen doen.'
Tegen de avond arriveren vijf dames van Club Kiwanis Paramaribo Centre bij het opvanghuis aan de Keizersstraat. Ze worden afgezet door vrienden of echtgenoten in glanzende automobielen. Ze hebben grote tupperwaredozen meegebracht, waarin de kerstmaaltijd zit. Natasia had het die middag al gezegd: 'We draaien helemaal op charitas; het is elke week weer spannend of er voldoende te eten zal zijn.'
De clubdames heten hier tante en een van hen opent de avond met een 'eenvoudig kerstverhaal', zijnde Lucas 1, vers 2. De strekking wordt daarna uitgelegd: 'Jezus was óók een zwerfkind als jullie, hij had geen huis. Geef hem een huis in je hart. Daar hoort hij thuis.'
Now mi kon vo zokoe, en mi de go loekoe, te na Bethlehem, wordt dan nog gezongen: 'Nu ben ik komen zoeken, en ik ga kijken, tot aan Bethlehem.' Waarna ook de witte blokfluiten tevoorschijn komen en dwars door de nachtelijke krekelgeluiden in Paramaribo de begrafenisklassieker klinkt van Mieke Telkamp: Waarheen, leidt de weg. . .
'Het is', zegt de tante van Kiwanis-club halverwege, 'een onvergetelijke kerstavond'. En omdat de limonade nu eindelijk doorkomt, vinden Cyrill en Prowin dat ook.

Foto
	De jeugdgevangenis in Paramaribo. FOTO WILLEM MIDDELKOOP/HH

