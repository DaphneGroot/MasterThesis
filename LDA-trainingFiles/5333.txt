	Regels zijn regels, zelfs voor Piet Kleine
	Van onze verslaggever
HINDELOOPEN
Piet Kleine en René Ruitenberg hielden in Hindeloopen de rug gebogen, de armen keurig achterop. Met de blik op oneindig stoof het tweetal langs de stempelpost in de vierde Elfstedenstad. Het groepje schaatsers achter hen rechtte net op tijd de rug en remde scherp af naar rechts om te stempelen.
Ook Hulzebosch en Verduin schoten door, maar keerden terug. Ruitenberg en de postbode uit Drenthe gleden echter stoïcijns door. Rayonhoofd Bijker: 'Ze zijn gezien.' Een diplomatieke uitspraak, die voor tweeërlei uitleg vatbaar zou zijn.
Enkele uren later schaatste Kleine, Olympisch kampioen op de 10 kilometer in 1976, als vijfde over de finish in Leeuwarden. Weer een paar uur later werd hij door wedstrijdleider Gerrit van der Ham gediskwalificiceerd en uit de uitslag geschrapt. Voor Ruitenberg had de ontbrekende stempel geen consequenties, hij miste ook die van Dokkum en Leeuwarden. Hij had voor Bartlehiem de schaatsen al uitgedaan.
Het stempelen is ooit bedacht om frauderende schaatsenrijders af te straffen. In het verre verleden kwam het voor dat Elfstedenrijders zich door schaatsende schippers lieten voortrekken over het ijs, of zich per fiets en zelfs per trein door het Friese land begaven. Maar in het televisietijdperk kon Nederland zien dat Kleine wel degelijk schaatsend door Hindeloopen was gegaan.
Piet Kleine (45) vertelde achteraf dat hij volledig gefixeerd was op de race. 'Ik was zo onder de indruk van de mensenmassa, het enthousiasme, dat ik gewoon doorreed. Ik was al circa 800 meter voorbij de stempelplaats. Ik dacht: Ik ga niet meer terug. Ik had wel clementie verwacht als ik zou winnen.'
Volgens Van der Ham zou dat niet het geval geweest zijn. 'Regels zijn regels.' Zou het dan tot rellen in Leeuwarden zijn gekomen? In de Elfstedengeschiedenis werd al eerder een winnaar gediskwalificeerd, J. Bosman, in 1947. Deze schaatser zou niet het gehele traject geschaatst hebben.
Misschien was het sportief beter geweest als Kleine meteen in Workum of Bolsward een rode kaart voor zijn neus had gehad, gelijk een zwevende snelwandelaar of een stayerende triatleet. Nu bepaalde de 'postbode die een stempel verloor', in de winderige Hel van het Friese Noorden, mede de wedstrijd. Daar probeerde de oudste wedstrijdrijder meermalen uit de kopgroep te ontsnappen. Zelf dichtte hij, op de Blikvaart, ook de nodige gaatjes, onder meer met de latere winnaar Angenent.
Thuis in het Drentse Kerkenveld wachtte hem nog een verrassing. Buurtbewoners hadden in zijn tuin een heus Elfsteden-stempelhokje nagebouwd.

Foto
	Piet Kleine. FOTO HANS HEUS - DE VOLKSKRANT

