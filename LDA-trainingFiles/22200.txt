IJburg.
Luchtfoto van IJburg, gezien vanuit het noorden; augustus 2004.
Luchtfoto van IJburg, gezien vanuit het oosten; november 2004.
Luchtfoto van IJburg, gezien vanuit het zuidoosten; juli 2014.
IJtram onderweg op de Enneüs Heermabrug.
Enneüs Heermabrug, gezien vanaf het Steigereiland.
Woonblokken met grachtje op Haveneiland; 2013.
Strand Diemerpark met zicht op IJburg; 2012.
IJburg is een woonwijk in het oosten van de gemeente Amsterdam, in de Nederlandse provincie Noord-Holland. Kenmerkend aan de in het IJmeer gelegen wijk is dat deze op kunstmatige eilanden is gebouwd en een zeer rechthoekig stratenpatroon kent. IJburg maakt deel uit van het stadsdeel Oost.
Voorgeschiedenis.
In 1965 ontwikkelden de architecten Van den Broek en Bakema al een plan voor een stad in het IJmeer, die plaats zou moeten bieden aan 350.000 inwoners, vooral afkomstig uit Amsterdam. In het nationale ruimtelijke beleid werd echter gekozen voor de overloopstrategie: woningzoekende Amsterdammers moesten in groeikernen zoals Purmerend en Hoorn gaan wonen, alsmede in de nieuwe stad Almere. Daarnaast werd de Bijlmermeer aangelegd op het grondgebied van de gemeente Weesperkarspel, en werd Diemen uitgebreid.
In de jaren tachtig volgde een ommezwaai in het beleid, waarin de compacte stad het nieuwe ideaal werd. Gezocht werd naar bouwlocaties dicht bij de stad. Omdat Amsterdam is ingeklemd tussen Schiphol en natuurgebieden als de Bovenkerkerpolder en Landelijk Noord, bleef eigenlijk alleen de locatie "Nieuw-Oost" over. In 1992 werd Nieuw-Oost een officiële Vinex-locatie.
Omstreden aanleg.
Tot de aanleg van de wijk werd in 1996 door de gemeente Amsterdam besloten. Tegenstanders hadden grote bezwaren tegen de gevreesde aantasting van de natuur in het IJmeer, en vroegen om een referendum. Dat correctieve referendum werd op 19 maart 1997 gehouden. Voor het correctief referendum gold een minimale opkomst van 155 duizend stemmen. Een meerderheid (60%, opkomst 41%) van de stemmers was tegen de aanleg van IJburg, maar het vereiste aantal stemmers werd niet gehaald zodat de bouw door kon gaan. Als compensatie voor verloren gegane natuurwaarden werd ten noorden van Durgerdam een nieuw natuurgebied aangelegd langs de Waterlandse Zeedijk.
Aangeplempte eilanden.
IJburg bestaat uit een aantal in het IJmeer aangeplempte eilanden: Steigereiland, Haveneiland, de Rieteilanden en Centrumeiland. De aanleg en bebouwing van die eilanden vormt de eerste fase. In een later stadium kunnen daar nog bij komen: Midden-, Strand- en Buiteneiland. In totaal zullen zeven eilanden worden opgespoten. De belangrijkste straat is de IJburglaan, die, via bruggen, het Haveneiland en het Steigereiland met het Zeeburgereiland verbindt. Hierover rijdt ook de IJtram (lijn 26).
In de oorspronkelijke planning zou IJburg in 2012 klaar moeten zijn. De wijk zou dan 18.000 woningen tellen voor 45.000 inwoners, en daarnaast werk bieden aan 12.000 personen. Naast huizen, scholen en winkels zijn er sportaccommodaties, restaurants, een strand en een begraafplaats gepland.
Deze planning is echter niet gehaald, o.a. door daling van de huizenprijzen n.a.v. de crisis, bezuinigingen op het gemeentebudget en doordat de Raad van State op 24 november 2004 oordeelde dat de aanleg van nieuwe eilanden voorlopig verboden werd, omdat de gevolgen voor het milieu onvoldoende onderzocht waren. De eilanden Strandeiland, Middeneiland en Buiteneiland zijn anno 2016 nog niet aangelegd. Opspuiting van het Centrumeiland is in 2013 begonnen en in 2014 voltooid. In het voorjaar van 2015 werd hier de nieuwe locatie van Strand Blijburg geopend.
Bruggen.
IJburg ligt in het IJmeer en bestaat uit eilanden. Er zijn dus veel bruggen nodig. De eerste opgeleverde brug, de Enneüs Heermabrug - brug 2001 in de Amsterdamse nummering - verbindt het Zeeburgereiland met het Steigereiland. De brug vormt de belangrijkste toegangspoort tot IJburg en wordt ook door de IJtram gebruikt. De brug werd in 2000 geplaatst en is een ontwerp van de Engelse architect Nicholas Grimshaw. De twee grote overspanningen zijn elk 75 meter lang. Het is een van de grootste bruggen van Amsterdam. Onder de bewoners van IJburg staat de brug beter bekend als de beha.
Brug 2002 is door dezelfde architect ontworpen en een kleinere uitvoering van brug 2001 en zonder de karakteristieke bogen. Deze brug verbindt Steigereiland met Haveneiland. De IJtram maakt gebruik van deze beide bruggen.
Een andere brug werd in 2005 geplaatst: de Nesciobrug, een gebogen hangtuibrug, de langste voetgangers- en fietsersbrug van Nederland. Het ontwerp kwam van Jim Eyre. De gemeente Diemen weigerde grond ter beschikking te stellen, zodat er enig extra pas- en meetwerk nodig was om de brug geheel op Amsterdams grondgebied aan te leggen. De gemeente Diemen was tegen de aanleg van IJburg mede omdat er veel verkeer door Diemen verwacht wordt. De Nesciobrug was in februari 2006 klaar en de officiële opening vond plaats op 9 april. In de hardloopwedstrijd op die dag mochten de eerste kinderen die de brug bereikten de brug openen.
In 2004 is de eerste fase van de Oostelijke Ontsluiting gereed gekomen, die het Haveneiland met het vasteland bij Diemen verbindt. Uiteindelijk moet de Oostelijke Ontsluiting het Centrumeiland met Knooppunt Diemen gaan verbinden, en voor fietsers aansluiting geven op de fietspaden langs de Diem en langs de oostelijke oever van het Amsterdam-Rijnkanaal.
De Uyllanderbrug (brug nr. 2007 in de Amsterdamse nummering) werd in juli 2014 voor het verkeer opengesteld en vormt sindsdien de verbinding tussen IJburg en de A1.
Autoverkeer.
Via de Enneüs Heermabrug is IJburg verbonden met de ringweg A10 en andere wegen rond Amsterdam. De Oostelijke Ontsluiting geeft rechtstreeks toegang tot de snelweg A1 en in 2015 ook tot de A9 (via de Uyllanderbrug).
Openbaar vervoer.
Er waren in 1996 plannen om een metro naar IJburg aan te leggen. Maar door de hoge kosten en het niet halen van het geplande aantal bewoners werd dit plan vervangen door dat van de IJtram.
De eerste bus (lijn 326) naar IJburg verscheen in november 2002 als voorloper van de IJtram. De IJtram (lijn 26) verbindt het Haveneiland met het Centraal Station van Amsterdam. Nadat de start meerdere keren was uitgesteld met uiteindelijk totaal drie jaar, werd de lijn op 28 mei 2005 officieel geopend. Voor het publiek ging de tram rijden op 30 mei 2005.
Bijzonder aan deze tram is dat er fietsen in mee mogen, twee per tram. Hiertoe zou zijn besloten ter compensatie van de gebrekkige fietsverbinding met het centrum van Amsterdam, door de Piet Heintunnel, de kortste verbinding met het centrum, mag niet gefietst worden. Na de opening van de IJtram waren er protesten, fietsers wilden meer fietsrekken in de tram, maar het bleven er twee.
De tram kende veel kinderziektes vanaf de start. Ondanks een aantal verbeteracties, heeft de lijn tot op heden last van regelmatige uitval en vertragingen als gevolg van stremming en seinstoringen. Het stijgende inwonertal leidt tot een gestaag stijgende frequentie, de tram rijdt vanaf augustus 2008 10 keer per uur in de spits, sinds 2012 in de ochtendspits 15 keer per uur. Nu de kinderziekten grotendeels overwonnen zijn, haalt de tram bijna de dubbele snelheid van de metro, de reistijd tot het Centraal Station bedraagt ongeveer 15 minuten.
De achilleshiel van de lijn ligt nog steeds in het centrum. Het enig mogelijke eindpunt is het Centraal Station. De keerlus bij de Passagiers Terminal Amsterdam kan niet gebruikt worden om lijn 26 vanaf IJburg in te korten waardoor deze lijn bij een stremming in de omgeving van het Centraal Station dan noodgedwongen tot het Zeeburgereiland moet worden ingekort met een aanvullende buslijn 326. Op Zeeburgereiland is er een keermogelijkheid, voor als er op het gedeelte Piet Heintunnel – Centraal Station een verstoring is.
Bus 66 verbindt sinds 2009 Station Bijlmer ArenA met IJburg via de Uyllanderbrug, Wim Noordhoekkade langs het strand Blijburg met als eindpunt Vennepluimstraat.
Er zijn plannen om in de toekomst de Zuidtangent, de busverbinding van Haarlem en Schiphol naar Station Bijlmer, vanuit Amsterdam-Zuidoost door te trekken naar IJburg.
Bewoners.
In november 2002 betrokken de eerste bewoners hun huizen op het Haveneiland-West en het grote Rieteiland. Daarna zijn er ook woningen in gebruik genomen op het Haveneiland en het Steigereiland. De bouw van woningen in de eerste fase liep vertraging op door tegenvallende vraag naar duurdere woningen. Eind 2007 telde IJburg 8.000 inwoners. Op 30 mei 2008 werd de 10.000e inwoner ingeschreven. Er wonen vooral gezinnen met kinderen.
IJburg kent een bewonersvereniging, "De IJbrug". Deze stelt zich naar eigen zeggen ten doel om de contacten tussen de IJburgers te versterken, gezamenlijk activiteiten te ondernemen en als belangenorganisatie op te treden. Vereniging De IJbrug wil van IJburg een Amsterdamse wijk maken met een eigen identiteit en een hechte gemeenschap.
In januari 2012 was IJburg uitgegroeid tot een stadswijk met 19.000 inwoners, waarvan 6.000 kinderen. Daarmee kende IJburg op dat moment het hoogste percentage kinderen van Amsterdam.
Onderwijs.
Op 6 september 2006 werd de eerste middelbare school geopend: het "IJburg College".
Strand Blijburg.
In mei 2003 werd Blijburg geopend, een tijdelijk strand aan de noordzijde van het Haveneiland. Enkele malen moest er verhuisd worden. Eind september 2014 werd de derde locatie gesloten om in het voorjaar van 2015 na de vierde verhuizing in twaalf jaar op de definitieve plek weer open te gaan.
Bibliotheek.
Sinds 15 februari 2006 is op IJburg Kinderbibliotheek Lees je Blauw gevestigd. De bibliotheek is een vrijwilligersproject voor en door IJburgers en de collectie is opgebracht door giften van IJburgers. Het stimuleren van het lezen, ontmoeting en mooie verhalen staat in de statuten van de Stichting Lees je Blauw. De bibliotheek zou blijven bestaan tot er een vestiging van de Openbare Bibliotheek Amsterdam op IJburg komt. Deze OBA werd geopend in maart 2014.
