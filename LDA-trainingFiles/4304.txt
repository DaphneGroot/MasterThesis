	De vloerbloemen van Maarten Vrolijk
	Waar Maarten Vrolijk een hekel aan heeft? Aan karpetten die als sluitpost in het interieur dienen, die een zielloos bestaan leiden onder een salontafel. Dat 'onvolwaardige gevoel' heeft hij willen doorbreken met zijn kleden. 'Die moeten net zo'n versierend element zijn in het interieur als een bank of een tafel.' Dus niet onder de tafel maar ernaast. Aan de muur? Hij moet er niet aan denken. 'Ik denk altijd aan een vloerkleed, dat aan alle kanten interessant moet zijn, dat ruimtes met elkaar kan verbinden. Waarop je kunt liggen. Dat warm is. Aan wandkleden heb ik een hekel.'
Ben je boos heet zo'n kleed. Of Vrolijke bloem. Oranje Boven, ook zo'n titel. Industrieel ontwerper Vrolijk geeft daarmee identiteit aan zijn tapijten die hij in eigen beheer laat produceren in Engeland en die doorgaans bij woonwinkels besteld worden. De decoratie versterkt de vorm. 'Het moet n verhaal worden.' En de decoratie is bij Vrolijk altijd een bloem.
Het Groninger Museum dat tussen het lichamelijk geweld van fotograaf Serrano ook de zorgeloze ontwerpen van Vrolijk tentoonstelt, heeft daarmee de lente in huis gehaald. Bloemen, zegt Vrolijk, gebruik ik als middel. 'Ik vertaal een klassiek gegeven op mijn eigen manier. Het zijn niet de letterlijke bloemen van Laura Ashley maar interpretaties. Bloemen, w t maakt geen snars uit. Ze zijn ook nooit hetzelfde. Ik vind het vervelend als je ze telkens in dezelfde vorm zou terugzien. Dan wordt het een clich.'
Vrolijk, die in 1990 afstudeerde aan de Academie voor Industrile Vormgeving Eindhoven met een collectie meubelstoffen, verraste kort daarna met tapijten waarvan het decoratieve patroon tevens de vorm was. In Groningen voegt hij daaraan twee nieuwe hoofdstukken toe: composities binnen in een vierkant en gemleerde kleuren. Hij zet twee sterk contrasterende kleuren naast elkaar in een vlak, waardoor ze een soort zachtheid krijgen. Daarmee wijken ze af van de heldere patronen die hij anders gebruikt.
Inmiddels is zijn oeuvre uitgedijd tot bedtextiel (voor Vandijck), meubelstoffen (voor de Ploeg), meubilair (voor Castelijn) en porselein (Rosenthal). 'De Ploeg verlangt dat een ontwerp binnen de collectie past. Rosenthal benadert je vooral als kunstenaar. Geeft je daarom eigen vrijheid als ontwerper.'
Natuurlijk verkent hij de markt als hem gevraagd wordt een dekbedovertrek te ontwerpen. 'Ik vind dat een nieuw ontwerp iets moet toevoegen.' Bij een dessin voor bedtextiel scheidt hij de bovenkant (het kussen) en het laken; ertussen houdt hij het motief rustig om er naar beneden of naar boven meer structuur aan te geven. Het verschil met meubelstoffen? 'Een dekbedovertrek is een zelfstandig product. Bij meubelstoffen moet je je altijd aanpassen aan de rondingen van het meubel. Het is een wereld van verschil.'
Jaap Huisman
Maarten Vrolijk, Groninger Museum tot en met 6 april.

