Eufraat.
De Eufraat (Arabisch: الفرات, "Al Foerat", Turks: "Fırat", Oudgrieks: Εὐφράτης) is de belangrijkste rivier in het Midden-Oosten.
De rivier heeft een lengte van 2735 kilometer. Haar stroomgebied is 673.000 km². De rivier begint in noordoost-Turkije en stroomt via Syrië naar Irak, waar ze ten noorden van Basra samenvloeit met de Tigris en vandaar heten de samengevloeide rivieren "Sjatt al-Arab". Vervolgens mondt de verenigde rivier door moerasachtig gebied via Abadan uit in de Perzische Golf. De rivier is vanwege de seizoensondiepte slecht bevaarbaar; tussen december en maart bedraagt de diepte soms slechts 60 cm.
In de Eufraat zijn diverse stuwdammen aangelegd. In Turkije liggen bijvoorbeeld de Karkamışdam, de Birecikdam, de Kebandam, de Atatürkdam en de Karakayadam, in Syrië liggen de Tishrindam, de Tabqadam en de Baathdam en in Irak de Hindiyabarrage en de Ramadibarrage.
Het gebied tussen de Eufraat en de Tigris, dat bekendstaat als Mesopotamië of "Tweestromenland", was de oorsprong van diverse oude beschavingen, zoals de Sumerische, de Babylonische en de Assyrische. In de tijd voor 2000 v.Chr. had de "Purattu" echter een ander verloop.
Op de vlag die in 2004 als vlag van Irak werd voorgesteld, staan twee blauwe lijnen die de Eufraat en de Tigris symboliseren.
