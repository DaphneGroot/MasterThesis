	Oostenrijker Fritz Strobl verpulvert op afdaling record van Mader, Tomba incasseert nederlaag op slalom Geen medaille weegt op tegen ski-glorie in Kitzbühel
Luc Alphand, Kristian Ghedina, Günther Mader misschien. Dat waren vooraf de namen van de afdalers die als mogelijke winnaars genoemd werden van de beruchte 3312 meter lange afdaling langs de Streif in het Oostenrijkse Kitzbühel. Maar niet dit drietal won op de Mausefalle en Ziehweg, het was de Oostenrijker Fritz Strobl die de snelste tijd aan de voet van de Hahnenkamm klokte.
De piste was langer dan ooit, er stonden meer poortjes dan normaal, maar Strobl was bijna drie seconden sneller (totaal: 1.51.58) dan de record-tijd van Mader van vorig jaar.
De vele Oostenrijkse ski-fans hadden in Kitzbühel een prachtig weekend: Werner Franz werd tweede, nog voor de Franse favoriet Luc Alphand. Vierde was een andere Oostenrijker, ook Strobl genaamd, Josef (en geen familie), vijfde werd de Italiaan Ghedina. Zondag werd het Oostenrijkse feest in Kitzbühel voortgezet: Mario Reiter klopte Alberto Tomba op de slalom.
Fritz Strobl mag zich voorlopig de nieuwe Koning van Kitz noemen. De 24-jarige leerling-politieagent boekte zijn tweede overwinning in de strijd om de wereldbeker. Hij behaalde een overwinning op zichzelf door na jaren blessureleed terug te keren aan de top. 'Dit seizoen was mijn laatste kans. Mijn doel was een plaats bij de beste vijftien, nu heb ik al twee zeges en een derde plaats achter mijn naam', zei hij.
Begin jaren negentig stond Strobl te boek als een supertalent op de afdaling. Een ernstige knieblessure, opgelopen in Canada, riep hem een halt toe. Hoewel hij fanatiek en verbeten aan een terugkeer werkte, bereikte hij nooit meer het niveau dat hem toegedicht was. Hij dreigde uit de nationale ploeg te worden gegooid, maar verzekerde zich van een plaats in het Wereldbeker-team dank zij het winnen van de Europa Cup.
Dit seizoen kreeg hij een laatste kans. En die greep hij met beide handen. Op enkele punten behaalde hij zaterdag op de Hahnenkamm snelheden van ruim 140 kilometer per uur, en passant verbeterde hij het baanrecord, dat Günther Mader in 1996 op 1.54,29 had gebracht. Daarmee verzekerde hij zich ook van een startbewijs voor de WK in Italië, volgende week. 'Een overwinning in Kitzbühel is altijd meer waard dan welke medaille ook, al is het alleen maar om het prijzengeld. Maar goud in Sestriére zou ook niet slecht zijn.'
Strobl, Luc Alphand en Kristian Ghedina (die vorige week die andere klassieke afdaling won, die van Wengen) hebben nu elk twee WB-overwinningen op de afdaling geboekt. Dankzij zijn tweede plaats nam Alphand de eerste plaats in het overall wereldbeker-klassement over van Michael von Grünigen. Hij staat ook bovenaan in het afdalingsklassement.
Een dag later kon de Oostenrijkse vlag in Kitzbühel alweer uit. Mario Reiter boekte zijn eerste zege op de slalom dit seizoen. Hij hield Alberto Tomba achter zich, die een tijdje uit de roulatie geweest. Het was pas de derde start van de Olympisch- en wereldkampioen dit seizoen als gevolg van knie- en polsblessures en een hardnekkige griep. De Oostenrijkse favoriet Thomas Sykora (die vorig jaar in Kitzbühel zegevierde, en die al vijf WB-wedstrijden won dit seizoen) stelde teleur met een zevende plaats. Tijdens de training had hij een heup-blessure opgelopen.
Tomba stond na de eerste run slechts vijfde, middels een wilde en snelle tweede run probeerde hij alsnog over Reiter heen te komen. Het lukte niet, maar de La Bomba toonde wel aan op tijd in vorm te raken, vlak voor de wereldkampioenschappen in Sestrière, die op 2 februari beginnen. 'Heel Italië verwacht dat ik daar goed presteer. Het wordt een belangrijke wedstrijd voor me.'
Reiter verklaarde slechts op 80 procent van zijn kunnen te zitten. 'Het publiek gaf me die extra 20 procent.' De Oostenrijker is na zijn zege zondag ook zeker van kwalificatie voor het WK. 'Er mogen slechts vier per land meedoen, ik stond tot gisteren op een vijfde stek.'
Bij de vrouwen versloeg Isolde Kostner in Cortina d'Ampezzo zaterdag de Zweedse Pernilla Wiberg en de Duitse Katja Seizinger op de super-G. Het was haar derde triomf in Cortina na haar zege verleden jaar en de gedeelde eerste plaats vrijdag met Heidi Zurbriggen. Van de 21-jarige skister wordt nu heel veel verwacht tijdens de wereldtitelstrijd in eigen land. 'Ik besef dat het een gekkenhuis zal zijn in Sestriere.'
De Italianen zijn in vorm. Zeker nu Tomba terug is aan het front en ook Compagnoni tot de belangrijkste kanshebbers bij de vrouwen behoort. Op de Olimpia delle Tofane-piste was Compagnoni zondag op de reuzenslalom sneller dan Seizinger en de Zwitserse Sonja Nef.

