Kavala (stad).
Kavala (Grieks: Καβάλα) is een stad en fusiegemeente ("dimos") met twee deelgemeenten ("dimotoki enotita") in Noordoost-Griekenland. Het ligt ongeveer tussen de steden Thessaloniki en Alexandroupolis in, aan de Egeïsche Zee. In 2003 had de stad ongeveer 60.000 inwoners.
De stad heeft een haven, en ongeveer 20 kilometer buiten de stad ligt de internationale luchthaven "Alexander the Great International Airport". Kavala is niet aangesloten op het nationale spoorwegnet.
In de oude stad zijn oude straten, kerken, een kasteel en een Romeins aquaduct. Dicht bij de stad zijn diverse stranden.
Het Griekse eiland Thasos ligt voor de kust van Kavala. Verder ligt het schiereiland Chalcidice met onder meer Athos niet ver van de stad.
Beknopte geschiedenis van Kavala.
Er was bij Kavala een nederzetting in de Homerische tijd. In de 7e eeuw v.Chr. heette de stad Neapolis, na de verspreiding van het christendom in Griekenland, kreeg het de naam Christoupolis, die het tijdens de Byzantijnse tijd hield. Door de eeuwen heen werd de stad vaak aangevallen en heeft het vele overheersers gekend, waaronder Romeinen en Ottomanen. Aan het begin van de 20e eeuw n.Chr. werd Kavala deel van een onafhankelijk Griekenland.
