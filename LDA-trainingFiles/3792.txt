	Prediker van bta-revolutie
	DE hedendaagse maatschappij is in grote trekken een vrucht van het Verlichtingsdenken. Vanaf de zeventiende eeuw groeide de overtuiging dat mensen met behulp van wetenschap en techniek hun wereld konden verbeteren. In de achttiende eeuw werd deze overtuiging consequent tot de filosofische systemen van de Verlichting uitgebouwd. In de negentiende eeuw werd er enthousiast op velerlei wijzen vorm aan gegeven.
Dit idealisme en enthousiasme werden ondermijnd in de Eerste Wereldoorlog. Auschwitz en Hiroshima dienden er een volgende klap aan toe. Het filosofisch vertoog van de twintigste eeuw wordt dan ook eerder door cultuurpessimisme en -relativisme dan door het optimisme van de Verlichting gekenmerkt. Angst voor de onbeheersbare effecten van natuurwetenschap en techniek speelt daarbij een grote rol.
Het vreemde is dat natuurwetenschap en techniek zich weinig van deze scepsis aantrekken. In nog grotere mate en in een nog hoger tempo dan in de negentiende eeuw veranderen ze de wereld revolutionair. Het spraakmakende denken blijft zich echter in hoofdlijnen vol argwaan van de technische mogelijkheden afkeren. Het universele verhaal van vooruitgang en Verlichting dient, betoogt bijvoorbeeld de Franse postmodernist Lyotard, te worden ingeruild voor talloze lokaal en cultureel gebonden kleine verhalen.
Af en toe staat in deze eeuw nog wel eens een authentieke Verlichtingsdenker op. Vlak na de Tweede Wereldoorlog was dat bijvoorbeeld de Amerikaan B.F. Skinner, de vader van de zogenoemde behavioristische stroming in de psychologie. Hij ontwierp zelfs een heuse utopie, Walden Two, waarin de bewoners dankzij een wetenschappelijk-technologische benadering een onverdeeld geluk mochten smaken.
Nederland telt ook nog zo'n echte profeet van de Verlichting: C.W. Rietdijk. Sinds zijn boek Vooruitgang, cultuur en maatschappij uit 1959 verkondigt hij consequent en consistent de boodschap dat wij een 'bta-revolutie' nodig hebben. Veel van de hedendaagse problemen kunnen worden opgelost met behulp van de natuurwetenschappelijk-technische benadering, is zijn boodschap.
In Wetenschap en bevrijding gaat hij over deze opvatting een uitgebreid sokratisch gesprek aan met een aantal grotendeels met zijn ideen sympathiserende ondervragers. Wat levert deze opzet op? Laat vooraf n ding duidelijk zijn: de visie van Rietdijk met de grote aandacht voor de positieve verworvenheden van wetenschap en techniek is vandaag de dag relevant als een noodzakelijk tegenwicht tegen veel modieus postmodernistisch relativisme.
Maar helaas komt de boodschap nauwelijks over, doordat zij door veel te veel onnodige ruis wordt begeleid. Voor de meeste lezers zal deze ruis de boodschap zelf waarschijnlijk volledig overstemmen. Daardoor kan Rietdijk de self-fulfilling prophecy dat hij een roepende is in een woestijn vol irrationaliteit, weer opnieuw bewaarheid zien worden.
Met deze profetie is een eerste aspect van de ruis gesignaleerd. Het hele boek door stelt Rietdijk zich op als een gedrevene die door zijn omgeving voortdurend monddood wordt gemaakt. Couwenberg, een van zijn gesprekspartners, zet in het voorwoord direct fors in. De vrijheid van meningsuiting zou in het geding zijn als wij aan Rietdijks boodschap geen ruimte zouden geven.
In NRC Handelsblad heeft Rudy Kousbroek al gewezen op deze verongelijkte toon van de typische ingezonden-stukkenschrijver. Inderdaad lijkt Wetenschap en bevrijding soms wel n lang ingezonden stuk, waarbij de auteur voortdurend uitroept dat hij toch niet verwacht dat de krant zijn bijdrage zal plaatsen.
De ondertitel van het boek, die suggereert dat wij te maken hebben met een sokratisch gesprek waarin de partners samen de waarheid zoeken, is dan ook onzinnig. Wetenschap en bevrijding doet eerder denken aan die delen van de platoonse dialogen waarin Sokrates' gesprekspartners alleen maar fungeren als aangevers en applausmachines. Bij Rietdijk gebeurt iets soortgelijks. Van veel weerwerk of een echt gesprek is meestal geen sprake.
Bij de allesoverstemmende ruis hoort ook Rietdijks obsessie met de mening van anderen. Dit kan in eerste instantie vreemd klinken, omdat hij juist voortdurend betoogt dat hij een eenling is, zich tegen de mode verzet, zijn eigen eenzame weg gaat. Toch is hij als geen ander betrokken op anderen, en dit zowel in positief als in negatief opzicht.
Wat dit laatste betreft: Rietdijk vergelijkt zijn eigen onbegrepen positie steeds vol rancune met het succes en de invloed van anderen. Hij windt zich daar zo over op dat hij aan zijn eigen verhaal nauwelijks toekomt. Bovendien gaat hij zelden echt in discussie met degenen tegen wie hij zich afzet. Hij verwijst nergens diepgaand naar hun opvattingen, maar geeft een aantal schimpscheuten af naar aanleiding van uitlatingen van of kenschetsen over kunstenaars als Appel of filosofen als Foucault. Citaten uit of titels van bestudeerde boeken van degenen die hij bestrijdt, zijn in Wetenschap en bevrijding niet te vinden.
In positieve zin is hij ook veel meer op zijn omgeving betrokken dan een rechtgeaard Verlichtingsrationalist kan verdedigen. Zo breekt hij onverwacht een lans voor paranormale verschijnselen, omdat 'tweederde van alle Amerikaanse hoogleraren' deze bewezen of waarschijnlijk acht. Aan dit soort gezagsargumenten werd nu juist met recht in de Verlichting een einde gemaakt. Het is de vraag of Rietdijk moderne kunst en Karel Appel, zijn zwarte schaap, ook plotseling mooi gaat vinden als uit een enqute blijkt dat de meerderheid van Amerikaanse of Nederlandse hoogleraren hiervoor waardering heeft.
Niet alleen bij het luisteren, maar ook bij het lezen wordt niemand graag op voortdurende ruis getrakteerd. Als Wetenschap en bevrijding niet de geruchtmakende bestseller wordt die Rietdijk kennelijk voor ogen staat, heeft dat niets met censuur van het vrije woord en de eigenzinnige mening te maken, maar alles met ruis. Dat is jammer, want de boodschap verdient het gehoord te worden.
Hans Achterhuis
C.W. Rietdijk: Wetenschap en bevrijding - Socratisch gesprek met een gedreven maatschappij- en cultuurcriticus.
Kok Agora; 254 pagina's;  39,90.
ISBN 90 391 0720 3.

Foto
	FOTO WIM RUIGROK - DE VOLKSKRANT

