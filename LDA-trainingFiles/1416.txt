	Centrale bank botst weer met wisselkantoor
	ANP
AMSTERDAM
De Nederlandsche Bank (DNB) is opnieuw gedaagd voor het College van Beroep voor het Bedrijfsleven in Den Haag. En weer in verband met de in 1995 aangescherpte wetgeving tegen witwaspraktijken bij wisselkantoren. Dit keer is het Amsterdamse wisselkantoor Currency International Change de dagende partij.
Currency International procedeert al twee jaar met wisselend succes tegen de Nederlandse centrale bank om een haar geweigerde vergunning alsnog te krijgen. De zaak dient dinsdagochtend.
In eerdere, vergelijkbare procedures haalde DNB bakzeil, voor het laatst in december vorig jaar. Toen gebood het college de bank het Amsterdamse wisselkantoor Sharma Geldwisselkantoor toch een vergunning te verlenen. Ook bepaalde het college dat het redelijk was dat DNB Sharma een schadevergoeding zou geven.
Ook in de zaak-Currency weigert DNB een vergunning wegens vermeende dubieuze achtergronden van de eigenaar. En ook hier denkt de advocaat van Currency, mr. W. de Jong, korte metten te kunnen maken met de negatieve beschikking van DNB. Mede op dezelfde gronden als die golden in de zaak-Sharma, aldus De Jong. De centrale bank weigerde de vergunning op basis van indirect verstrekte en dus niet controleerbare informatie afkomstig van de landelijke officier van justitie. Dat accepteert het college niet.
Maar het probleem is dat de landelijk officier de DNB geen directe inzage wil geven. Dat maakt dat elk wisselkantoor dat nog niet is veroordeeld en waarvan het dubieuze karakter dus niet is aangetoond, met succes naar de beroepsrechter kan stappen.


