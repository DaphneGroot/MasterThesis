Æthelstan van Engeland.
Æthelstan (Wessex, 893/894 – Gloucester, 27 oktober 939) was koning van Engeland van 924 tot 939.
Hij was een zoon van Eduard de Oudere uit diens eerste relatie. Er bestaat onzekerheid over wie zijn moeder was.
Æthelstan wordt wel beschouwd als de eerste echte koning van Engeland. Wellicht was hij de eerste die gekroond werd op de Coronation Stone in Kingston upon Thames in 925.
Illuminatie uit het manuscript uit Beda's "Life of St Cuthbert", ca. 930
Hij behaalde grote overwinningen op zijn rivalen, waaronder de Denen, en breidde zijn gebied uit naar delen van Wales en Cornwall.
Zijn grootste overwinning tegen een vijandig bondgenootschap van Schotten, Welshmen en Vikingen was in de Slag bij Brunanburh in 937.
Æthelstan vaardigde wetten uit die het bestuur over zijn grote gebied versterkten. Hij vormde bondgenootschappen door vier van zijn halfzusters te laten trouwen met West-Europese heersers. Hij was ook een cultuurliefhebber en verzamelaar van kunstwerken en relieken. Veel daarvan gaf hij weg aan zijn volgelingen en aan kerken, om zich van hun steun te verzekeren.
Ook steunde hij vele kloostergemeenschappen en vooral de abdij van Malmesbury, waar zijn graf te vinden is.
Æthelstan had geen kinderen en werd opgevolgd door zijn halfbroer Edmund I.
