	Betoverend zingen met een zucht
	OP MET IJZER beslagen schoenen vanonder een wijde rok de houten dansvloer geselen, dat is de voornaamste rol die vrouwen van oudsher vervullen in de Zuid-Spaanse volkskunst die flamenco heet. De bijbehorende muziek is vooral een mannenaangelegenheid.
Van achter de gitaar heeft zich nog nooit een vrouw gemeld en in historische overzichten op cd's prijkt slechts hier en daar de naam van een zangeres. Carmen Linares nam daar geen genoegen mee, haar dubbel-cd Antolog¡a wijdde zij geheel aan de muziek van flamenco-zangeressen. Het werd een adembenemend eerbetoon aan beroemde voorgangsters als La Ni¤a de los Peines, maar ook aan cantaores die zelden of nooit te horen zijn, zoals de moeder van de in 1992 overleden gitarist Camar¢n de la Isla.
'Ik koos ervoor te zingen in plaats van te dansen en daar ben ik erg gelukkig mee', schrijft Linares in de toelichting, 'want de leertijd die dat kost, helpt je een kunstenaar te worden.' Afgezien van een handvol puristen die iedere inbreuk op de oude stijl hardnekkig als heiligschennis bestempelen, is iedereen daar blij mee. Al was het maar omdat dankzij een jonge generatie experimenteerlustige, virtuoze muzikanten de noodlijdende Andalusische muziektraditie een halve eeuw geleden nieuw leven werd ingeblazen. Maar vooral ook omdat Linares' eigentijdse zangstijl in emotionele zeggingskracht niet onderdoet voor die van de indrukwekkendste oude zigeuners.
Carmen, geboren Pacheco Rodr¡guez (1950) verhuisde in 1965 van het mijnwerkersstadje Linares met haar ouders naar Madrid. Overbevolking, inflatie en de miserabele omstandigheden in de zuidelijke provincies waar grootgrondbezitters het land bestierden, hadden talloze boeren en zigeuners verdreven naar de grote steden als Barcelona en Madrid. De verhuizing was, achteraf, voor Carmen een buitenkans.
Jonge muzikanten in de steden maakten van de nood een deugd en sloegen aan het experimenteren met Cubaanse rumba en Amerikaanse rock. Terwijl in de theaters opgeklopte, rijk georkestreerde flamenco-opera's het grote publiek tot vermaak dienden, klonk in cafs cantantes flamenco voor de liefhebber. Zo werd Madrid het centrum van een nieuwe, sprankelende flamencostijl.
Zo kon Carmen Linares meteen aan de slag, eerst in bescheiden pe¤a's, om vervolgens door te stoten naar theaters en festivals, televisie en platenindustrie. Van oude zangers en zangeressen leerde zij de kunst van het zingen met een zucht, de delicate stembuiging en de genadeloze uithaal. Maar net als de illustere zanger Camar¢n de la Isla dat deed, benvloed door de rockzangers, zingt ze beweeglijker, expressiever dan de oude garde. Als begeleiders koos ze muzikanten die in navolging van Paco de Luc¡a de sobere gitaarstijl verruilden voor explosieve virtuositeit, maar niet vergaten waar nodig een tandje terug te schakelen.
Antolog¡a is ongetwijfeld Linares' meest traditionele album tot nu toe, de begeleiding is beperkt tot gitaristen - maar dan wel de beste die er zijn -, palmas (handklap) en twee dansers. Net als haar generatiegenoten breidt ze bij andere gelegenheden haar ensemble graag uit met viool en fluit, bas en cajon - het houten percussiekistje van de Cubaanse rumberos. Zoals op haar plaat La luna en el r¡o en - afgezien van de cajon - bij haar uitvoeringen van Canciones populares antiguas die voor Nederland op stapel staan. Zelfs een symfonische aanpak schuwt zij niet. Bij haar aanstaande tournee door Nederland zingt ze in Breda in haar programma El amor brujo bij het Brabants Orkest.
De Canciones zette Linares een paar jaar geleden al op de plaat. Het zijn geen flamencostukken maar composities van dichter-muzikant Federico Garc¡a Lorca. Tijdens een lezing in Madrid in 1933 over de 'volkspozie in Spaanse lyrische dichtkunst' begeleidde Lorca op piano persoonlijk flamenco-zangeres La Argentinita, twee jaar na het verschijnen van vijf 78-toerenplaten met dezelfde muziek. Argentinita's zang klinkt tamelijk deftig, geheel in lijn met de opvatting die Lorca deelde met zijn vriend, componist Manuel de Falla: de Spaanse volksmuziek kon dienen als een rijk en bruikbaar beginpunt voor een 'nobele en intense Spaanse kunst'.
Ze krijgen postuum gelijk van Linares, alleen een extra scheutje flamenco ontbrak. Hoewel de arrangementen die Juan Parilla voor het ensemble schreef wel wat minder weelderig hadden mogen zijn, betovert Linares' donkerhese stem onder alle omstandigheden.
Peter van Amstel
Cd's: Antolog¡a, la mujer en el cante, Mercury 532 397-2; Luna en el r¡o, Ethnic B 6753; Canciones populares antiguas, Auvidis A 6201.
Concerten: Vredenburg, Utrecht, 21 mei; De Maaspoort, Venlo, 22 mei; Muziekcentrum Eindhoven, 23 mei; Chass Theater, Breda, 25 mei.

Foto
	Carmen Linares

