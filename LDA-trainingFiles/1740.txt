	Andere kandidaten krijgen kans krant te kopen Overnamepoging Pearson van FD loopt vast
	Van onze verslaggever
Peter de Waard

AMSTERDAM
Pearson schort zijn pogingen om het Het Financieele Dagblad over te nemen voorlopig op. De Britse uitgever houdt Sijthoff Holding per 31 januari niet langer aan de exclusiviteitsovereenkomst.

Hendrik Sijthoff, de economisch eigenaar van de krant, krijgt daardoor ruimte om met andere overnamekandidaten te gaan praten. Belangrijkste kandidaten zijn De Telegraaf en een groep rond de investeringsmaatschappij HAL en Willem Sijthoff, een achterneef van Hendrik Sijthoff.
Sijthoff Holding wil deze gesprekken binnen een periode van vier tot zes weken afronden, zo is maandag door mr. J. Brada, adviseur van Sijthoff Holding, bevestigd. Mochten deze gesprekken niets opleveren, dan zal opnieuw gesproken worden met Pearson. 'Pearson is niet uit de race. Hendrik Sijthoff geeft zelf nog altijd de voorkeur aan een overname door het Britse concern. Maar we zijn gedwongen om met de HAL te gaan praten', aldus Brada.
In september vorig jaar bereikte Sijthoff Holding al een voorlopige overeenkomst met Pearson over de overname van Het Financieele Dagblad. Hierbij kreeg Pearson het recht om exclusief met Sijthoff te gaan praten.
Pearson wilde de Nederlandse zakenkrant toevoegen aan zijn zogenoemde Information Division. Het FD zou als Nederlandse vennootschap blijven bestaan en zou nevengeschikt worden aan The Financial Times, de roze zakenbijbel van de wereld.
Pearson eiste wel echter de volledige zeggenschap bij de Nederlandse krant. Sijthoff Holding kon dat niet geven, omdat de eigenaar alleen certificaten van aandelen heeft. Pas na instemming van de personeelsstichting zouden deze certificaten kunnen worden omgezet worden in aandelen.
De personeelsstichting weigerde die toestemming, nadat de werknemers van Het Financieele Dagblad zich begin december massaal tegen een overname door Pearson hadden gekeerd. Zij vreesden dat Pearson de Nederlandse krant in de toekomst weer door zou verkopen.
Daarnaast lag er een bod op tafel van de HAL en Willem Sijthoff dat voor het personeel aantrekkelijker was. De personeelsstichting hield ook in de toekomst een vetorecht bij het eventueel doorverkopen van de certificaten. Verder zou het personeel zelf een belang van 30 procent kunnen krijgen in de vennootschap.
Nadat de personeelsstichting de overname door Pearson blokkeerde, kozen ook de commissarissen eieren voor hun geld. President-commissaris W. de Grefte en werknemerscommissaris J. de Vries, die aanvankelijk fervent voorstander waren van een overname door Pearson, wilden van de exclusiviteitsovereenkomst af. Vorige week liet De Grefte dit in een brief aan Sijthoff Holding ook weten.
Brada is verbaasd dat deze brief bekend is geworden. 'Het is een persoonlijke brief van De Grefte aan Sijthoff.'
Derde commissaris H.B.G. Sijthoff, zoon van eigenaar Hendrik Sijthoff, wil volgens Brada wel verder met Pearson. Maar hij kreeg anderhalve week geleden tijdens een bezoek aan Londen te horen dat ook Pearson het wenselijk vindt dat eerst alternatieven worden onderzocht.
Mochten die gesprekken mislukken, dan houdt Pearson Sijthoff Holding aan de oorspronkelijke bieding. Pearson heeft naar verluidt 80 miljoen gulden geboden voor de krant. Het bod van de HAL en Willem Sijthoff is ongeveer gelijk. De Telegraaf wil vijf miljoen meer bieden.

