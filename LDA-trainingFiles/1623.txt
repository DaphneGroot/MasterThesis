	OVERBOEKINGEN
	Nog voor de komst van de euro moeten de lidstaten van de Europese Unie hun wetgeving aanpassen om het overboeken van geld van het ene naar het andere land goedkoper, sneller en betrouwbaarder te maken. Het Europees Parlement ging gisteren akkoord met een richtlijn voor internationaal betalingsverkeer. De landen krijgen maximaal dertig maanden de tijd om de richtlijn in praktijk te brengen. Het wordt banken verboden om dubbele kosten in rekening te brengen. Het geld moet binnen vijf dagen zijn overgemaakt. Ook zijn banken verplicht duidelijke informatie te geven over de totale kosten van de geldtransactie.

