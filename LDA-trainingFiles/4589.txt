	Onbehagen op het drukste punt van Nederland
	Van onze verslaggeefster
Lucette ter Borg
 HOOFDDORP
De Haarlemmermeer heeft nooit zichzelf mogen zijn. Toen het gebied tussen Amsterdam en Leiden nog gewoon 'meer' was, was het een 'waterwolf', die dorpen en schepen, mensen en dieren opvrat. Getemd moest het beest, drooggemalen tot de diepste krochten van z'n ziel. Het water werd land. Het land werd akker en boerderij. De akker veranderde in woonwijk, de boerderij in bedrijfsterrein. Er kwamen snelwegen en landingsbanen.
Maar nog steeds heerst er niet genoeg bedrijvigheid in de Haarlemmermeer. Schiphol dijdt uit, snelwegen worden verbreed, bedrijfsparken groter. Op deze drukste plaats van Nederland, waar iedere vijf minuten een vliegtuig daalt, overvolle snelwegen in elkaar haken en treinen langssuizen, hebben Paul Kamp en Ellen de Bruijne een kunstproject bedacht.
Kamp en De Bruijne werkten eerder mee aan de manifestaties Nachtregels in Utrecht en Century '87 in Amsterdam. Nu, na drie jaar voorbereidingstijd, organiseert het tweetal Framed Area, met elf kunstenaars uit binnen- en buitenland die in de van herrie vergeven ruimte tussen de A4, Hoofddorp en Schiphol hun werk tonen.
Jeff Wall, Beat Streuli, Roy Villevoye, Edwin Zwakman, Rineke Dijkstra en Luuk Wilmering onder anderen, reageren - zoals Kamp en De Bruijne dat noemen - 'op het pluriforme karakter van de Haarlemmermeer'.
Luuk Wilmering ontbijt in wegrestaurant Flora en slaapt in een gevaarlijke bocht langs de weg. Rineke Dijkstra toont de 'achterkant' van het Golden Tullip Hotel. Roy Villevoye fotografeerde een boomhut in een dampig moeras, waarvandaan je uitzicht hebt op het snelverkeer op de provinciale weg. En Linda van Boven zette driemanshoge jagers in de velden naast kantoren, het geweer in aanslag richtend op wild dat een paar kilometer verderop rust.
Kamp strekt zijn arm uit: 'Als je richting De Haag kijkt, zie je een negentiende-eeuws landschap, een bietenveld met dijkjes aan de horizon. Kijk je naar rechts dan zie je kantoorcomplexen die steeds meer akkerland in bezit nemen. Kijk je naar links dan zie je de snelweg, en naar achter, dan zie je Schiphol.'
Deze samensmelting van infrastructuren op een paar vierkante kilometer grond is het vertrekpunt van Framed Area. Kamp en De Bruijne hebben kunstenaars uitgenodigd die al eerder in hun werk een fascinatie toonden voor architectonische structuren, verkeersknooppunten en de rol van het individu daarin.
De kunstwerken, voor het merendeel op grote billboards geplakte, uitvergrote foto's, zijn vanuit de auto, de trein of zelfs het vliegtuig te zien. 'Dit is het grootste openlucht-museum van Nederland', zegt Kamp. Maar dat is theorie. Want in de praktijk gaat auto en trein veel te snel voor het bekijken van de kunst. Een voettocht met stevige schoenen over stoppelvelden, ventwegen en bouwterreinen leent zich er beter voor.
Wie dit niet doet, mist de dubbele bodems, die bijvoorbeeld Edwin Zwakman in zijn opgeblazen 'Fly-over' heeft ingebouwd. Zwakman toont twee grote fotowerken - een aan de Handelskade bij Schiphol, de ander in een slaperige woowijk in Hoofddorp. Op het eerste gezicht zijn het onschuldige luchtfoto's: die in Hoofddorp van een vliegveld (Schiphol?), die op Schiphol van Hoofddorp.
Pas bij nader inzien slaat het onbehagen toe. Waar tref je een huis met deuren maar zonder daken aan? Waar vind je in Nederland een vliegveld op een paar honderd meter van zee? Welke klaverbladen grijpen hier in elkaar zo vlak naast flats?
Hoe langer je naar Zwakmans foto's kijkt, hoe onrealistischer de erop afgebeelde werkelijkheid wordt. Dit is een constructie, een samenraapsel van elementen. Het is een verzinsel zoals de hele Haarlemmermeer dat is.
Framed Area: met werk van Jeff Wall, Hiroshi Sugimoto, Rineke Dijkstra, Edwin Zwakman, Linda van Boven, Beat Streuli, Luuk Wilmering, Roy Villevoy, Jack Pierson en Sophie Calle. Locaties: plein bij de aankomsthal van Schiphol, Handelskade Schiphol, Kruisweg-Haarlemmermeer en Hoofddorp. T/m 31 aug. Routebeschrijving verkrijgbaar bij het VVV Hoofddorp, Raadhuisplein of restaurant Flora aan de Kruisweg.

Foto
	Luuk Wilmering in slaap op een billboard bij Schiphol. FOTO NORBERT VORSKENS

