Zomerse dag.
Van een zomerse dag is sprake wanneer de maximumtemperatuur op die dag, gemeten in een weerhut, 25 °C of meer bedraagt. In Nederland neemt men als landelijke maatstaf de metingen door het KNMI in De Bilt, in België de metingen door het KMI in Ukkel. Is bovendien de gemeten temperatuur hoger dan 30,0 °C, dan is in Nederland sprake van een tropische dag en in België van een hittedag.
Frequentie in België.
In Ukkel zijn er gemiddeld 28,1 zomerse dagen.
Nederland.
Nederland heeft, gemiddeld over 1981-2010, per jaar tussen de 7 (op de Waddeneilanden) en 37 zomerse dagen (in Arcen). In De Bilt zijn dit er gemiddeld 26, waarvan 3 in mei, 5 in juni, 9 in juli, 7 in augustus en 2 in september. Het aantal zomerse dagen is in De Bilt gemiddeld met 4 toegenomen tussen 1971-2000 en 1981-2010.
Sinds 1849 had De Bilt de meeste zomerse dagen in 1947: 64, waarvan 46 in juni, juli en augustus. De langste reeks was in 1975: tussen 29 juli en 15 augustus waren er 18 zomerse dagen achter elkaar. Landelijk is het record een serie van 26 in Maastricht, tussen 26 juli en 14 augustus 1911.
De vroegste zomerse dag ooit was 14 april 2007 toen het in De Bilt 27,6 °C werd. De laatste zomerse dag in het najaar was 10 oktober 1921, met 26,7 °C.
