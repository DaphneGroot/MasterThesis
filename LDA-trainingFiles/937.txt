	PERSOONLIJK
	De Amerikaanse dichter en schrijver JAMES DICKEY is zondag op 73-jarige leeftijd overleden. Een woordvoerder van het ziekenhuis in South Carolina, waar Dickey woensdag was opgenomen, zei dat hij stierf aan complicaties die het gevolg waren van een bronchiale infectie.
Dickey zag zichzelf in eerste instantie als dichter. Maar hij werd bij het grotere publiek bekend door zijn eerste roman Deliverance, op basis waarvan een succesvolle film werd gemaakt met Burt Reynolds en Jon Voight in de hoofdrol.
De Amerikaan schreef zijn eerste gedicht toen hij 24 was. In zijn poëzie vinden zijn liefde voor de natuur en atletische talenten een weerspiegeling. Dickey beschouwde zichzelf als een navolger van Walt Whitman en Theodore Roethke. Zijn The Zodiac was geïnspireerd door Hendrik Marsmans De dierenriem. Andere werken van zijn hand zijn: Into the Zone (1960), Helmets (1964), Buckdancer's Choice (1965), Sorties (1971), Jericho, the South beheld (1974), en Alnilam (1987).

