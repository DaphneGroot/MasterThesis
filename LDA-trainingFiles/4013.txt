	Toveren met nonnen en Poulenc
	OPERA
Les Dialogues des Carmlites, van Poulenc, door de Nederlandse Opera. Amsterdam, t/m 30 december.
Les Dialogues des Carmlites, een opera van Francis Poulenc die veertig jaar geleden in de Scala van Milaan in premire ging, heeft een titel die nauwkeurig de vorm van het stuk beschrijft. Het is een opera van de woordenwisseling. Het stuk speelt zich af onder kloosternonnen en heeft een revolutie (de Franse) als achtergrond, maar dat zijn bijzaken. Hoofdzaak is zelfs niet hoe men sterft, maar hoe men de dood in de ogen kijkt. In z'n uiterste consequentie gaat Les Dialogues des Carmlites om woorden die overgaan in pogingen het onzegbare naar voren te brengen in gebed, gebaar of gereutel.
De muziek is op haar beurt loyaal aan de verwachtingen die de titel oproept omtrent de toon. Poulencs Les Dialogues des Carmlites is een lispelende opera. Bondgenoten van Magere Hein mogen hier incidenteel een grote mond hebben, en bij Poulenc haalt zelfs de liefste religieuze soms het onderste uit de kan. Maar de klank blijft vloeibaar, de polsslag rustig, getamboereerd wordt er zelden, en waar het onzegbare samenvalt met het onzingbare, gaat Poulenc vanuit de orkestbak door met zachte massages van het trommelvlies. Bij Poulenc blijft de dissonant als regel de trouwe helper van de consonant.
'Vergeef me alstublieft mijn Carmelitessen, ze kunnen alleen maar tonale muziek zingen', schreef de componist.
Zou dat de reden zijn waarom Poulenc zo op de achtergrond is gebleven met Les Dialogues des Carmlites? Het stuk werd na de premire in Milaan vrij snel op het repertoire genomen in San Francisco en in Londen. Tot triomftochten heeft het niet geleid. Voor de modernist was de naam Poulenc wellicht te veel een symbool van voorbije zaken. Voor de Puccinist heeft hij mogelijk te weinig verhaal en te weinig Stem. De achtereenvolgende Nederlandse operastichtingen hebben het stuk tot nu toe genegeerd.
De reden waarom de Zusters van Compigne nu in het Amsterdamse Muziektheater het martelarenkleed aantrekken, schijnt te liggen in het feit dat de Nederlandse Opera graag iets wou met Robert Carsen, een van de jongere genien van het operapodium (de Canadees schreef onder meer in Antwerpen een indrukwekkende Puccini-cyclus op zijn naam), en dat Robert Carsen graag iets wou met Les Dialogues des Carmlites.
En niet ten onrechte, zo blijkt uit Carsens enscenering van de twee scnes waar het in dit stuk om gaat. De belangrijkste komt aan het eind en behelst het sneuvelen van zestien zusters onder de guillotine. Het is een van de meest navrante slotscnes die ooit werden getoonzet, en hoort tot het beste wat Poulenc te bieden had. Terwijl het Salve Regina van de Carmelitessen per gesneuvelde zuster met een stem afneemt, laat Poulenc de bijl met realistische tussenpozen en in meedogenloos onregelmatige syncope vallen. Als er vijftien geweest zijn, treedt de jonge Blanche naar voren, godszoeker, hoofdpersoon en liefste non. Ze was gevlucht, maar kiest alsnog vrijwillig de dood.
Carsen, die een meester is van het symbool, en de kunst verstaat zelfs de meest melodramatische taferelen aan zichzelf te doen ontstijgen, toont hier zijn subtiliteit door vrijwel niets te laten zien. De zusters staan verspreid over het podium. Na elke val van de bijl zijgt een van hen sierlijk neer. De niet minder sierlijke Blanche blijft na haar onthalzing, geheel en al geest, geloof en transfiguratie, glorieus in de slotmaten op haar twee benen.
De andere sleutelscne valt veel eerder. Ze toont hoe Blanche, die bij haar intrede in het klooster de niet zeer vrolijke naam 'Blanche van de Doodsstrijd van Christus' verkoos, getuige is van de doodsstrijd van haar beschermster, de moeder overste. De abdis lijdt helse pijnen, en valt van haar geloof. Carsen legt zestien zusters plat op de vloer in een carr om haar heen, als het grondplan van een geruneerd vertrek.
Les Dialogues des Carmlites is een opera van parabelen. Het stuk is zelf een ritus, een petite liturgie. Waar Poulenc voorbeelden van Verdi, Debussy, Stravinsky en Moesorgski bestudeerde, (en niet alleen bestudeerde, maar ook mee laat klinken), schijnt Wagners Parsifal een verklede nazaat te hebben.
Het bezwaar van nonnen op het toneel is dat je ze niet uit elkaar houdt. Maar Carsen tovert met de habijten en hun menselijke inhoud. Yves Abel tovert met het Nederlands Philharmonisch Orkest, al zorgt Poulenc ook voor momenten dat je wenst dat de bijl maar eindelijk valt. Joan Rodgers (Blanche) en Claron McFadden (Constance) kunnen een klein beetje toveren. Rita Gorr (de moeder overste) niet zo goed meer.
Roland de Beer

Foto
	Alain Vernhes (als de markies), Joan Rodgers (Blanche) en Charles van Tassel (Thierry) in de opera van Poulenc. FOTO MARCO BORGGREVE

