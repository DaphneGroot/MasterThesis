	Zweren bij de hooikist
	'Bord aflikken mag' staat op een bordje naast de deur waarop een mannetje de daad bij het woord voegt. Op de deur zelf hangt een affiche met wijsheden als 'Waarheid zonder liefde maakt kritisch' en 'Slimheid zonder liefde maakt geslepen'. Als eten in dit rijtje was opgenomen - wat niet het geval is - had er vast gestaan 'Eten zonder liefde maakt gulzig'.
In vegetarisch eethuis La Rose eet men met respect voor alles wat leeft. Dus komt vlees er niet in. Melk ook niet, zegt de 71-jarige uitbaatster mevrouw Laros. 'Met wat die koeien tegenwoordig krijgen, kan dat niet gezond zijn.' Om over kaas maar te zwijgen. 'Kaas is tien keer melk.'
La Rose is gevestigd in een oud herenhuis, gelegen aan een statige laan in Arnhem. De bezoeker moet eerst door de vestibule waar potten staan met kruiden zoals hondsdraf, alsem, duivelsklauw, alo en meekrap. Het restaurant is gevestigd in de vroegere huiskamer van de familie.
De rekstok waaraan de kinderen Laros hebben gespeeld, hangt nog aan het plafond. Naast de open haard liggen walnoten te drogen. In de hoek staat een gaskachel waarop 's winters de borden worden voorverwarmd.
Een tijdje geleden ging het slecht met La Rose. Z¢ slecht dat mevrouw Laros op het punt stond de tent te sluiten. 'Het was de moeite niet meer, soms kwam er maar n iemand per avond.' Gelukkig zit de laatste tijd de loop er weer in. Vanavond is het zelfs druk. Alle vijf tafels zijn bezet; zelfs in de tuin zitten mensen.
Het eten is eigenlijk al op, zegt mevrouw Laros, als we tegen achten willen aanschuiven. Maar geen nood. Er wordt al gewerkt aan nieuw eten. Ze bestiert het eethuis samen met Lenie. Lenie kookt, mevrouw Laros doet de bediening. Lenie is mollig en rond, mevrouw Laros tenger en grijs.
In La Rose eten de gasten wat de pot schaft. Het viergangenmenu voor 17,50 gulden biedt een salade van fijngesneden groente, een soepje, een warme hoofdmaaltijd met granen en groenten en fruit met kruidenthee toe. Vandaag is die van lavasblad met zoethout. 'Dat spoelt goed door.'
Een Michelinster zal La Rose nooit krijgen, maar het eten is degelijk en voedzaam en valt zo licht als dons in de maag. Dat is ook de bedoeling, zegt mevrouw Laros. Alle groenten zijn hl fijn gesneden, want dat verteert beter. Bovendien wordt er niets gekookt. De vrouwen van La Rose zweren bij de hooikist.
De kastjes van een oud dressoir in de achterkamer zijn bekleed met dikke dekens. Op het fornuis worden de pannen met inhoud verhit, daarna gaan ze in de dressoir-hooikist om gaar te stoven in hun eigen hitte. Vroeger gebruikten ze ook wel oude jassen, zegt mevrouw Laros. Totdat er een behulpzame gast kwam die dacht dat de jassen gevallen waren en ze op wilde hangen. 'Al het eten lag over de vloer.'
Door te koken, zegt mevrouw Laros, maak je waardevolle elementen in de groenten stuk. Zelf kookt ze nooit iets. 'Mijn maag kan er helemaal niet meer tegen.' Maar mochten haar darmen toch van streek raken, dan weet ze daar een probaat middel tegen: aarde eten. Liefst speciale gezuiverde aarde, maar als het moet, voldoet een schepje gewone grond ook tegen acute diarree. Niet dat daar ook maar de geringste kans op bestaat na een maaltijd bij La Rose, maar toch handig om te weten.
Mevrouw Laros weet waar ze over praat, want behalve part-time restauranthoudster is ze ook natuurgenezeres. Ze is het levende bewijs van haar eigen deskundigheid, want ze mag dan 71 zijn, ze is kerngezond en kaarsrecht. Dit in tegenstelling tot meneer Laros die jaren geleden al is opgenomen in een verpleegtehuis.
Zijn eigen schuld, zegt ze. Hij heeft nooit naar haar geluisterd. 'Hij wilde altijd sigaretten, bier en vlees. Het liefst at hij verse worst met van die vette dingen erin. Nu is hij ziek, terwijl ik nog als een hinde rondloop. Achteraf beseft hij wel dat ik gelijk had. Maar nu is het te laat.' De man van mevrouw Laros had vaker bij La Rose moeten eten.
Mac van Dinther
Eethuis La Rose, Sweerts de Landasstraat 44, Arnhem, tel. 026-443.23.35. Open woensdag, donderdag en vrijdag 17.30-20.30 uur.

