	Pronk leent 'rampenprofessor' uit aan landbouwuniversiteit
	
Van onze verslaggever
Bart Dirks

DEN HAAG
'Ze noemen me in Wageningen al de rampenprofessor. Dat kun je heel dubbelzinnig opvatten.' G. Frerks is inspecteur voor ontwikkelingssamenwerking op het ministerie van Buitenlandse Zaken. Minister Pronk leent hem de komende vijf jaar een dag per week uit aan de Landbouwuniversiteit Wageningen.
Daar wordt Frerks (1954) per 1 juli bijzonder hoogleraar rampenstudies. Hij gaat zich bezighouden met de gevolgen van natuurrampen en rampen met een menselijke oorzaak in de Derde Wereld. 'Het is een betrekkelijk onbekend onderzoeksgebied. We weten bijna alles van het hoe en waarom van een vulkaanuitbarsting. Maar wat zijn de gevolgen voor de bevolking? Hoe komt de hulpverlening op gang?'
Frerks richt zich vooral op plattelandsgebieden in ontwikkelingslanden. 'Die regio's zijn het kwetsbaarst. Het bestuur is zwak, de sociaal-economische situatie slecht. Zo'n samenleving mist veerkracht. Aardbevingen, droogte, overstromingen of de gevolgen van een burgeroorlog komen daar extra hard aan.'
Het voork¢men van rampen moet volgens Frerks prioriteit hebben. 'Ook droogte kun je voorzien en voorkomen. Dat is in eerste instantie de verantwoordelijkheid van de regeringen in die landen zelf.' Vaak worden maatregelen te laat of niet genomen. 'Dat kan politieke onwil zijn, maar ook onkunde.'
Bij acute rampsituaties acht Frerks hulp van buitenaf noodzakelijk. Daarbij kan er veel misgaan. Bij de hulp aan Somali deden zich in 1993 enorme cordinatieproblemen voor, bleek uit een evaluatie van Buitenlandse Zaken waar Frerks aan meewerkte. 'Er waren legereenheden uit 29 landen, tientallen internationale hulpinstanties en honderden lokale organisaties bij betrokken. Elke club had eigen richtlijnen en prioriteiten. Dan kunnen organisaties elkaar onbedoeld gaan tegenwerken.'
Het zou volgens Frerks goed zijn om bij grootschalige noodhulpacties n instantie als cordinator aan te wijzen. 'Dat is niet eenvoudig. Het Rode Kruis en Artsen zonder Grenzen willen tot elke prijs onafhankelijk blijven. Ze zullen zich niet gauw onderwerpen aan richtlijnen van derden. In Somali heeft het Rode Kruis bescherming van de Verenigde Naties geweigerd en zelf Somalische manschappen ingehuurd.'
Bij politieke conflicten wordt het voor westerse hulpverleners steeds moeilijker om hun neutraliteit te behouden. 'In Somali vochten negentien subclans en strijdheren. Hulpverleners hadden te maken met de regering, dorpsbestuurders en de raden van ouderen. Voorkom dan maar eens dat je van partijdigheid wordt beschuldigd.'
Politieke voorkeur mag nooit bepalend zijn om humanitaire noodhulp te weigeren, vindt Frerks. 'Reagan wilde Ethiopi niet helpen vanwege de politieke kleur van het regime. Dat is kwalijk, want de bevolking is de dupe.'
De Wageningse rampenprofessor moet niet veel hebben van onheilsprofeten zoals de Amerikaanse auteur Robert Kaplan. Deze ziet de huidige epidemien, gewapende conflicten, overbevolking en schaarste in Afrika als sombere voorbode voor wat de rest van de wereld te wachten staat. 'Het gaat in Azi en Latijns Amerika stukken beter dan we twintig jaar geleden verwachtten', zegt Frerks. '
Wel kunnen de gevolgen van een conflict door de geavanceerde wapentechnologie dramatischer zijn dan vroeger, erkent Frerks. Ook de toegang tot natuurlijke hulpbronnen, zoals water, zal de komende eeuw tot veel spanningen leiden. 'Maar natuurrampen en politieke conflicten zijn van alle tijden. De pest die in de Middeleeuwen eenderde van de wereldbevolking wegvaagde, d t was een ramp van formaat.'

Foto
	G. Frerks FOTO MARTIJN BEEKMAN

