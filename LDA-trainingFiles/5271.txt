	Wereldprimeur Deurne met military in hal
Het hippische opleidingscentrum Deurne beleefde met een indoor-military een wereldprimeur. Tot nu toe werden samengestelde wedstrijden, met dressuur, uithoudingsproef en springen, uitsluitend in de openlucht gehouden.
De eerste plaats was voor de Duitse amazone Nina Melkonian met het paard West Star. Tweede werd de Nederlandse kampioen Eddy Stibbe met Fox on Wings, derde Adriaan Smeulders met Dingo.
Er was een crossparkoers uitgezet over twintig hindernissen met een lengte van 900 meter. Melkonian liep 46,40 strafpunten op, de 48-jarige Stibbe kreeg 51,80 strafpunten, Smeulders 52,90. De Duitser Ralf Ehrenbrink, na twee onderdelen nog tweede, viel terug nadat zijn paard Connection in de cross een keer weigerde.

