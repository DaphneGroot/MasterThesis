	Lipjes, flapjes en een mobiel
	Over de kaft van Het Kunst Pakket Junior loopt een touwtje waaronder een foto zit van Picasso's stierenkop, een plaatje van de slaapkamer van Vincent van Gogh in Arles, en de reeks foto's die Eadweard Muybridge in 1878 maakte van een galopperend paard. Gefotografeerd allemaal, tot het touwtje aan toe, een trompe l'oeil die van de kaft de buitenkant maakt van een barstensvol pakket waar van alles in zou kunnen zitten. Een pop-up boek vol verrassingen is de ondertitel en daar is geen woord te veel bij. Het is een boek waaraan veel te beleven valt, waarin je kunt lezen, waarin je kunt kijken, waarin je flapjes op kunt tillen, aan lipjes kunt trekken, en waar op iedere bladzijde wel iets omhoog komt dat het bekijken waard is.
Ron van der Meer, die het pakket ontwikkelde, heeft al veel meer pop-up-projecten op zijn naam staan. Naast dit ook pakketten met muziek en wiskunde en Het Hersen Pakket. Voor het kunstpakket verzon hij voorbeelden om te laten zien wat compositie is, welke manieren er zijn om de werkelijkheid af te beelden, wat bijvoorbeeld primaire, secundaire en tertiaire kleuren zijn. De kunsthistoricus Frank Whitford legt in de begeleidende tekst, aan de hand van reproducties, de verschillende begrippen helder uit.
In het hoofdstukje 'Beweging' laat Whitford bijvoorbeeld zien dat rechte lijnen rustiger zijn dan gebogen, terwijl Van der Meer om beweging te illustreren een mobiel fabriceerde waarvan de losse onderdelen kunnen balanceren op het zwarte standaardje dat vrolijk tussen de bladzijden vandaan springt.
Maar al die losse onderdelen zijn tegelijk een zwakte van het pakket. Stop ze na gebruik terug in het hoesje, staat er iedere keer braaf bij, maar natuurlijk zijn ze binnen de kortst mogelijke tijd toch zoek, verfrommeld of gescheurd.
Een ander manco is het formaat van de vele schilderijen die als illustratiemateriaal dienen. Met een afdruk van Gricaults Vlot van de Medusa op negen bij zes centimeter laat je letterlijk niets zien. Hetzelfde geldt voor de reproductie van het grote schilderij dat Pieter Brueghel de Jonge over spreekwoorden maakte. Je kunt kinderen vragen op zoek te gaan naar de spreekwoorden die erin zijn verwerkt, maar de lol gaat er snel af als je gewoonweg niet kunt onderscheiden wat er op het plaatje staat.
Dat neemt niet weg dat Het Kunst Pakket Junior een leuk, informatief boekwerk is. Als uitsmijter zit achterin een werkboek, met nog meer uitleg en eenvoudige technieken om zelf kunstwerkjes te maken.
Zelf maken is ook de gedachte achter Het kookboek voor kinderen, dat al wat langer geleden verscheen. De recepten zijn tamelijk eenvoudig, maar niet te flauw, al zijn sommige opmerkingen wel wat betuttelend. 'Als iedereen hem bewonderd heeft, snijd je hem met een broodmes in plakken', staat er dan bijvoorbeeld over een duizendpoot van stokbrood met vijftig cocktailworstjes (en even zoveel prikkers). En altijd blijft het moeilijk op zo'n elementair niveau te bepalen wat allemaal bij de instructies hoort. Dus staat er de ene keer wel en de andere keer niet dat het vuur uitgedraaid moet worden. En wat de plaatjes over een ei splitsen doen bij het recept voor pasta koken blijft een raadsel.
Het aardige van het kookboek zijn de fragmenten uit kinderboeken die ieder recept inleiden, fragmenten waarin eten centraal staat. Na een stukje over Pippi Langkous die Tommy en Anneke verrast met een tafel vol eten, volgt een recept voor verrassingsbordjes, kaasballetjes met aardbeien en saus. Helemaal aansluiten doen de recepten natuurlijk niet bij de fragmenten - de verrassingsbordjes heten alleen maar zo om de link met Pippi te leggen.
Thea Peters maakte voor het kinderkookboek haar eigen tekeningen van de personages in de fragmenten. Pippi Langkous is op haar illustratie herkenbaar als de Pippi die Carl Hollander indertijd tekende, maar lijkt in stijl tegelijkertijd op Beatrix Potters Pieter Konijn in de versie van Thea Peters.
Hanneke de Klerck
Ron van der Meer & Frank Whitford: Het Kunst Pakket Junior.
Vanaf 10 jaar.
Ploegsma;  50,-.
ISBN 90 216 1429 4.
Rianne Buis: Het kookboek voor kinderen.
Illustraties Thea Peters.
Ploegsma;  27,50.
ISBN 90 216 1499 5.
* 'Luister de politie af'; 'Ontmasker een stille'; 'Word een speurder': de kreten op het omslag van Het politieboek (Ploegsma;  27,50) zijn een stuk wervender dan de inhoud, waarin op gedegen wijze wordt uitgelegd wat de Nederlandse politie zoal doet, welke politiediensten er zijn, en wat het verschil is tussen een overtreding en een misdaad. Van kritische kanttekeningen is in de verste verte geen sprake, maar dat is misschien ook wat veel gevraagd voor een boek dat onder supervisie van Klaas Wilting, politievoorlichter in Amsterdam, tot stand is gekomen.

