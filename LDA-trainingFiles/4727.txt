	Krajiceks missie
	Het kon niet uitblijven: het succes van Richard Krajicek op Wimbledon vorig jaar vroeg om een in boekvorm gegoten levensbeschrijving aan de vooravond van zijn hernieuwde optreden in Engelands tennistempel. De voormalige sportjournalist Eric de Bie belastte zich met de taak en produceerde De missie van Richard Krajicek (Veen; ÂŸ 24,90). Het is een wat oppervlakkig boekje geworden, waarin de nadruk ligt op Krajiceks sportbeoefening tot en met zijn zege in Londen. De mens Krajicek blijft grotendeels op de achtergrond.
De Bie sprak in een Amsterdamse tennishal een keer even met Petr Krajicek, de vader van Richard, en in Londen vorig jaar even met zijn moeder. Daaruit peurde hij een wat mager hoofdstukje over de jeugd van Krajicek, die werd getekend door een Spartaanse aanpak van vader Petr. Voor de duiding van die voor Krajiceks verdere ontwikkeling cruciale periode leunt De Bie op uitspraken die Krajicek vorig jaar in Playboy deed. Dat is wat zwakjes.
Opmerkelijk is dat De Bie pas in de laatste zin melding maakt van Krajiceks activiteiten met de Haagse jeugd. Terwijl dat juist een aspect is dat van Krajicek meer maakt dan een servicekanon en het woord 'missie' een wijdere betekenis geeft dan alleen 'missie op Wimbledon'.
HvG

