Minneapolis.
Foto van het centrum van Minneapolis
Minneapolis is de grootste stad van Minnesota, en de hoofdplaats van "Hennepin County", Minnesota. Het aantal inwoners bedraagt 410.939 (2015). Het is niet de hoofdstad van Minnesota, dat is Saint Paul, waarmee Minneapolis een dubbelstad vormt die bekendstaat als "Twin Cities", de agglomeratie Minneapolis-St. Paul.
Minneapolis ligt in het zuidoostelijk deel van Minnesota, westelijk van Saint Paul. De naam Minneapolis is samengesteld uit het Dakota woord "minne" dat "water" betekent, en het Griekse woord "polis" dat "stad" betekent.
De stad wordt ook wel "City of Lakes" genoemd.
Geschiedenis.
Minneapolis is ontstaan bij de watervallen van Saint Anthony, de hoogste watervallen in de Mississippi. Stroomopwaarts was de rivier hier niet bevaarbaar, tot er in 1960 sluizen werden gebouwd. Pater Louis Hennepin was de eerste Europeaan die het gebied verkende. De watervallen zijn naar hem genoemd, evenals de county waarin Minneapolis is gelegen. De groei van de plaatsjes Minneapolis en Saint Anthony bij de watervallen werd in de jaren veertig van de 19e eeuw bevorderd door de nabijheid van Fort Snelling. In 1867 werd Minneapolis een stad. In 1872 ging Saint Anthony samen met Minneapolis.
Aanvankelijk was de stad actief in de houtindustrie, maar al snel ontwikkelde de plaatselijke economie zich rond het malen en verwerken van het graan van de Great Plains. Nog steeds zijn bedrijven als General Mills en Pillsbury in de stad gevestigd. Tijdens de hoogtijdagen van weleer stond Minneapolis bekend als de "milling capital of the world". Tegenwoordig wordt Minneapolis nog steeds "Mill City" genoemd. De stad staat bekend om zijn medische industrie en financiële instellingen, alsmede het grootste winkelcentrum in de Verenigde Staten, de Mall of America, dat is gevestigd in "Bloomington", een voorstad ten zuiden van Minneapolis. Minneapolis was ook het hoofdkwartier van Honeywell International Inc.
In Minneapolis is voorts de grootste campus van de University of Minnesota gevestigd, een van de top tien universiteiten van de Verenigde Staten, met meer dan 45 duizend studenten in de Twin Cities.
Instortende brug in 2007.
Op 1 augustus 2007 stortte tijdens de avondspits een veertig jaar oude verkeersbrug over de Mississippi in. Tientallen auto's verdwenen in de diepte en dertien personen kwamen om het leven.
Verkeer en vervoer.
Minneapolis bij zonsondergang, met in de voorgrond de stenen boogbrug, en de oude graanmolens
Een systeem van "skyways" (volledig overdekte voetgangersbruggen) verbindt gebouwen in downtown Minneapolis, zodat men door de stad kan lopen zonder last te hebben van de koude winters of de hete zomers.
In het zuiden van Minneapolis en Saint Paul is Minneapolis-Saint Paul International Airport gevestigd.
In 2004 heeft men in Minneapolis de beschikking gekregen over een Light Rail-lijn die van het stadscentrum naar het internationale vliegveld loopt, de zogenaamde Hiawatha Line.
Media en kunst.
Het belangrijkste dagblad in Minneapolis is de "Minneapolis Star Tribune".
Minneapolis en Saint Paul zouden na New York het grootste aantal theaterbezoeken per hoofd van de bevolking kennen, wat wellicht wordt bevorderd door de strenge winters.
De stad staat bekend om de "Minneapolis Sound". Een stroming in de popmuziek, die in de jaren '80, onder aanvoering van Prince, furore maakte. De muziek kenmerkt zich door een combinatie van vooral new-wave en funk, vermengd met synthesizers. Bekende artiesten waren, naast Prince, The Time, Jimmy Jam & Terry Lewis en Ta Mara & the Seen.
Beroemd is het Minnesota Orchestra, opgericht in 1903 als het Minneapolis Symphony Orchestra, waarvan op dit moment Osmo Vänskä chef-dirigent is. Eerder waren o.a. Edo de Waart, Eugene Ormandy, Antal Doráti, Neville Marriner en de Pools-Amerikaanse componist en Bruckner-specialist Stanisław Skrowaczewski chef-dirigent.
Geografie.
De totale oppervlakte bedraagt 151,3 km², waarvan 142,2 km² bestaat uit land, en 9,1 km² uit water. Water maakt 6% van de totale oppervlakte uit.
Demografie.
Het aantal inwoners bedraagt 382.618, in 162.352 huishoudingen waarvan 73.870 gezinnen. De bevolkingsdichtheid bedraagt 2728 per km². Er zijn 168.606 huizen; 1186 huizen per km². Van de bevolking is 65,13% blank; 17,99% zwart; 7.63% latino; 6,13% Aziatisch; 2,19% indiaans; 0.08% afkomstig van de eilanden in de Stille Oceaan, 4.13% anders, en 4.36% gemengd.
Minneapolis (en de zusterstad St. Paul) staan bekend in de VS vanwege het grote aantal Somalische immigranten dat hier is neergestreken. De Somalische President Hassan Sheikh Mohamud bezocht Minnesota al 2x sinds zijn ambtsaanvaarding eind 2012. Ook worden de Somaliërs steeds activer in de lokale politiek, bouwen zij moskeeën, ed.
Plaatsen in de nabije omgeving.
De onderstaande figuur toont nabijgelegen plaatsen in een straal van 8 km rond Minneapolis.
