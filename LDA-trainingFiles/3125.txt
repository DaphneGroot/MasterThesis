	In de zone Vredenburg-Oezbekistan wordt niet gebeukt
	Van onze verslaggever
Roland de Beer

UTRECHT
In de pianistiek is alles mogelijk, maar de melding van Muziekcentrum Vredenburg dat Fernando Rossanno, kandidaat-deelnemer van het Tiende Internationale Van Cliburn Pianoconcours, in Parijs op les is geweest bij Alfred Cortot, roept toch vragen op. Volgens het overlijdensregister van Lausanne stierf de legendarische Cortot in 1962. Rossanno is 29.
Hij begint met Beethovens opus 31/3, en maakt een knal van een misslag op een van die markante, solitaire noten waarin een heel universum besloten ligt, zo'n ruige kokosnoot waar Beethoven het patent op heeft. Maar de Italiaan herstelt zich, vliegt in galop door Chopins eerste ballade, en oogst met Ravels La valse een staand applaus van de honderd nieuwsgierigen die zich bij deze gratis toegankelijke Van Cliburnauditie hebben verzameld in de grote Vredenburgzaal.
Hoe het precies zit met Rossanno en Cortot komen bezoekers intussen niet aan de weet. De informatie over het topconcours in Texas is spaarzaam, en de gegevens over de eerste kandidaten uit de zone Scandinavië-West-Europa-Oezbekistan zijn summier als ware men in Moskou anno 1958. Ook de namen van de personages die achterin voortdurend aantekeningen maken staan er niet bij.
Het zijn de juryleden Dean Elder, Cécile Ousset, Jerome Lowenthal en Ian Hobson. Op dezelfde rij zit John Giordano, dirigent van The Fort Worth Symphony Orchestra.
Vredenburg, zelf mede-organisator van een driejaarlijks Franz Lisztconcours, verleent hier slechts gastvrijheid op huurbasis - tot het gezelschap het vliegtuig neemt naar Milaan, waar zaterdag de tweede etappe begint van de Van Cliburnschifting-nieuwe stijl.
De organisatoren van het concours in Texas zijn uitgekeken op het voorselecteren per ingezonden videoband. 'We willen niets en niemand over het hoofd zien. We willen ze live horen, en het effect zien dat een pianist heeft op een publiek', verklaart Dean Elder de auditiekaravaan die hem van het Verdi-conservatorium (dertig kandidaten) naar Moskou (twintig) zal voeren en van daar naar New York (vijftig), Chicago en Fort Worth - een 176 optredens omspannend jureringskarwei.
De Steinway op het podium is een huurinstrument. Naar verluidt voelde Vredenburg er weinig voor de eigen troetelvleugel onder 26 paar kandidatenhanden door te laten gaan.
'De eerste tien hebben niet gehakt en gebeukt', constateert de pianodokter die namens de firma Ypma een oogje in het zeil houdt. Hij blikt zwijgend de Zweed Per Rundberg (26) na, die na zijn optreden met Haydn, Liszt, Ligeti en Skrjabin zijn koffer oppakt en zonder verdere plichtplegingen de vanuit Texas gesponsorde terugreis aanvaardt naar Stockholm.
De programma's van de kandidaten zijn niet aan verplichtingen gebonden. Ze mogen spelen waar ze zelf in menen te excelleren. 'Fort Worth' heeft afscheid genomen van het veelzijdigheidscriterium. Wie nooit met orkest heeft gespeeld en niet minimaal zes pianoconcerten op het repertoire heeft, wordt niet tot de eerste schifting toegelaten. Maar die zes stuks mogen desnoods vijf Beethovens zijn en een Mozart - beaamt Dean Elder. 'Een genie als Artur Schnabel zou met Liszt geen enkel concours hebben gewonnen.'
Of de kandidaten de versoepeling niet helemaal vertrouwen, of dat ze juist vertrouwen stellen in hun veelzijdigheid en weinig heil zien in een status van ultieme Ligeti-interpreet - feit is dat in Utrecht de meeste mededingers naar een concoursplaats hun programma van veertig minuten op de beproefde manier uit drie perioden hebben samengesteld.
Ook de Keulse Russin Anna Zetel (27), pianiste met een ongewoon hoge pianozit. Haar Barcarolle van Chopin is een bootje dat lek slaat op een kleine geheugenstoornis, en langzaam in de brede golven verdwijnt. Maar ze komt er weer bovenop in haar vrijer dan vrije slotnummer, een eigen transcriptie van de Suikerfee en de Pas de deux uit Tsjaikovski's Notenkraker, gezet in de stijl van Liszts Franziskus von Paola über den Wogen schreitend.
De toeschouwer kán getuige zijn van een nieuwe Radu Lupu of Barry Douglas (illustere namen van eerdere Fort Worthwinnaars), maar moet nog tot eind februari afwachten of de eigen favoriet tot de 35 hoort die in Fort Worth mogen meedoen. Misschien dat Rossanna een gooi mag doen. Misschien de Tsjech Ardasev, misschien de jonge Russin Evalina Borbei, die woensdag haar opwachting maakt in de zaal waar ze vier jaar geleden finalist was in het Lisztconcours. Vast staat dat de Rus Igor Kamenz en de Fransman Olivier Casal, competitietijgers die ieder ruim vijftig keer aan een internationaal concours meededen, er niet bij zijn, wegens overschrijding van de leefdtijdslimiet (31 jaar).
De wereld zit vol internationale pianoconcoursen. Er zijn er een kleine honderd, en hun belang laat zich niet goed meer beoordelen aan de hand van de carrières van hun laureaten. Zo lijkt de winnaars van de laatste Van Cliburn-edities - Aleksei Sultanov, Simone Pedroni - tot nu toe geen opvallende loopbaan beschoren.
Dean Elder, die in twintig concoursen heeft gejureerd, weerspreekt dat 'Fort Worth' bevangen zou zijn geraakt door angst de Enige Echte over het hoofd te zien. 'We proberen talent op te sporen en hulp te bieden.' Elder heeft 'a great capacity to enjoy pianists'.
Audities Cliburnconcours, Utrecht: vandaag nog van 11.30 tot 12.10 (Evalina Borbei, Pascal Godart, Michail Dantsjenko) en van 19.30 tot 22.10 uur (Dimitri Vassilakis, Neil Cooney, Yong-Kyu Lee).

