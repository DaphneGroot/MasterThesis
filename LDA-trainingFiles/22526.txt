Tita Tovenaar (1972-1974).
Tita Tovenaar is een Nederlandse kindertelevisieserie oorspronkelijk uitgezonden door de NOS van 1972 tot en met 1974.
Geschiedenis.
Tita Tovenaar werd in 1972 op het Nederlandse scherm gebracht. Het was een dagelijkse serie. Iedere aflevering duurde ongeveer 5 minuten en werd uitgezonden om 18.45 of 18.55 uur, vlak voor de bedtijd van de kinderen. Een bekende zin uit de serie is de tekst waarmee Tita Tovenaar elke aflevering afsloot: "Dat zien we morgen dan wel weer".
De hoofdrollen in de serie waren Tita Tovenaar (Ton Lensink), Tika (Maroesja Lacunes), Kwark, Grobelia, Tato Toveraap, de Grobbebollen, het Grobbekuiken en mensen op Aarde zoals de buurvrouw, 't heertje, de politieagent, het boertje en de kelner en kok van het eethuisje.
De hoofdrollen werden gespeeld door onder anderen Ton Lensink, Maroesja Lacunes, Henk Votel, Tim Beekman, Riet Wieland Los, Sies Foletta, Ab van der Linden, Barrie Stevens, Maélys Morel en Corry van der Linden. De regisseur was eveneens Ton Lensink.
De serie was populair en er verschenen boeken en platen, er werden poppen verkocht en later ook magische toverlantaarns en dergelijke. De serie heeft maar twee jaar gelopen (van 1972 tot 1974) maar is sindsdien al vele malen herhaald. De NOS doet dit bijvoorbeeld in de zomer van 1982 als het programma Sesamstraat een vakantiestop heeft. Doordeweeks zijn er korte afleveringen van De Bereboot uit 1976 te zien en op zondagavond worden er vijf afleveringen van Tita Tovenaar samengevoegd tot één aflevering van 25 minuten. De TROS laat in 1988 en 1989 ook vijf samengevoegde afleveringen tot één aflevering van 25 minuten zien, waarbij het "Dat zien we morgen dan wel weer" er is uitgeknipt en aan het eind wordt vervangen door "Dat zien we de volgende keer wel weer". Ook in 2004 wordt de serie nog een keer uitgezonden.
Verhaal.
Tika woont samen met haar vader Tita Tovenaar in een luchtkasteel hoog boven de wolken. Haar vader is een grote, verstrooide tovenaar en heeft een toverboek met spreuken. Ook brouwt hij allerlei eigen brouwsels. Hij heeft één beperking: hij kan geen aardbeien (zelf noemt hij ze aardbeziën) in kamelen veranderen, maar bijvoorbeeld wel in dromedarissen. Tika leert ook toveren van haar vader, maar dat lukt maar gedeeltelijk door de verstrooidheid van haar vader. Wel kan ze als ze in haar handen klapt, alle mensen op Aarde stilzetten als een standbeeld. Als ze opnieuw in haar handen klapt, komen ze weer in beweging en denken ze dat ze hebben geslapen. Verder kan ze met een toverfluit goudstukken toveren en kan ze vliegen op een bezemsteel. Tita kan met Tika van het luchtkasteel springen en dan op Aarde terechtkomen en omgekeerd, maar ook alleen Tika of iemand anders naar de Aarde toveren en weer terug. Ze eten meestal ti-ta-tovertaart, die Tita tovert, en drinken ti-ta-toverthee.
Verder hebben ze de Grobbebollen ("Geeltje" met een heel hoge stem en "Groentje" met een heel slome stem) en de toveraap Tato. Ook hebben ze een Grobbevogel die eens in de 300 jaar een ei legt en alleen maar wil slapen. Als Tika per ongeluk dit ei in een vergrootglas legt, wordt dit ei heel groot, waarna een levensgroot Grobbekuiken wordt geboren dat toetert en alles opeet wat het tegenkomt, zelfs een tafel in het eethuisje en het uniform van de agent.
Samen beleven ze avonturen. De meeste worden veroorzaakt door Tato, die met zijn apenstreken de mensen op Aarde de stuipen op het lijf jaagt, maar ook door het Grobbekuiken, waar vooral het keurige "heertje" (Frederik) bang voor is. Hij moet het dan ook altijd ontgelden als hij Tita en Tika, al dan niet met Tato of het Grobbekuiken, tegenkomt. Als er dan vreemde dingen gebeuren, breekt het zweet hem uit en raakt hij in paniek. Hij roept dan altijd "Dat moet altijd mij overkomen" en daarna "politie, politie", waarna de agent meestal niets vreemds constateert. Daarentegen vond het boertje nooit iets vreemd en riep hij altijd "Het is gewoon, zo gewoon als een bruine boon".
In het tweede seizoen komt er een aantal nieuwe typetjes. Grobelia de heks is de tegenpool van Tita Tovenaar. Zij woont in een grot en krijgt bezoek van haar moeder "Grobbema". Ook komt "Opa tovenaar" in beeld, die zijn zoon en kleindochter regelmatig met zijn zwarte kist opzoekt, maar als de klep openstaat last heeft van tocht. Verder is hij dol op spruitjes. Hij vindt Tita maar een broddelaar, een prutser en kan zelf veel beter toveren. Ook verschijnt Kwark, een tovenaarsleerling die een vriend van Tika wordt.
Tune.
In de tune zingt Tika met haar gezicht in het luchtkasteel de woorden van de begintune. Voor diverse dvd-uitgaven heeft Adrina Producties deze tune vervangen door een andere versie en zijn er ook andere fragmenten aan toegevoegd.
Liedjes uit de serie.
In de serie komen er regelmatig liedjes in voor, in totaal zijn er 38 liedjes in de serie. De meeste liedjes werden eerst uitgebracht op een lp samen met het hoorspel, later is van de lp een luisterboek gemaakt met de liedjes erbij, sommige liedjes zijn nog niet uitgebracht op lp of cd. (* = Liedje nog niet uitgebracht op lp of cd).
Dvd's.
Van de serie uit de jaren 70 is een aantal afleveringen op dvd uitgebracht. Sommige uitgaven heten weliswaar 'dubbelbox', maar bevatten toch slechts één dvd per stuk (al staan er wel meer afleveringen op dan in de andere uitgaven). De aflevering "Spraakwater" is tweemaal op dvd uitgebracht: Dubbelbox 1 (Mijn vader is een tovenaar) en Deel 4 (oranje): Spraakwater.
