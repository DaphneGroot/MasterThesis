Paphos.
Paphos of Pafos (Grieks: Πάφος, "Páfos", Turks: "Baf") is een havenstad op Cyprus, gelegen in het zuidwesten van het eiland, aan de Middellandse Zee. In 2011 had de stad ongeveer 33.000 inwoners en met de voorsteden erbij 66.000. Paphos is de hoofdstad van de westelijke regio van Cyprus. Vanwege de grote archeologische waarde ervan staat de hele stad op de werelderfgoedlijst van de UNESCO.
Paphos is zeer geliefd bij toeristen, en toerisme is dan ook een belangrijke bron van inkomsten voor de stad. Het heeft mooie stranden, en verder is de natuur in en rond het Troodosgebergte ook zeer rijk aan vegetatie en bezienswaardigheden.
Paphos heeft een internationaal vliegveld, waar veel chartervluchten op vliegen. Dit ligt zuidoostelijk van de stad. De haven van Paphos is niet zo belangrijk: de normale scheepvaart gaat via de haven van Limasol. Evengoed is de marina van Paphos voor jachten en dergelijke van belang. Er is geen spoorlijn op het eiland, per bus kan men andere plaatsen van het eiland bereiken.
Niet ver van de stad steekt de rots van Aphrodite (Petra tou Romiou) uit de zee op. Volgens legendes zou Aphrodite, de godin van de schoonheid, hier geboren zijn uit de golven van de zee. De naam "Petra tou Romiou" betekent letterlijk "Rots van de Romeinen" in het Grieks.
Men onderscheidt diverse onderdelen van de stad, Pano Paphos (Boven-Paphos), Kato Paphos (Beneden-Paphos), Nea Paphos (Nieuw-Paphos) en "Ktima Paphos".
Beknopte geschiedenis van Paphos.
Wat tegenwoordig Palea Paphos (Grieks voor "oud Paphos") wordt genoemd, is niet onderdeel van de stad zelf, maar is de plaats waar de ruïnes van de oude stad zijn gevonden, bij het dorp Kouklia. In deze stad zou de Fenicische godin Astarte vereerd zijn, en mogelijk is zij door Myceneërs of Feniciërs gesticht. In feite bestond het nieuwe Paphos (Nea Paphos), dat niet ver van Palea Paphos lag, ook al in de oudheid.
Tijdens het Hellenistische tijdperk is Paphos lange tijd hoofdstad van het eiland geweest, in plaats van Salamis, de vroegere hoofdstad.
De apostel Paulus en Jezus' volgeling Barnabas zouden volgens het christelijke Bijbelboek Handelingen Paphos hebben bezocht.
Verkeer en vervoer.
Luchthaven Paphos is de luchthaven van Paphos.
