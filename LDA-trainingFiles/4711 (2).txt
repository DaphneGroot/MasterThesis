Grote zilverreiger.
De grote zilverreiger ("Ardea alba") is een witte vogel uit de familie der reigers. Voorheen stond de vogel ook bekend als "Egretta alba" (Linnaeus, 1758) of "Casmerodius albus".
Uiterlijke kenmerken.
Met zijn lengte van 85 - 100 cm is de grote zilverreiger even groot als de blauwe reiger. De spanwijdte is 1,45 tot 1,70 m, zijn gewicht 1 tot 1,5 kg.
Voortplanting.
De grote zilverreiger nestelt in bomen, vaak in kolonies met andere in kolonies broedende watervogels.
Voedsel.
Grote zilverreiger spiest met zijn dolkvormige snavel een vis.
Hij leeft van vis, amfibieën, kleine zoogdieren en soms ook reptielen en vogels. Hij foerageert meestal in ondiep water, maar ook op het land. Zijn jachttechniek is eenvoudig: langdurig roerloos staan tot een prooidier in de buurt komt, of heel rustig wadend zijn prooi achtervolgen. Eenmaal dichtbij, spiest ("rijgt") hij zijn prooi aan zijn dolkvormige snavel.
Verspreiding en status.
De reiger komt onder meer voor in Italië, op de Balkan en in Turkije. De grote zilverreiger is bezig aan een opmars in Europa. De vogel broedt nu ook in België, Nederland, Duitsland, Slowakije, Polen, Wit-Rusland en Litouwen. Het eerste broedgeval in Nederland vond plaats in 1978 (Oostvaardersplassen). Het aantal broedparen in Nederland steeg geleidelijk tussen 1978 en 2007 naar 150 per jaar. Omdat het in het begin niet duidelijk was dat deze vogel als broedvogel zich zou handhaven, werd hij in 2004 als "gevoelig" op de Nederlandse rode lijst gezet. Op de internationale IUCN-lijst (vermeld als "Casmerodius albus") staat hij als "niet bedreigd", maar hij valt wel onder het AEWA-verdrag.
Buiten de broedtijd wordt de grote zilverreiger in Nederland en België ook steeds vaker waargenomen.
Ondersoorten.
Er zijn vier ondersoorten die van elkaar nauwelijks verschillen. "Ardea alba modesta" wordt door sommige taxonomen ook wel beschouwd als een soort (Oosterse grote zilverreiger).
