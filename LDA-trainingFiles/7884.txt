Inaugurele rede.
De inaugurele rede (ook wel: oratie, van het Latijnse "oratio") is een openbare redevoering waarmee een nieuw benoemde hoogleraar zijn of haar ambt officieel aanvaardt.
De redevoering wordt in principe bijgewoond door alle in het land zijnde hoogleraren (in toga) van de betreffende faculteit en gaat met enig ceremonieel gepaard. De oratie wordt meestal gehouden in de aula van een universiteit. Het is de gewoonte dat van de tekst van de rede een boekje wordt gemaakt. Het onderwerp van de redevoering zal meestal betrekking hebben op het vak van de nieuwbenoemde hooggeleerde en de rol die hij of zij daarin hoopt te vervullen. In de praktijk houden vele hoogleraren hun inaugurele rede echter pas als ze al maanden praktisch in functie zijn.
President William Henry Harrison.
Ook presidenten houden soms een inaugurele rede. De inaugurele rede van president William Henry Harrison van de Verenigde Staten vond plaats op een erg koude dag, 4 maart 1841. Hij gaf de langste inaugurele rede uit de Amerikaanse geschiedenis, bijna twee uur, en werd verkouden doordat hij geen winterjas droeg. De verkoudheid werd een longontsteking, en hij overleed een maand na zijn toespraak.
