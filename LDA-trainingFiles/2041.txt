	Van Aartsen presenteert wetsvoorstel sanering; Kabinet verbindt lot aan kwestie varkens; Sanering varkenssector
	Van onze verslaggevers
Thom Meens
Frank van Zijl

DEN HAAG
'Ik heb over elke stap in het proces uitvoerig overleg gepleegd met de ministerraad en minister-president Kok, tot vrijdag toe, terwijl hij in Luxemburg zat. Mijn voorstel wordt door dit hele kabinet gedragen.' De sanering van de varkenssector is daarom meer dan alleen een zaak van de minister van Landbouw, zegt minister Van Aartsen. Het hele kabinet verbindt zijn lot aan het wetsvoorstel.
Met die boodschap gaat Van Aartsen vandaag het debat in, in de hoop dat het kabinet niet naar een machtswoord hoeft te grijpen om de wet aanvaard te krijgen. 'Ik vind het te vroeg voor woorden als crisis. Ik hoop dat het uitspreken van het onaanvaardbaar niet nodig zal zijn, maar als dat soort woorden valt, is dat namens het hele kabinet. Ik kan me niet voorstellen dat D66 dit plan afschiet.'
Van Aartsen ontkent niet dat de ministers van D66 in de ministerraad hebben laten vastleggen dat zij tegen de laatste wijzigingsvoorstellen zijn, maar vindt dat van geen enkel belang. 'Dat is een staatsrechtelijke hersenschim. De totale raad van ministers heeft mij gemachtigd de nota van wijziging naar de Kamer te sturen. Zo zit ons staatsrecht in elkaar. De collectiviteit van de raad beslist.'
De minister vertrok maandag niet naar Brussel voor de vergadering van de Landbouwraad. Hij had het te druk met de varkenscrisis. Volgens de bewindsman laat de Kamer een ideaal moment verloren gaan als ze deze week niet besluit tot de sanering van de veestapel.
'Ik vind dat we ons boven het gedoe moeten verheffen. Dit is het moment. Het gaat om de sociale kant voor de boeren, het dierenwelzijn. We hebben de varkenspest onder controle maar dat heeft ons drie miljard gulden gekost. De beste weg die we nu kunnen gaan, is dat we een inhoudelijk debat voeren over de noodzaak van herstructurering.'
De landbouwminister is verbaasd over het verzet van de kleinste regeringspartij D66 tegen de jongste voorstellen. 'Ik heb van begin af aan veel steun gehad van de terrirachtige wijze waarop de heer Ter Veer van D66 het wetsvoorstel heeft verdedigd. Maar met alleen de steun van D66 wordt het voorstel niet aangenomen.'
Het kabinet heeft daarom besloten tot enkele aanpassingen, in de hoop de andere twee coalitiepartijen PvdA en VVD over de streep te trekken. Die maken het wetsvoorstel weliswaar wat ingewikkelder, maar niet slechter, vindt de minister. 'De hoofdlijn dat er in het jaar 2000 14 miljoen kilo fosfaat minder de bodem in gaat, blijft overeind.
'De fractievoorzitter van D66 vergist zich als hij zegt dat de 25 procent inkrimping van de varkensstapel als een doelstelling is gehanteerd. Dat staat nergens. Het ging om de 14 miljoen kilo fosfaat waar we vanaf willen. Dat kun je voor een deel aan de boeren zelf overlaten.'
De minister hoopt dat de Kamer en vooral de D66-fractie, de voorstellen inhoudelijk zal beoordelen, 'zoals wij als kabinet ook hebben geluisterd naar de wensen van de Kamer. We komen ook aan enkele verlangens van het CDA tegemoet.
'Ik doe een beroep op het staatsrechtelijk karakter van D66. Het gaat hier om de werking van de parlementaire democratie en daar hoort bij dat je naar elkaar luistert.'
Op dit moment lijkt er in de Kamer evenwel nog geen meerderheid voor het saneringsplan, hoewel deze zomer de hele Kamer van mening was dat er iets moest gebeuren aan de enorme varkensstapel van 15 miljoen.
'Elke crisis is een kans, dus reeds in mei, toen de varkenscrisis op een hoogtepunt was, dacht ik: dit moment moeten we aangrijpen om maatregelen te treffen.' Van Aartsen kwam daarom met zijn plan de sector in te krimpen. 'Dan komen er ook sociale vraagstukken naar voren. Kan je het een sector, die tegen de muur loopt, aandoen?'
'Maar ook: kan je het milieu op zijn beloop laten? Kan je onbeperkt Gods mest over Gods akker laten lopen? Nee! Dus laten we het probleem van de varkenspest aanvatten om naar een nieuwe horizon toe te werken. De thema's milieu, de toekomst van de sector en het dierenwelzijn hebben vanaf het begin daarin een rol gespeeld. En alle fracties hebben aan dit debat meegedaan. Kamerbreed wist men dat hier een probleem lag dat moest worden aangepakt.'
En over D66: 'Het kan niet zo zijn dat een fractie in de Kamer nu opeens het dierenwelzijn heeft ontdekt. Want dat is een schakel in de hele keten van problemen die we met die sector hebben. De D66-fractie staat daar niet alleen in, daar gaat het ons allem  l om. De vraag is of de D66-fractie gelijk heeft als zij zegt dat door mijn voorstel dit soort problemen niet meer wordt opgelost.'
D66 probeert het wetsvoorstel vandaag zo te veranderen dat varkensboeren in twee keer hun veestapel met een kwart zien gekort. D66 gelooft niet dat met schoner voer milieuwinst wordt bereikt. Van Aartsen: 'Ook bij het milieugezicht van D66 zijn kanttekeningen te maken.'
De minister verzet zich tegen het standpunt van D66 dat het onmogelijk is te controleren of boeren die onder de korting uit willen komen, echt schoner voer gebruiken. De oplossing zou te fraudegevoelig zijn. 'We controleren straks niet wat er uit het varken komt, maar wat erin gaat. Dat kan een milieu-accountant controleren. Als er iets D66-achtigs is, is het dat wel.'

Foto
	Minister Van Aartsen FOTO MARCEL MOLLE - DE VOLKSKRANT

