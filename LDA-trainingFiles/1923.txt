	'Montessori, Dalton, Jenaplan - prachtige systemen, maar niet voor de Bijlmer' Schoolhoofd Lashley is altijd aanspreekbaar
	Van onze verslaggever
Sietse van der Hoek

BIJLMER
Glenn Lashley staat elke ochtend op het schoolplein om de ouders te begroeten die hun kinderen naar Crescendo brengen. Willen ze iets met de directeur bespreken, dan kan dat direct. Ook als ouders zonder afspraak tijdens schooluren de school binnenstappen, worden ze te woord gestaan en zoveel mogelijk stante pede geholpen.
Crescendo is een bijzondere school voor basisonderwijs in de Bijlmer. Een christelijke op grondslag van de Evangelische Broeder Gemeente (EBG), het kerkgenootschap van veel creoolse Surinamers in de Bijlmer.
'Maar dat is niet wat ons echt onderscheidt van andere scholen', vindt schoolhoofd Glenn Lashley (46). 'Iedereen kan zich hier inschrijven. We zijn een gewone Nederlandse school met goed onderwijs. Wat ons onderscheidt, is dat we de ouders zichtbaar tegemoet treden, hen als gelijkwaardig benaderen. Zij zijn de primaire opvoeders, wij de secundaire. Veel mensen in deze wijk komen uit andere culturen en leven hier in achterstand. Voor hen is het continu een vraag: word ik wel serieus genomen en niet betutteld?'
In vier jaar tijd verviervoudigde het aantal leerlingen op Crescendo. In 1993 begon Lashley met 65 'hardnekkige EBG'ers' in een paar blauwe noodlokaaltjes. Nu zijn het 240 leerlingen, overwegend Surinaamse kinderen en daarnaast Antilliaanse, Arubaanse en enkele Portugese en Dominicaanse. Het succes is zo opmerkelijk dat het bestuur van het openbaar onderwijs in Amsterdam-Zuidoost bij Crescendo het recept komt afkijken.
Bijna alle scholen in de Bijlmer kampen met een teruglopend aantal leerlingen, zelfs de islamitische As-Soeffah (interne ruzies) en de hindoestaanse Shri Laksmi. Dagelijks zie je busjes met kinderen de hoogbouwwijk uitrijden naar scholen in Amstelveen, Diemen, Osdorp, Buitenveldert, of oudere leerlingen de viaducten onderdoor fietsen naar scholen in de duurdere, blankere wijken van Zuidoost.
Veel ouders, ook zwarte, denken na de kleuterperiode van hun kind: nu wordt het menens, nu moet ons kind naar een betere, minder zwarte school. Dat gevoegd bij het feit dat uit de Bijlmer sowieso al meer mensen dan normaal verhuizen, leidt ertoe dat de helft van de Bijlmer-kinderen tussentijds de school waar ze hun loopbaan begonnen, verruilt voor een vermeend betere. En waren er niet de uitslagen van de Cito-toets die uitwees dat het totale gemiddelde van de wijk onder dat van het landelijke ligt?
'Ja, geen wonder', zegt Lashley, 'als je daarin ook de resultaten meetelt van een Ghanees kind dat nog maar twee jaar hier is. Die uitslag zegt niks over de kwaliteit van het onderwijs in de Bijlmer. Die is juist heel goed geworden, omdat wij meer dan anderen moeten nadenken hoe we achterstanden wegwerken.'
Schoolhoofd Lashley wil bescheiden blijven en Crescendo bestaat misschien nog te kort om het al hardop te zeggen, maar toch: zijn school groeit als kool en de kinderen blijven ook op school. Dus moet zijn aanpak van waarde zijn, en een multiculturele oplossing.
De Lashley-methode is van een verbluffende eenvoud: doen wat de ouders, 'de klanten', van de school verwachten. Door altijd aanspreekbaar te zijn en vooral niet formeel-bureaucratisch te handelen. Door veel onderwijsvernieuwingen achterwege te laten. En door het scheppen van 'een schoolklimaat met helderheid en vaste normen, zoals de ouders willen'.
Glenn Lashley heeft in 1974 in Paramaribo zijn onderwijzersopleiding voltooid en in Amsterdam geschiedenis gestudeerd. Daarna was hij invalkracht op allerlei scholen, cordinator bovenbouw op de Bijlmerhorst en, tot vier jaar, geleden directeur van de Bijlmerdrie, een Jenaplan-school.
'Montessori, Dalton, Jenaplan - prachtige systemen, maar niet voor de Bijlmer. Het overgrote deel van de ouders komt uit andere culturen, bevindt zich hier in achterstandsposities en is in verwarring over de opvoeding van hun kinderen in een modern-westerse samenleving. Ze verwachten van de school helderheid, continuteit, consequente begrenzing van wat goed is en kwaad. Maar we staan niet met een zweepje voor de klas.'
Het onderwijs op Crescendo is klassikaler dan elders, en de kinderen krijgen huiswerk mee. 'De ouders vragen erom en het went de leerlingen alvast aan het voortgezet onderwijs.' Crescendo wil een aantal vaardigheden bijbrengen, is meer programmagericht dan projectgericht.
Lashley: 'We zijn een leerschooltje met een programma. We werken meer aan kennis dan aan attitudevorming. Onze kinderen moeten later voldoende weten als ze in het wachtkamertje zitten voor een sollicitatiegesprek.'

Foto
	Glenn Lashley (links), hoofd van Crescendo, begroet op het schoolplein een vader en zijn dochter FOTO GUUS DUBBELMAN - DE VOLKSKRANT

