	Kuipertje als chauffeur, dat doet pijn aan de ogen
	Van onze verslaggever
Marcel van Lieshout
 DISNEYLAND/PARIJS
Liggend in het gras, in een landschap van menselijke mierenhopen en Micky Mouse, wijst Hennie Kuiper (48) in de verte en hij zegt: 'Mij maakt het niets uit of die bus van Festina links of rechts staat. Maar die chauffeur heeft er hekken omheen gezet. Als straks Virenque komt, is hij goed afgeschermd. Dat heeft die chauffeur heel goed gedaan.'
Zo hebben we allemaal onze rol in het zesduizend koppige circus, mijmert Kuiper. De zijne is die van chauffeur van een van de gastenwagens van de Rabobank. Een half uur eerder stelt de oud-ploegleider van de opgeheven Motorola-formatie zijn passagiers van de dag voor: 'Dit zijn nu de mensen van de Stuurgroep Wielerplan Rabobank.' Een groepje bankwerknemers gokt op de winnende tijd in de tijdrit.
Even later hijst Kuiper met grote tederheid de fiets van Erik Breukink op het imperiaal. 'Welke wielen moet ik meenemen?' Materiaalman: 'Pak er maar een paar.' Een oud-Olympisch- en wereldkampioen vrijt met het materiaal.
En nu, liggend in het gras, even bevrijd van de heisa van Disneyland, stelt Kuiper vast dat Festina een goede buschauffeur heeft: 'In feite was zijn taak alleen om die bus daar neer te zetten, liefst zo dicht mogelijk bij start en finish.' Niemand van de Festina-leiding is vanmorgen tegen die chauffeur over hekken begonnen.
Was Kuipertje zelf in de jaren '77-'80 maar goed afgeschermd geweest. Vooral voor de pers. 'Maar ja, als iemand mij iets vraagt geef ik antwoord. Zo ben ik opgevoed.' Vooral in '77 (2de) en in '78 (uitgevallen) had hij de Tour kunnen winnen.
In 1980 werd hij ook tweede, achter de landgenoot die alleen maar 'Pfff..' en 'Parijs is nog ver' zei. En Kuiper maar praten. 'Dat ik de Tour nooit heb gewonnen kwam heus niet alleen door de pers. Ik heb me nooit gerealiseerd hoe hard ik kon fietsen. Daar ben ik pas achter gekomen toen ik gestopt was.'
Tja, waardoor komt zoiets? 'Ik weet niet. Ik voel me altijd zo. . . jongensachtig. Ook als ik in een gezelschap de oudste ben. Heel veel zaken heb ik me nooit gerealiseerd. Ook niet wat ik zelf kon.'
Hij geniet van Jan Ullrich. 'Die jongen is 23! Je moet in n keer alles vast hebben. Niet alleen dat harde fietsen. Ook dat, uh, dat bestand zijn.' Wat kan Kuiper het nou schelen dat Ullrich net als Indurain als een stille wordt afgeschilderd. Stilte kan mooi zijn. 'En misschien is er wel een geweldig verhaal te maken over waarom Ullrich maar niks zegt.'
In zijn tijd verstoorde de pers zijn rust en ritme, hoewel hij eerlijk moet toegeven dat de onrust al van jongs af aan in zijn lichaam school. 'In 1978 had ik op de Aspet anderhalve minuut verspeeld. Ben ik daarna in een zware bergetappe doldriest tekeer gegaan. Te doldriest. Dat zat ook weer in mijn karakter. Ik brak mijn sleutelbeen.'
Praat Kuiper over zijn Tourverleden als renner, dan verwijst hij veelvuldig naar zijn drievoudige uitverkiezing tot strijdlustigste renner van de Tour. Zijn vechtlust ontroerde, voor de volgers heette hij Kuipertje. Aarzelend: 'Als je dat vleiend wilt uitleggen is het inderdaad een liefkozing. Als je het negatief wilt uitleggen, dan zeg je: dat kleine rotventje.'
Hij heeft het onbeschrijflijk druk. Geeft lezingen voor bedrijven, is sinds kort medevennoot van een sponsoradviesbureau. Nu, in de Tour, maakt hij ook werkdagen van zestien, zeventien uur.
Vandaar zijn vraag: 'Waarom wil iedereen per se nu met mij praten? Ik heb het druk! Waarom kunnen we niet na de Tour eens een avondje praten. Een hapje eten, alle tijd . . . Ik heb heel veel te melden, ik weet veel van fietsen.'
Na het antwoord: 'O.' Wat moet Hennie Kuiper met zo'n opmerking ('Het doet pijn aan de ogen dat u hier als chauffeur rondrijdt. Kuipertje moet ploegleider zijn')? Zijn konen worden nog roder. 'Er zijn dingen in het leven . . . Je kunt wel een voorstelling hebben, dingen willen, maar . . . Goddank heb ik niet te klagen over mijn gezondheid.'
Hij wacht op Jim Ochowicz, manager van de opgeheven Motorola-ploeg die op zoek is naar geldschieters voor een nieuwe wielerploeg. Kuiper is niet zielig. 'Ik ken mensen die 's maandags op hun werk komen en dan te horen krijgen dat ze weer naar huis moeten. '
Voetbaltrainers komen altijd wel weer aan de bak, voor ploegleiders van beroepsrenners is het lastiger. Er zijn zo weinig ploegen. Bovendien: 'Bij voetbal heb je een bestuur en manager en die ontslaat en benoemt trainers. Een ploegleider bij wielrennen is vaak ook manager en moet zelf op zoek naar sponsors. Ik voel mezelf geen manager. Ik moet dus afwachten of Ochowicz iets vindt.'
Kuiper recht de rug, klopt het gras van zijn overhemd af en trekt de schoenen aan. Hij zegt dat hij deze Ronde van Frankrijk erg genoten heeft van Robbie McEwen, de 25-jarige Australische Tourdebutant van de Rabo-ploeg. 'Zo'n zware Tour en dan als sprintertje niet afstappen. Dan moet je wat in je donder hebben.'
Hennie Kuiper ('Ik ben verliefd op de Tour') wandelt naar zijn gasten en belooft onderwijl dat hij het boek De Proloog gaat uitlezen. Dat geromantiseerde wielerboek bevat vele liefdesverklaringen aan Kuipertje. Hij was er al in begonnen, maar Kuiper komt domweg tijd te kort.

Foto
	Hennie Kuiper bij zijn gastenauto. FOTO COR VOS

