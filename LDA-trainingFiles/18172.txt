 MKB ZIET GROTE VERMOGENSVLUCHT NAAR BELGIE. 
 DELFT, 3 maart (Reuter) - In de laatste maanden van 1996 zijn minstens 600 maar mogelijk zelfs bijna 3000 Nederlandse directeuren/grootaandeelhouders naar Belgie vertrokken, zo schat MKB Nederland. 
 In 1995 vertrokken nog 490 Nederlandse ondernemers naar Belgie. 
 Door nieuwe wetgeving, waardoor het vermogen van bedrijfseigenaren bij verkoop met ingang van dit jaar extra wordt belast, hebben belastingadviseurs en banken vooral in het laatste kwartaal van 1996 een ware hausse te verwerken gehad van zakenmensen die hals over kop naar het buitenland wilden. 
 Een onderzoek naar de aantallen fiscale vluchtelingen leverde een conservatieve raming op van minstens 600. 
 Op basis van eigen ervaringen concludeert bijvoorbeeld Moret, Ernst & Young echter dat het aantal van 490 uit 1995 met vijf of zes vermenigvuldigd kan worden, aldus MKB Nederland. 
 Volgens de werkgeversorganisatie voor het midden-en kleinbedrijf lopen de Nederlandse detailhandel, horeca, reiswereld, autobranche en andere bedrijfstakken hierdoor in 1997 en volgende jaren een omzet mis van tussen de 250 miljoen en 1,2 miljard gulden. 
 Uit gegevens van zes belastingadvieskantoren blijkt volgens MKB Nederland dat de vertrokken zakenmensen over een gemiddeld vermogen van 50 miljoen gulden beschikken. 
 "Voor 'kruimelmiljonairs' met een paar miljoen op de bank had een emigratie weinig tot geen zin," aldus MKB Nederland. 
 Volgens de belastingadvieskantoren had de groep van zeer rijken een gemiddeld bestedingspatroon van zo'n 400.000 gulden per jaar. 
 Andere gevolgen van de fiscale emigratiegolf zijn derving van belastinginkomsten door het rijk en op termijn verlies van werkgelegenheid, aldus MKB Nederland. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
