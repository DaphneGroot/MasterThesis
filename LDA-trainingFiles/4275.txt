	Tafels en kannen van Gubbels zijn levende wezens
	Klaas Gubbels, een overzicht. T/m 23 maart. De Beyerd, Breda. Di t/m vr 10-17u, za en zo 13-17u. Monografie bij de tentoonstelling 85,-. Vanaf vandaag bij galerie Espace, Keizersgracht 548 in Amsterdam een tentoonstelling met nieuw werk van Gubbels. T/m 29 maart.
Het werk van de Nederlandse beeldend kunstenaar Klaas Gubbels verdeelt kijkers in kampen, al zo'n dertig jaar. Je hebt kijkers die in wervelende vaart langs Gubbels' schilderijen, tekeningen en litho's lopen. Zij stellen, een beetje lacherig, steevast de vraag: 'Gaat dat nou niet vervelen, meneer Gubbels, dertig jaar lang koffiekannen en tafels schilderen?' Waarop de kunstenaar even steevast antwoordt: 'Voor j£llie zijn het tafels en koffiekannen.' Wat die vormen voor hm betekenen, daar geeft Gubbels geen antwoord op.
Je hebt ook kijkers die slenteren, van het ene schilderij naar het andere en weer terug, van het ene piepkleine tekeningetje naar het andere. Ook z¡j zien het steeds weerkerende motief, de koffiekan, de tafel, meestal stoethaspelig afgebeeld. Maar ze zien ook verschillen - in verfbehandeling, compositie, kleur en karakter. Wie zo naar Gubbels' werk kijkt - en kijk je zo ook niet naar de wolkenluchten van Van Ruysdael of het vee van Potter? - stelt niet de vraag naar het waarom van 'weer zo'n kan'. Nee, dan vraag je naar het hoe. Hoe staat de tafel op het linnen afgebeeld, hoe de kan?
In De Beyerd in Breda laat deze vraag zich de komende weken uitgebreid beantwoorden. Want in het museum is een overzichtstentoonstelling van het werk van Gubbels (1934) ingericht met schilderijen, tekeningen, briefkaarten, drukwerk en ruimtelijke objecten. Want met alles wat voorhanden is, kan Gubbels werken. Hij beeldt zijn tafels en koffiekannen af in verf, houtskool, klei, hout. Hij knipt ze uit aluminium, snijdt ze uit glas (niet op de tentoonstelling te zien) en stelt ze 'lijfelijk' tentoon, als ruimtelijk object.
Bij de tentoonstelling is met steun van het Prins Bernard Fonds een lijvige monografie verschenen, met prachtige kleurenillustraties, voorbeeldige teksten en veel nog niet eerder gepubliceerd fotomateriaal. Het enige wat ontbreekt aan de monografie is een artikel waarin Gubbels in een Nederlandse kunsthistorische context wordt geplaatst. Maar zelfs dat is begrijpelijk, want Gubbels was en is kunsthistorisch gesproken een eenling.
Zijn flirt met het abstract-expressionisme van stadsgenoot Willem de Kooning is kortstondig. Later toont hij wel affiniteit met kunstenaars uit de Nul-groep, maar zich bij hen aansluiten doet hij niet. Op zijn atelier op een landgoed bij Arnhem en later in Frankrijk, blijft hij stug zijn eigen schilderkunstige koers varen, ook als in de jaren zeventig het schilderen wordt doodverklaard en menig kunstenaar zich tot happenings en performances bekeert.
Met dichters werkt hij nog het meest samen, en dan vooral een bepaald genre dichters dat gevoelig is voor absurdistische momenten in het dagelijks leven, zoals Cor Vaandrager, met wie hij in 1993 een wandgedicht in Hotel New York in Rotterdam maakt ('De kroketten in het restaurant zijn aan de krappe kant'). Of met K. Schippers, wiens dichtregel 'Als je goed om je heen kijkt zie je dat alles gekleurd is' hij op een huis in Nijmegen vergezeld doet gaan van een knalroze, springerige koffiekan.
De chronologisch opgezette expositie in de Beyerd begint met de kleine portretten uit de tweede helft van de jaren vijftig en het begin van de jaren zestig, als Gubbels pas van de Academie is en nog in een stijl schildert die de invloed verraadt van de Vlaamse expressionist Permeke. Al snel - in 1959 - duikt hiertussen de eerste tafel op met daarop het eerste koffiekannetje. Dit vroege stilleven is in veel opzichten kenmerkend voor het latere werk. De tafel met drie poten is losgezongen van de ruimte. Het mosterdgele blad rijst als een muur op het schilderij omhoog, het ruwgeschilderde kannetje met comfort lijkt er als een sjabloon opgeplakt. Kleurvlakken zijn monotoon en groezelig. Dit is geen tafel waar je aan zou kunnen schuiven, ook niet als de koffie klaar is. De tafel is er als vorm.
In de volgende zalen blijkt hoe divers die vorm kan zijn. Je hebt tafels als steltlopers, met lang uitgerekte poten, tafels als demonstratieborden zo plat, tafels die opgaan in de omliggende ruimte of die er juist door zwart gestileerde contourlijnen tegen afsteken. Er zijn ruw geschilderde en fijngepenseelde tafels. En dan heb je ook nog de 'levende' tafels, tafels die geen tafel meer zijn, maar vergroeid zijn met een koffer, een uier of een menselijk wezen. Dit zijn aandoenlijke tafels, hobbezakkerig lomp, of gezellig knus, en bij allemaal lijkt het alsof ze zo het beeld uit kunnen wandelen.
Hetzelfde geldt voor de koffiekannen. Je komt ze tegen zwevend op de tafel, als onderdeel van een stilleven, maar ook als zelfstandige vorm op het linnen. Ze zijn er als spin, met poten onder hun buik, als schuingewaaide boom in een landschap, en als acrobaat. Ze drukken eenzaamheid uit, zoals een mooie violetkleurige die is afgebeeld tegen de schaduw van een grotere kan, verdriet (bij het sterven van dich
ter/kunstenaar Lucebert in 1994), en jolijt, zoals te zien is op de vrolijke briefkaarten die Gubbels vanuit zijn tweede huis in de Ardche aan vrienden thuis stuurde.
In haar bijdrage aan de catalogus concludeert Betty van Garrel dat Gubbels 'de voorwerpen op zo'n verbluffende wijze voor het voetlicht kan brengen dat je kortstondig in de illusie leeft dat je een tafel voor de eerste keer ziet.' Gubbels toont de kijker inderdaad verbluffende voorwerpen, maar van een steeds terugkerende eerste kennismaking is geen sprake op deze tentoonstelling. Gubbels' tafels en kannen zijn oude bekenden die je steeds in een andere vermomming tegenkomt.
Lucette ter Borg

Foto
	Zonder titel (1996) van Klaas Gubbels. Kroningstafel/Kroningsdriepoot (1966). Het gezin Gubbels op tafel, Arnhem 1968.

