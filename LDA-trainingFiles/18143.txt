 WERELDHAVE ZIET VERDERE GROEI WINST P.A. 
 AMSTERDAM, 25 feb (Reuter) - Wereldhave NV verwacht dat zij in 1997 een verdere stijging van de winst per aandeel zal kunnen realiseren naar een niveau van 7,75 gulden. 
 In 1996 werd een direct beleggingsresultaat per aandeel geboekt van 7,55 gulden, vergeleken met 7,42 gulden in 1995. 
 "Wereldhave voorziet in 1997 hogere huuropbrengsten en een lichte verbetering van de bezettingsgraad van de portefeuille," aldus het vastgoedfonds in haar persbericht. 
 Bij haar prognoses gaat de directie uit van een stabilisering van de wisselkoersen en een laag blijvende korte en lange rente. 
 Precies conform de in januari gegeven prognose kwam het directe beleggingsresultaat, ofwel de netto winst, in 1996 uit op 121,5 miljoen gulden, 7,2 procent meer dan de 113,3 miljoen die in 1995 werd verdiend. 
 De winststijging was volgens de directie een gevolg van licht gestegen netto huuropbrengsten en beduidend lagere rentelasten. Die rentekosten daalden met 6,6 miljoen gulden tot 50,4 miljoen. 
 In de winst is verder nog een positief effect van wisselkoersen begrepen van 1,6 miljoen gulden, terwijl daar vorig jaar nog een negatieve 4,8 miljoen voor stond. 
 In Nederland en Belgie werd het afgelopen jaar voor 81,6 miljoen gulden aan vastgoed gekocht. Verkopen in Nederland, Belgie en het Verenigd Koninkrijk brachten 129,8 miljoen gulden op hetgeen volgens Wereldhave boven de boekwaarde lag. 
 Per saldo is de waarde van de portefeuille in 1996 met 1,5 procent opgewaardeerd. In 1995 was er nog een afwaardering met 2,5 procent. 
 Door de aan-en verkopen, herwaardering, koersverschillen en investeringen in bestaande panden is de waarde van de portefeuille per saldo met 176 miljoen gulden toegenomen tot 2,51 miljard gulden. 
 In het nu lopende boekjaar werd nog een kantoorpand in Brussel verkocht voor 19 miljoen gulden, hetgeen ongeveer op het niveau van de boekwaarde lag. 
 De overdracht van het Britse project Carnaby Estate vond begin februari plaats, waarbij een opbrengst na aftrek van kosten werd behaald van ruim 265 miljoen gulden. Dat was volgens Wereldhave ruim boven de boekwaarde. 
 Op een perceel in Texas wordt een appartementencomplex met 325 wooneenheden ontwikkeld. Met die investering is circa 30 miljoen gulden gemoeid en oplevering wordt verwacht in 1998. 
 Wereldhave zegt verder overeenstemming te hebben bereikt met Nedlloyd over de aankoop van 11 Nederlandse distributiecentra. 
 De overdracht van die panden, die volgens Wereldhave een waarde vertegenwoordigen van ruim 100 miljoen gulden, zal naar verwachting nog deze maand plaatsvinden. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
