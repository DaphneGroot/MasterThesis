	Urenlang aan het infuus in Australische stoompan
	Van onze verslaggever
AMSTERDAM De tenniselite waande zich in het vagevuur en de 'absurde' omstandigheden leidden op Melbourne dan ook tot 'absurde' resultaten. Het opzienbarendst was de uitschakeling van Steffi Graf door de Zuidafrikaanse Amanda Coetzer. Maar ook rond twee Belgische speelsters ontstond grote opwinding. De onbekende Dominique van Roost had geen consideratie met Arantxa Sanchez, terwijl Sabine Appelmans Conchita Martinez met lege handen naar de behandelkamer stuurde.

Steffi Graf is, zo luidde de meest cynische reactie, in ieder geval op tijd terug om vrijdag persoonlijk het vonnis in de belastingzaak tegen haar vader te aanhoren. Die reactie deed geen recht aan hetgeen Graf tijdens haar helletocht in Melbourne had doorstaan. Ze was er na afloop van de partij tegen Coetzer zo slecht aan toe dat ze meteen afgevoerd moest worden.
Al tijdens het treffen met Amanda Coetzer moest ze haar rechterbeen geregeld diep in een grote bak met ijs planten. Naderhand werd ook meteen ijs rond haar hals gelegd. Het hoofd werd gedept met koude handdoeken. Honderden fotografen en cameramensen legden vast hoe de 27-jarige nummer één van de wereld afscheid nam van de Australian Open: 6-2, 7-5.
Amanda Coetzer, een van de kleinste speelsters (1.57 meter) uit het ciruit en in Australië als twaalfde geplaatst, groeide op in de Karoo woestijn van Zuid-Afrika en schreef mede daaraan haar uiteindelijke driesets-overwinning aan toe. Dat was misschien lichtelijk overdreven, want de woestijn heeft ze al lang verlaten en meestel traint ze in California. Maar daar was het voorafgaande aan de Open Australische eveneens uitzonderlijk heet.
Het Melbourne Park was zondag een stoompan. In de schaduw was het 38 graden en er stond geen zuchtje wind. Op het centre court liep de temperatuur zelfs op tot boven de 50 graden. Zeventig toeschouwers werden door de EHBO behandeld, een derde daarvan met een zonnesteek.
Onder die extreme omstandigheden kreeg Graf tijdens de partij ook nog last van haar chronische rugblessure en liep ze een ontsteking aan de lies en een lichte zonnesteek op. In een verklaring van twee zinnen prees ze Coetzer en luidde het kort: 'Ik miste energie en kracht.'
Daardoor knalde de forehand van de 'gravin' niet. Ze produceerde liefst 53 afzwaaiers. 'Steffi gaf in het begin veel punten weg', vond Coetzer die de Duitse voor de tweede keer na Toronto 1995 versloeg. De Zuid-Afrikaanse pupil van coach Hopper uit Melbourne haalde de eerste set in 27 minuten binnen.
In de tweede set liep Graf naar 4-0. Het herstel leek nabij en op 5-2 stond ze op de drempel van de gelijkmaker, maar het lichaam van de Duitse stond in die fase al in brand. Zakken ijs werden aangesleept, koude handdoeken idem dito: alles werd gedaan om haar lijf af te koelen maar het was te laat.
Voor Graf betekende de nederlaag haar eerste in een Grand Slam-toernooi sinds de verloren finale op de US Open 1994 tegen Sanchez-Vicario. In 1995 en '96 won ze Roland Garros, Wimbledon en de US Open. Op de Australian Open ontbrak ze beide jaren door blessures. Het was dertien jaar geleden sinds Graf zo vroeg in één van de vier grote toernooien sneuvelde. Tot gisteren was ze in Grand Slams 45 partijen ongeslagen gebleven.
Ook Conchita Martinez was er gisteren na haar nederlaag beroerd aan toe. Maar hetzelfde gold voor tegenstandster Sabine Appelmans. Beiden lagen drie uur aan het infuus, uitloogd na hun lange driesetter: 2-6, 7-5, 6-1. 'Ik dacht dat mijn hersenen kookten', zei Appelmans, die als zestiende is geplaatst. 'Het was heter dan een sauna. In de derde set kreeg ik een inzinking.'
Die was niets vergeleken bij die van Martinez, de nummer drie van de plaatsingslijst. De Spaanse waggelde in de derde set over de baan, ze kon nauwelijks nog een stap verzetten. Voor de Belgische betekende de overwinning haar eerste kwartfinale in 29 Grand Slam-toernooien.
Een dag eerder had haar 24-jarige landgenote Dominique van Roost voor een nog veel grotere verrassing gezorgd door een andere Spaanse, Arantxa Sanchez-Vicario, brutaalweg te overtroeven. Van Roost, geboren Monami, zag bij 7-6 op matchpoint tot haar verrassing een backhand van Sanchez in het net gaan en ze stond zo maar in de vierde ronde. De als tweede geplaatste Aranxta Sanchez-Vicario verloor met 1-6, 6-4 en 8-6.
Het was de eerste keer in zeven jaar dat Sanchez in Melbourne Park eerder dan de kwartfinales werd uitgeschakeld. Van Roost, 43ste op de wereldranglijst, kreeg in zes jaar tennis nog maar twee (onbeduidende) toernooizeges op haar conto. Vorig week won ze in Hobart. Haar onbevangenheid en agressie aan het net gaven zaterdag de doorslag. Met een sierlijke dubbelhandige backhand was ze Sanchez ook te dikwijls de baas.
Anke Huber, vijfde geplaatst en vorig jaar finaliste tegen Seles, werd ook al weggestuurd, in haar geval door Mary Pierce, de herboren pupil van de aan haar zijde teruggekeerde Nederlander Sven Groenevelt (2-6, 3-6). Door de nederlagen van de Top-3 en nummer vijf bevinden zich sinds mensenheugenis geen Duitse en Spaanse speelsters bij de laatste acht op een Grand Slam-toernooi.
Ook Olympisch kampioene Davenport, zevende op de lijst, haalde die fase niet. Kimberley Po won de eerste set in de tiebreak met 13-11 en boog een 1-4 achterstand om in een 6-4 setwinst.

