	Jagen in Dordrecht en Hardinxveld
	Bijna vier jaar geleden week discuswerper Erik de Bruin uit naar Ierland. Een vlucht mocht het niet genoemd worden. De Bruin tilde zwaar aan halters Ã©n lichtzinnige formuleringen. Hij zocht de rust van het Ierse landleven en kon daar zijn vriendin, de zwemster Michelle Smith, ongemoeid begeleiden.
Waarschijnlijk zag hij al spoedig in dat zijn pogingen om internationaal gerehabiliteerd te worden, op niets zouden uitlopen. Het zou miljoenen aan juridische bijstand hebben gekost om in zijn dopingzaak een kans te maken tegen de IAAF.
Van de Nederlandse bond (KNAU) kreeg hij het voordeel van de twijfel, internationaal werd zijn schorsing van vier jaar gehandhaafd. All in the game, moet hij in die tijd hebben gedacht.
Maar wat hij zeker niet tot het spel vond behoren, was de rol van (een deel van) de Nederlandse pers. De Bruin voelde zich vuig bejegend dan wel onvoldoende gesteund. Hij dreigde een enkeling zelfs met juridische stappen. In Ierland verwachtte hij een journalistiek fijnzinniger klimaat.
Intussen is De Bruin al lang terug in Nederland, met eega Michelle Smith. De trainingsfaciliteiten zijn hier beter en met het journalistieke klimaat valt het eigenlijk wel mee, concludeerde hij. Voor en na de jaarwisseling merkte De Bruin pas werkelijk hoe onheus gejaagd kan worden op vermeende dopingzondaars.
De biografie van Michelle Smith, de drievoudig Olympisch kampioene, kwam uit en een golf van Olympische nabeschouwingen volgde.
Het Amerikaanse Sports Illustrated zocht overal naar mogelijke vroegere doping-connecties, tv-ploegen zwermden uit en Ierland deed fanatiek mee aan de jacht. Ook daar werd steeds vaker gesuggereerd dat de Nederlander zijn Ierse vrouw 'natuurlijk' had volgestopt met anabolen.
Verslaggevers overspoelden Dordrecht en Hardinxveld. 'Liggen die twee plaatsen inderdaad slechts tien minuten uit elkaar?'
'Ja, maar het is ook wel eens een kwartier rijden.'
'Ah, dan klopt er iets niet met haar boek'
Op dat niveau speurden de jagers op Smith. Doch haar Grote Leugen kon tot nu toe zelfs niet aannemelijk worden gemaakt. De boeken moeten maar worden gesloten.
Het hare trouwens ook, want het stelt niets voor.
H.v.W.

