	Debat over media en Diana hapert na puntige start
	De KRO heeft de wens om 'als vereniging een actieve rol te spelen in discussies over actuele thema's en zo de band met de samenleving te verstevigen'. Daartoe roept de omroep zo nu en dan een 'reactietelefoon' in het leven. Ook organiseert de KRO debatten. Die worden onder de noemer Congres-TV live uitgezonden. Dinsdag vroegen wetenschappers, journalisten en een bisschop zich op Nederland 1 af of de pers aan banden moest worden gelegd.
De aanleiding voor de discussie was duidelijk: de media, met daarbij inbegrepen de kwaliteitskranten, pakten groot uit na de dood van prinses Diana. Was dat wel normaal?, wilde de KRO weten. Een andere vraag luidde: wordt de grens tussen journalistiek en amusement niet te dun?
De redactie van Congres-TV zette het debat met niet mis te verstane boodschappen in. Youp van 't Hek meldde in een filmpje dat iedereen schuldig is aan de dood van Diana, en dat juist daarom niemand zich er iets van aan zal trekken - 'iedereen is slechts een beetje schuldig'.
Socioloog en publicist Herman Franke waarschuwde voor 'emotionele vervreemding' bij krantenlezers en televisiekijkers. 'Het gevoel van beroemdheden wordt in die mate opgeblazen, dat de emotionele huishouding van lezers wordt gecorrumpeerd.'
Fons de Poel, die als discussieleider een opgejaagde indruk maakte, had evenmin behoefte aan nuance: is het niet zo, vroeg hij aan Yvonne Zonderop, adjunct-hoofdredacteur van de Volkskrant, dat de markt de inhoud van de krant bepaalt?
Zonderop en Nico Haasbroek, hoofdredacteur van het NOS Journaal, zaten er als afgevaardigen van de serieuze pers aanvankelijk wat beteuterd bij. Niet Weekend-hoofdredacteur Hummie van den Tonnenkreek, maar zÂ¡j kregen het verwijt te veel aandacht te besteden aan wat De Poel noemde 'publieksvriendelijk nieuws'.
Zonderop stelde niets te willen weten van een door De Poel gesignaleerde ommezwaai. De agenda van de journalistiek zou hooguit breder zijn geworden.
Socioloog Franke keek Zonderop en Haasbroek ('dat gemoraliseer over de rol van de media vind ik nou weer een hype') vol onbegrip aan. Franke voelde zich overwoekerd door de popularisering. 'Ik wil in de Volkskrant en in de NRC niet over zulke zaken lezen.'
Na deze puntige start liep het televisiecongres uit in een wijdlopig debat. Van den Tonnenkreek (Weekend) wond zich op over de 'quasi-serieuze stukken' waarmee kwaliteitskranten haar territorium, de levens van beroemdheden, annexeren. De Poel repte van 'lijkcijfers'. De Rotterdamse bisschop A. van Luyn pleitte voor een 'soort consumentenbond voor mediaproducten', die de kwaliteit van de informatie van media toetst.
Het gezicht van Nico Haasbroek dreigde intussen over te stromen van verbazing. Halverwege de anderhalf uur durende uitzending riep hij al uit: 'Wij zijn een spiegel van de samenleving. Als er iets belangrijks gebeurt, is het toch logisch dat wij allemaal achter elkaar aanlopen?'
Ronald Ockhuysen

Foto
	Fons de Poel. FOTO KIPPA

