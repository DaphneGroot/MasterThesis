	Arabische krant doelwit bombrief-terreur
	AP, Reuter, AFP
LONDEN/NEW YORK
Bij de ontploffing van een bombrief zijn maandag twee veiligheidsfunctionarissen van het Arabische dagblad al-Hayat in Londen gewond geraakt. In New York werden twee verdiepingen van het hoofdkwartier van de Verenigde Naties geëvacueerd na de ontdekking van twee bombrieven geadresseerd aan het VN-bureau van al-Hayat.
De directie van al-Hayat liet scanners installeren op de Londense redactie nadat op 3 januari vijf bombrieven waren onderschept die voor haar bureau in Washington waren bestemd. De afzender is onbekend. De FBI zou onderzoeken of een verband bestaat met de terreurcampagne van fundamentalisten in New York in 1993.
Al-Hayat (oplage 165 duizend) volgt een liberale koers en neemt stelling tegen Arabisch extremisme. De krant wordt met Saudische fondsen gefinancierd.
De eerste brieven droegen, net als de brief die gisteren in de postkamer van de Londense krant explodeerde, een poststempel van het Egyptische Alexandrië. Op 4 januari ontving het Hayat-bureau in de Saudische hoofdstad Riyad een bombrief. De Londense politie maakte gisteren nog drie andere bombrieven onschadelijk die werden aangetroffen bij al-Hayat.

