	XTC-stoffen onderschept in Rotterdamse haven
	ANP
ROTTERDAM
De Rotterdamse politie heeft een grote hoeveelheid grondstoffen voor de fabricage van XTC-pillen onderschept. De inbeslaggenomen chemicaliën zijn goed voor het maken van dertig miljoen pillen. De politie heeft drie verdachten aangehouden.
De chemicaliën, drieduizend liter benzylmethylketone, werden al op oudejaarsdag in de haven gevonden in een container uit China.
Drie mannen zijn afgelopen week aangehouden. Het gaat om een 50-jarige chemicus uit Dieren, een 54-jarige Utrechter en diens 30-jarige zoon uit Veenendaal. De inwoner van Dieren, die geregeld voor zijn werk in China was, bestelde de chemicaliën. De andere twee verdachten organiseerden de distributie.

