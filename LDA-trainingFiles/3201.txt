	Mondriaan als 'zuiver geval van acute decadence'
	De vroege Mondriaan, t/m 8 juni, Kunsthal, Rotterdam, dinsdag t/m zaterdag 10-17.00 uur, zondag 11-17.00 uur. Geen catalogus, wel een uitgave voor kinderen over Mondriaan en zijn werk, 24 gulden 50.
Wat, vroeg het Haags Gemeentemuseum zich af, kan het museum doen om in de running te blijven nu het gebouw tot najaar 1998 gesloten is wegens renovatiewerkzaamheden? Een van de opties was om een deel van haar schatten uit te lenen. Bijvoorbeeld de trots van het museum, de collectie-Mondriaan.
Zo verhuisden honderdvijftig vroege schilderijen en tekeningen van Mondriaan voor drie maanden naar de Rotterdamse Kunsthal.
Daar hangen ze nu, de boerderijtjes, de avondlandschappen, Schuren bij Nistelrode en het Bos bij Oele, dit keer nu eens niet tegen strakke, hagelwitte wanden maar in een circuit van chocoladebruin gesausde, golvende muren. Ongetwijfeld een gotspe in de ogen van de meester. Mondriaan was immers een van de eerste schilders die de muren van zijn woning annex atelier met de witkwast bewerkte.
Hij wilde af van de sombere, negentiende-eeuwse interieurs met hun eikenhouten meubels en gekleurde behang. Maar voor ons, vertrouwd met witte muren en het beeld van Mondriaan als modernist, is die donkerbruine achtergrond juist interessant. Want het benadrukt niet het moderne aspect van zijn vroege werk, zoals we gewend zijn, maar juist het ouderwetse.
Zelfs voor mensen die Mondriaanmoe zijn na een Mondriaanjaar vol Mondriaanexposities is deze tentoonstelling een verrassing. Nog niet eens zozeer vanwege het figuratieve, vroege werk waarvan het grootste deel zich normaal gesproken in het depots bevindt. Dat onze grote modernist ook landschapjes en lieflijke bloemen schilderde, wisten we immers al. De verrassing van de vroege Mondriaans in de Kunsthal is dat de kunstenaar dit keer gepresenteerd wordt als een schilder wiens werk in de vorige eeuw geworteld is.
Tot nu toe werd Mondriaans 'jeugdwerk' - in 1914, wanneer hij zijn eerste volledig abstracte schilderij maakt - altijd gepresenteerd als opmaat voor zijn baanbrekende, geometrische doeken. Als je wilt, kun je immers aan de hooischelven en de boerderijtjes, die hij rond de eeuwwisseling afbeeldde, al zien dat hij de neiging had om zijn onderwerpen te vereenvoudigen en details weg te laten. Nu een flink aantal van deze kleine doekjes echter bijeen hangt in een spaarzaam verlichte ruimte, valt vooral op dat ze somber, donker en nostalgisch zijn. Met andere woorden: typisch laat negentiende-eeuws.
Logisch voor een kunstenaar die in 1872 geboren werd en veel optrok met zijn oom Frits, een niet onverdienstelijk schilder in de stijl van de Haagse School. Logisch ook voor een Nederlander die, met een diploma van tekenleraar op zak, in 1892 naar Amsterdam verhuisde om aan de Rijksacademie te studeren en die de kost verdiende met het kopiÂ‰ren van oude meesters in het Rijksmuseum. Voor de Nederlandse kunstwereld golden de pittoreske, vlotgeschilderde landschapjes van de Haagse School indertijd als de meest moderne kunst. Van het kleurrijke Franse impressionisme moest men nog niets hebben.
Wel kende men in de jugendstil, de moderne stijl-met-de-zweepslaglijn die in de architectuur en de toegepaste kunst opgang maakte. Mondriaans vroege landschappen zijn er duidelijk door beinvloed. Ze vertonen eenzelfde organische lijnvoering en kleurgebruik (met veel zalmrose, zachtgeel en olijfgroen) als de Franse art-nouveaulampen en vazen, die zo in de smaak vielen bij de gegoede burgerij.
In de Kunsthal hangt een aantal prachtige voorbeelden van dit soort jugendstil-landschappen. De meeste zijn stemmig en prachtig van kleur. Maar een enkeling, zoals Molen bij avond uit 1907, heeft zulke harde kleurcontrasten en is zo kneuterig geschilderd, dat het aandoet als kitsch.
Het is in ieder geval niet erg geschikt om mee aan te tonen hoe modern Mondriaan in zijn jonge jaren al was. In het Gemeentemuseum is dit schilderij dan ook zelden of nooit te zien.
De expositie bestrijkt vooral Mondriaans 'Hollandse periode', de tijd dat hij rond Amsterdam, in Brabant, in de Achterhoek en op Walcheren werkte. Dat was voor hij naar Parijs vertrok en de abstracte kunst ontdekte. Behalve veel onbekende doeken toont de Kunsthal ook enkele bekende sleutelstukken.
Zoals het drieluik Evolutie uit 1910, het werk dat Mondriaan in een klap bombardeerde tot meest moderne schilder van het land. Dit curieuze, theosofische manifest wordt altijd beschouwd als aanleiding voor zijn abstracte werk. Gepresenteerd op een donkerbruine wand ontdek je echter ook hoezeer de theatrale vrouwenfiguren op dit schilderij aansluiten bij het negentiende-eeuwse symbolisme.
Tegelijkertijd laat de sombere achtergrond Mondriaans kleuren zodanig stralen, dat je je kunt voorstellen hoe schokkend modern dat indertijd was.
Windmolen in zonlicht uit 1908 bijvoorbeeld. De knalgele, bloedrode en hel-oranje vlekken en strepen spetteren van het doek. Ze lijken hier nog veel extremer dan in de witte zalen van het Haags Gemeentemuseum. Zo kun je je ineens voorstellen dat de schrijver-psychiater Frederik van Eeden dit doek 1909 nog bestempelde als 'een zuiver geval van acute decadence, een typisch ziektebeeld'.
Ineke Schwartz

Foto
	Molen bij avond, Mondriaan (1907).

