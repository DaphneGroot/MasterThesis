	Krajicek maakt rentree in Dubai
	ANP DEN HAAG
Richard Krajicek zal zijn rentree op de tennisbanen maken in het toernooi van Dubai dat 10 februari begint. Aanvankelijk was het de bedoeling dat de Wimbledonkampioen komende maandag in Zagreb voor het eerst na een lange blessureperiode weer in actie zou komen. Dat toernooi komt echter nog twee weken te vroeg.
Krajicek, nummer zeven van de wereld, onderging 9 december in het Ziekenhuis Dijkzigt van Rotterdam een operatie aan de rechterknie. Daarbij werd een deel van de binnen-meniscus weggehaald.
De revalidatie op het sportcentrum Papendal verliep voorspoedig maar de conditie van Krajicek laat nog teveel te wensen over om komende week alweer te gaan tennissen in het ATP-circuit. Voor het evenement in Dubai moet dat proces voltooid zijn. Krajicek is dan twee maanden uit de roulatie geweest.


