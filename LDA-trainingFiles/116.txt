	GS willen fusie Enschede en Hengelo
	Van onze verslaggever
ARNHEM
Gedeputeerde Staten van Overijssel willen Enschede en Hengelo samenvoegen tot één stad. Samen met delen van Hengelo's buurgemeente Borne moet een gemeente ontstaan van 245 duizend inwoners. Daarmee zou de Twentse dubbelstad de vijfde stad van Nederland worden na Amsterdam, Rotterdam, Den Haag en Utrecht. Burgemeester Lemstra van Hengelo is tegen het plan, maar zijn Enschedese collega is enthousiast.
Het voorstel van de provincie is onderdeel van een plan voor gemeentelijke herindeling in Twente. Het komt drie jaar nadat vergevorderde fusieplannen tussen Hengelo en Enschede strandden op verzet van de bevolking en de weigering van het rijk om de nieuwe dubbelstad miljoenen extra te beloven uit het Gemeentefonds.
Volgens de provincie is de samenvoeging van Enschede en Hengelo nodig om de stad nationaal en internationaal op de kaart te zetten. Dat vergroot de bestuurlijke slagkracht en voorkomt ongezonde concurrentie, menen Gedeputeerde Staten. Het bedrijfsleven is geen root voorstander van de fusie.
Drie jaar geleden steunde CDA-burgemeester W. Lemstra van Hengelo nog de plannen voor 'Enschelo', zoals de toekomstige stad in de wandelgangen werd genoemd. Het plan bleek toen niet haalbaar. De 77 duizend ingezetenen van Hengelo voelden er niets voor om te worden ingelijfd door het grotere Enschede, dat bijna dubbel zoveel burgers telt. Voor Lemstra is daarmee de kous af. 'Ik ben realist genoeg om te zeggen: laten we het niet nog eens proberen.'
Zijn collega J. Mans van Enschede reageert echter enthousiast op het voorstel. Mans trad aan in 1994, kort nadat de vorige fusiepoging was mislukt.
'Natuurlijk is er weerstand bij de bevolking', zegt hij, 'dat heb je altijd bij een fusie. Maar als bestuurder ben je er om mensen te overtuigen.'
Na het mislukken van de fusie is er in Twente gewerkt aan de vorming van een regioprovincie. Maar het ziet er niet naar uit dat die er komt. Het kabinet lijkt er steeds minder voor te voelen. Jammer, vindt Mans. 'Wij hebben altijd een voorkeur gehad voor de regioprovincie. Maar als dat niks wordt, is de dubbelstad een goed alternatief.'
De provincie Overijssel wil de 23 Twentse gemeenten terugbrengen tot elf. In de visie van Gedeputeerde Staten moeten er negen sterke 'groene' gemeenten komen rond twee steden: de dubbelstad Hengelo/Enschede en Almelo, dat wordt uitgebreid met buurgemeente Wierden en daardoor een nieuwe gemeente wordt van 83 duizend inwoners.
Volgens Mans zijn beide steden gebaat bij een fusie. 'Als vijfde stad van Nederland tel je mee. Bovendien kan het beleid beter worden afgestemd op de noden in de hele regio. Een voorbeeld: Hengelo gaat een nieuwe schouwburg bouwen. Terwijl wij hier in Enschede een hele mooie schouwburg en muziekzaal hebben staan. Dat doet pijn, want we putten uit hetzelfde bestand.'
Flauwekul, reageert Lemstra. 'Die schouwburg zou er sowieso komen, ongeacht de fusie.' Partijen die zich hadden uitgesproken voor de dubbelstad, verloren fors in de raadsverkiezingen van 1994. In het nieuwe collegeprogramma spreken B & W van Hengelo zich tegen de fusie uit. 'Er is geen enkel draagvlak voor. Niet onder de bevolking en niet in de politiek. Ik ga niet aan een dood paard trekken.'
Hengelo staat alleen. Ook de burgemeester van Borne, dat grotendeels wordt opgeslokt door de nieuwe dubbelstad, is positief over het plan. Het is de beste manier om regionale problemen te lijf te gaan, meent burgemeester M. Vunderink. 'Onze voorkeur gaat uit naar een regioprovincie. Als dat niet haalbaar is, is dit een stap in de goede richting. Ik vind het moedig dat de provincie ermee durft te komen.'

Foto
	GRAPHIC: Gemeentelijke herindeling in Twente

