 NEWAYS WIL MARGEDRUK COMPENSEREN. 
 SON, 26 feb (Reuter) - Neways Electronics International NV zegt dat haar markten worden gekenmerkt door een zware druk op de marges maar wil dat compenseren door efficiencieverhoging en optimalisering van de inkoop. 
 De vorig jaar in Duitsland overgenomen activiteiten kenden volgens het electronicabedrijf een moeizame start. 
 Neways zegt daar maatregelen te hebben genomen die een basis moeten vormen voor een positieve ontwikkeling in de komende jaren maar voegt daar aan toe dat vooralsnog de onzekere economische omstandigheden in Duitsland het beeld bepalen. In dat licht vindt Neways het nog te vroeg voor een jaarprognose. 
 In 1996 werd een netto winst geboekt van 6,3 miljoen gulden, vergeleken met 6,1 miljoen in 1995. In november zei Neways al een vergelijkbare winst te verwachten. 
 De omzet steeg tot 236,4 miljoen gulden van 150,6 miljoen. Die groei was vooral te danken aan de overneming per 1 januari 1996 van drie activiteiten van Philips Industrial Electronics. De autonome omzetstijging bedroeg ongeveer drie procent. 
 De niet in de omzet geconsolideerde Belgische deelnemingen boekten een omzet van circa 34 miljoen gulden. Een van de twee Belgische dochters is medio 1996 verkocht. 
 Voorgesteld wordt een onveranderd dividend uit te keren van 0,35 gulden. 
 Naar keuze kan het dividend contant of in aandelen worden opgenomen. Details van het stock-dividend zijn nog niet bekend gemaakt. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
