Straat van Kertsj.
De brug in aanbouw (sept. 2016)
De Straat van Kertsj (Russisch: Кéрченский проли́в, Oekraïens: Керченська протока, Krimtataars: Keriç boğazı) is de zeestraat die de verbinding vormt tussen de Zwarte Zee en de Zee van Azov. Westelijk ligt het Schiereiland van Kertsj, een onderdeel van de Krim, en oostelijk het Schiereiland van Taman met het district Temrjoekski, met daarvoor het eiland Toezla.
De zeestraat is genoemd naar de stad Kertsj op de Krimse oever. In de oudheid stond de straat bekend als de Cimmerische Bosporus (niet te verwarren met de Thracische Bosporus, die nu nog steeds als Bosporus bekendstaat). De Turken en Tataren noemen de straat "Yenikale".
Door de Straat van Kertsj loopt sinds 1954 de grens tussen Oekraïne en Rusland, die sinds 1991 aparte landen zijn. Het verloop van deze grens is omstreden. Russische voornemens om een verbinding aan te leggen met het eilandje Toezla in het midden van de Straat van Kertsj leidden eind 2003 tot heftige Oekraïense protesten. Het eilandje wordt door beide landen opgeëist. Het is in 1925 ontstaan, toen de smalle landengte die het destijds met het vasteland verbond door storm wegspoelde. Eventuele aansluiting van de Krim bij Rusland zou betekenen dat de zeestraat binnen Rusland komt te liggen.
Brug.
De Krim is vanuit Rusland alleen te bereiken met een veerboot. De reis via Oekraïne wordt als moeizaam ervaren, gezien de beroerde politieke verhouding tussen de twee landen. Voor de veerboten staan vaak lange files.
Op 25 april 2010 tekenden de toenmalige Oekraïense president Viktor Janoekovytsj en de toenmalige Russische president Dmitri Medvedev een principeovereenkomst om een vier kilometer lange brug te bouwen over de Straat van Kertsj. Midden in de Krimcrisis (2014), gaf de nu Russische premier Medvedev opdracht te starten met de bouw ervan. Het Russische staatsbedrijf Avtodor kreeg de opdracht om het project met een geschatte kostprijs van 3 miljard dollar uit te voeren. De bouwtijd wordt geraamd op 3 à 4 jaar en zal de veerdienst over de zeestraat vervangen. Zonder openbare aanbesteding heeft Avtodor de daadwerkelijke bouw gegund aan Strojgazmontazj, een aannemer zonder ervaring in de bruggenbouw. De eigenaren zijn vertrouwelingen van de Russische president Poetin, de gebroeders Rotenberg.
Eerdere plannen.
De eerste plannen voor een brug over de zeestraat kwamen van Adolf Hitler tijdens de Tweede Wereldoorlog. Hij gaf in maart 1943 opdracht voor de bouw van een 4,8 kilometer lange auto- en spoorbrug om het verplaatsen van de troepen richting de Kaukasus te vergemakkelijken. Albert Speer werd ingehuurd voor het ontwerp en de bouw van de brug. Er werd een start gemaakt, maar het Duitse leger werd al teruggedrongen naar het westen voor de brug gereed was. De restanten bleven staan, maar werden tijdens de koude winter van 1945 door ijsgang zwaar beschadigd. De restanten werden in de jaren 60 geruimd om de veiligheid voor de scheepvaart te verbeteren.
