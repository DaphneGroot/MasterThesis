Hoek van Holland.
Hoek van Holland is een kustplaats in Zuid-Holland, gelegen op de noordoever van de Nieuwe Waterweg waar deze de Noordzee bereikt. Hoek van Holland is een voormalige deelgemeente (sinds 2014 bestuurscommissiegebied) van de gemeente Rotterdam, maar ligt veel westelijker dan de stad Rotterdam. De gemeente Rotterdam is voor statistische doeleinden onderverdeeld in wijken en buurten, Hoek van Holland is Wijk 17 (CBS-wijkcode:059917).
De plaats grenst aan de noordoostelijke kant aan de gemeente Westland en aan de zuidoostelijke kant aan de gemeente Maassluis. Voor de rest grenst Hoek van Holland aan de Noordzee en de Nieuwe Waterweg. Hoek van Holland, in de volksmond vaak kortweg "de Hoek" genoemd, heeft 10000 inwoners (3 juli 2012) en een oppervlakte van 14,1 km².
Geschiedenis.
Het gebied Hoek van Holland is ontstaan als zandplaat in de monding van de Maas, toen deze na de Sint-Elisabethsvloed van 1421 steeds verder verzandde. Allerlei plannen werden ontworpen om de vaargeul naar Rotterdam te verbeteren. In 1863 werd definitief besloten tot de aanleg van de Nieuwe Waterweg. Deze werd tussen 1866 en 1868 gegraven. Het tracé liep door Hoek van Holland, daar ontstond een primitieve nederzetting, de "Oude Hoek" (tegenwoordig het Zuidelijk Strandcentrum), waar zich veel arbeiders en hoger personeel van Rijkswaterstaat vestigden.
Hoek van Holland viel aanvankelijk bestuurlijk onder de gemeente 's-Gravenzande. Een poging van de Hoekenezen om de plaats om te vormen tot een zelfstandige gemeente mislukte, op 1 januari 1914 werd Hoek ze bij Rotterdam gevoegd. Na de Eerste Wereldoorlog begon het dorp zich tot badplaats te ontwikkelen, het wordt sindsdien informeel ook wel 'Rotterdam aan zee' genoemd.
Hoek van Holland kreeg al in 1947 een wijkraad. Sinds 1973 was Hoek van Holland een deelgemeente. In 2014 is deze vervangen door een 'gebiedscommissie'.
Wereldoorlogen.
Om de Maasmond te beschermen werd tussen 1881 en 1889 het "Pantserfort aan den Hoek van Holland" gebouwd. Het Korps Pantserfort werd na de Eerste Wereldoorlog opgenomen in het Regiment Kustartillerie. De 4e Compagnie Kustartillerie werd gelegerd in het Fort aan den Hoek van Holland. Rond 1927 werd het fort ontruimd. Met de dreiging van de Tweede Wereldoorlog werden er weer soldaten in het fort gelegerd. Op 13 mei 1940 hield het Kabinet-De Geer II in dit fort de laatste kabinetsvergadering in Nederland voor het vertrek van de regering naar Engeland. Diezelfde dag vertrok ook koningin Wilhelmina vanuit het fort per Brits oorlogsschip, aanvankelijk naar Zeeland, maar op order van de Britse Admiraliteit naar Harwich in Engeland.
De Tweede Wereldoorlog heeft zijn sporen nagelaten. Het badplaatsgedeelte van Hoek van Holland (de Oude Hoek) is in de oorlog vrijwel geheel gesloopt ten behoeve van de bouw van enorme Duitse bunkercomplexen van de Atlantikwall. Er verrees een honderdtal bunkers die de waterweg naar Rotterdam moesten verdedigen. De bunkers zijn nog grotendeels intact, en zijn gedeeltelijk voor publiek te bezichtigen, evenals het Nederlandse pantserfort. Het dorpscentrum van Hoek van Holland bleef aanvankelijk onaangetast, maar in 1943 werd het zgn. 2e zandwerk (Oostelijk deel van de dorpskern vanaf de Nijverheidsstraat - deze straat heet nu: Huydecoperstraat - tot aan de Zekkenweg) door de bezetters gesloopt om schootsveld te krijgen voor een eventuele landing van de geallieerden.
Trein en tram.
De lijn werd geëxploiteerd door de HSM (Hollandsche IJzeren Spoorweg-Maatschappij). Op 5 juni 1925 werd station De Haak gesloten, op 15 mei 1935 volgde Nieuwlandsche Polder en op 5 augustus 1946 ten slotte Poorterhaven. Sinds die tijd heeft Hoek van Holland alleen nog de huidige twee stations
In 1905 bereikte de Westlandsche Stoomtramweg Maatschappij tram Hoek van Holland. Het personenvervoer werd in 1932 beëindigd en vervangen door een busdienst.
Wateren, natuur- en duingebieden en strand.
Het Oranjekanaal loopt van de Oranjebinnensluis, in de volksmond Oranjesluis genoemd, naar het boezemgemaal Westland aan de Nieuwe Waterweg. De Oranjebinnensluis ligt direct aan de drukke verkeersader de Maasdijk. Het kanaal verzorgt onder meer de afvoer van boezemwater uit het Westland. Halverwege het Oranjekanaal ligt de Pettenbrug, die de oost- en de westkant verbindt. Tot aan de Pettenbrug ligt het kanaal in de gemeente Westland, vandaaraf hoort het bij Hoek van Holland. Aan de westkant van het kanaal loopt over een afstand van 1 km de zogenaamde Oranjedijk die overgaat in het Nieuw Oranjekanaal. Aan het einde van het Oranjekanaal vlak bij het boezemgemaal Westland ligt het bedrijventerrein Nieuw Oranjekanaal. Op het bedrijventerrein Nieuw Oranjekanaal is onder anderen het Kassenmuseum 'Jan Knijnenburg' gevestigd. Vlak voor het boezemgemaal Westland loopt het Oranjekanaal onder het spoor Hoek van Holland – Rotterdam door.
Tegen de gemeentegrens met Maassluis, nog net op het grondgebied van Hoek van Holland, ligt Surfplas “de Zeven Meren”. Dit gebied wordt omsloten door de Schenkeldijk aan de Maassluise zijde, Poortershaven aan Nieuwe Waterweg-zijde en de Oranjedijk en de Oranjepolder anderzijds. Dit watergebied is ook bekend als Plas Oranjepolder of Oranje Plassen, en in het naastgelegen dorp Maasdijk ook bekend als "De Put". Het gebied heeft strandjes en zwemmen is er toegestaan.
Gezien vanuit Hoek van Holland in de richting van Maassluis en ingeklemd tussen aan de oostzijde het Oranjekanaal, aan de zuidkant de Waterweg en aan de noordelijke kant het Staelduinse Bos, ligt het gebied De Bonnen. Dit gebied, dat onderdeel is van de deelgemeente Hoek van Holland, bestaat uit een tweetal polders, te weten de Lange Bonnen en de Korte Bonnen. In 1718 werd, door aanleg van de Bonnendijk, de Lange Bonnen ingepolderd. Door indijking en verstrekking van de langs de Maasoever lopende duintjes is in 1778 de Korte Bonnen ontstaan.
Ten oosten van Hoek van Holland ligt het Staelduinse Bos. Dit bosgebied van ca. 95 ha groot is na 1850 ontstaan op estuariumduinen. De rand van het bos vormt de grens tussen de gemeente Rotterdam (Hoek van Holland) en Westland ('s-Gravenzande.) Het bos zelf bevindt zich op grondgebied van de gemeente Westland. Voorheen aan de rand van het bos, nu wat gescheiden door glastuinbouw, ten westen van het bos staat nog een watermolen, de Nieuwlandse Molen genaamd. Deze achtkantige watermolen stamt uit 1584. Deze watermolen, van het type grondzeiler, was oorspronkelijk gebouwd als binnenkruier en werd later omgebouwd tot de huidige bovenkruier.
De Kapittelduinen is de naam van een ca. 385 ha groot gebied tussen Monster, Hoek van Holland en Maasdijk. Het bestaat uit kustwallen tussen Hoek van Holland en Monster en haakwallen tussen Hoek van Holland en Maasdijk, restanten van de eeuwenoude duinen die van Ter Heijde richting Maasmonding zijn ontstaan. Het geheel was ooit aangesloten op de estuariumduinen ten oosten van Hoek van Holland.
In januari 1996 heeft het ministerie van LNV een belangrijk deel van de Kapittelduinen aangewezen als beschermd natuurmonument. Sindsdien valt het gebied onder de Natuurbeschermingswet. In 2007 is het gebied samen met Solleveld aangemeld als Natura 2000 gebied: Solleveld & Kapittelduinen.
In de gemeente Westland vallen het duingebied tussen Hoek van Holland en Monster (de Banken, Sonnewendeduin) en het Staelduinse Bos onder de natuuraanwijzing van de Kapittelduinen.
Binnen de deelgemeente Hoek van Holland zijn dat de Hoekse Bosjes, de Van Dixhoorndriehoek, het Hillduin, de Nieuwlandse Duinen /-Dijk, het Vinetaduin en het Roomse duin.
In de jaren 70 is bij Hoek van Holland in het gebied tussen de oude boulevard en het strand een landaanwinst van 150 hectare geboekt, de zogenoemde "Van Dixhoorndriehoek". Toen de diepe havens in de Maasvlakte bij Rotterdam werden aangelegd, moest er 19 miljoen kubieke meter zand worden weggewerkt. Ir. J. van Dixhoorn, de latere directeur-generaal van Rijkswaterstaat, besloot het zand achter de Noordpier bij Hoek van Holland in zee te spuiten. Zo ontstond een driehoekige kustverbreding en landwinning door opspuiting van zand uit de vaargeul uit de Maasvlaktehavens, de Noordzee en de Maasgeul (Eurogeul). Ook bij het aanleggen van strekdammen kwam veel zand vrij dat opgespoten is. Hierdoor ontstonden op het nieuwe terrein vochtige duinvalleien, waar bloemen en planten groeien. De driehoek is ondanks de ligging dicht bij Europoort een rustig duingebied.
Het Vinetaduin bestaat uit oude duinen die in het verleden een aantal malen zijn vergraven voor de aanleg van bunkers ten behoeve van de kustverdediging. Na de Tweede Wereldoorlog heeft het gebied als oefenterrein voor militairen gefungeerd. Het militair erfgoed in deze duinen bestaat uit een aantal verschillende onderdelen.
De Nederlandse kustbatterij V bestaat uit een commandopost, drie torengebouwen en diverse opberg- en legeringsgebouwen.
De Duitse Marine Küsten Batterie Vineta (Stützpunkt III M) omvat een vuurleidingpost, zes geschutsbunkers, flakopstellingen, twee munitiemagazijnen, diverse manschappenverblijven en de restanten van een radarinstallatie.
Verder zijn er een aantal opstellingen voor luchtdoelartillerie en het voormalige Amerikaanse radio-relaystation met vier grote paraboolantennes, de zogenoemde Troposcatter.
Hoek van Holland heeft een strand van circa 250 meter breed en 3,5 km lang. Op het strand zijn horeca, strandwacht en sanitaire faciliteiten aanwezig. Het meest noordelijke stuk van het Hoekse strand is bereikbaar via slag Stuifkenszand. Iets zuidelijker ligt Slag Rechtestraat, dat gebruikt wordt voor watersport, zoals het varen met surfplanken, catamarans en zeil- en motorboten. Ook is er een plaats voor kitesurfers op het strand aan de Rechtestraat. Ten slotte ligt tussen de Rechtestraat en het Noorderhoofd de Slag Zeekant. Bij het einde van de Badweg bij de Slag Zeekant ligt een breed strand met verschillende faciliteiten. Het strand had een eigen treinstation: station Hoek van Holland Strand, het westelijke eindpunt van de Hoekse Lijn. Met de ombouw van de Hoekse lijn naar een metrolijn zal het station Hoek van Holland strand veel dichter bij het strand gelegen zijn. De kustlijn is sinds de aanleg van de spoorlijn een behoorlijke afstand zeewaarts verplaatst. Dit in verband met de zandaanwas veroorzaakt door de aanleg van de pier. Er is een noordelijke zeestroom langs de kust. Tussen het strand en de oude Strandboulevard ligt de Van Dixhoorndriehoek, een groot, vrij toegankelijk duingebied met fiets- en wandelpaden. Op het strand staan ongeveer 180 strandhuisjes. verdeeld over drie gebieden: te weten Project Natro met 40 strandhuisjes, ten noorden van opgang Stuifkenszand op de plaats van het naaktstrand. Tussen Stuifkenszand en de strandopgang bij de Rechtestraat bevindt zich Project Noord met 100 strandhuisjes en ten slotte ten zuiden van de Rechtestraat het project Zuid met 40 strandhuisjes.
Het strandseizoen van Hoek van Holland wordt elk jaar geopend op Hemelvaartsdag. Dan is er een grote braderie en in verschillende strandtenten wordt live-muziek gemaakt. Vanaf 2007 werden pogingen ondernomen om van Hoek van Holland een moderne en voor toeristen aantrekkelijke badplaats te maken.
Op 22 augustus 2009 braken er op het strand hevige rellen uit tijdens het dancefestival Sunset Grooves. Er viel een dode bij de confrontatie tussen jongeren en politie.
Het Noorderhoofd en de Nieuwe Waterweg bij Hoek van Holland
Berghaven.
Vooraan de Stationsweg, die loopt van het station Hoek van Holland Haven naar het station Hoek van Holland Strand, ligt de Berghaven. De Berghaven is in de jaren 1883 – 1884 gegraven. Dit gebeurde in opdracht van het Rijk met als doel te fungeren als berghaven voor schepen van het loodswezen en van Rijkswaterstaat. Daarnaast dient de Berghaven ook als uitvalsbasis voor de reddingboten van de KNRM die zijn gestationeerd in Hoek van Holland. Sinds 1931 staat het Reddersmonument, opgericht ter nagedachtenis van de opvarenden van reddingsboten die te Hoek van Holland zijn omgekomen, bij de Berghaven. Het beeld stelt een ‘redder’ voor (te herkennen aan zijn oliejas en zijn zuidwester), die uitkijkt over de Berghaven.
Poortershaven.
De Poortershaven was een haven in het oostelijk buitengebied van Hoek van Holland.
Boulevard.
Parallel aan de Nieuwe Waterweg ligt de Koningin Emmaboulevard. Deze boulevard bestaat uit een rijbaan, parkeerplaatsen en een breed trottoir. De boulevard is omgeven door grasvelden. In de zomermaanden worden deze grasvelden gebruikt door dagjesmensen en voor evenementen. Direct achter de boulevard ligt het Nederlands Kustverdedigingsmuseum 'Fort aan den Hoek van Holland'
Economie.
Hoek van Holland telde per januari 2008 685 bedrijven met 2303 arbeidsplaatsen. Deze bevinden zich verspreid in het dorp en op vier bedrijventerreinen, De Haak, gelegen tegen de Nieuwe Waterweg aan en langs de spoorlijn Schiedam - Hoek van Holland (Hoekse Lijn), "De Kulk" en het gebied Nieuw Oranjekanaal en Vianda gelegen naast de Nieuwe Waterweg. Nabij het winkelcentrum Brinkplein en de Prins Hendrikstraat wordt iedere dinsdagochtend een wijkmarkt gehouden.
Woonwijken.
In Hoek van Holland staan 4.798 woningen (jan. 2013). Verder zijn er diverse woonwijken in aanbouw waardoor het aantal woningen zal toenemen.
De aanleg van de Nieuwe Waterweg is het begin van de geschiedenis van Hoek van Holland. Na de beslissing in 1863 tot het graven van de Nieuwe Waterweg ontstond er langzaam maar zeker een dorp, aangezien de werklieden zich dicht bij hun werk wilden vestigen. Deze werklieden vestigden zich in keten en houten noodwoningen in de 'Oude Hoek', later het 'Zuidelijk Strandcentrum'. Reeds voor dit werkvolk kwamen veel ambtenaren en ander personeel van de Waterstaat naar de Hoek, die zich ook op de 'Oude Hoek' hadden gevestigd.
Het Blesplan omvat de volgende straten: Paardenstraat, Hoefslag, Rospad, Schimmelstraat, Blesstraat, Mustangstraat, Ponystraat, Veulenstraat, Jolinkstraat, Willem van Houtenstraat en een deel van de Prins Hendrikstraat. De wijk bestaat deels uit koop- en deels uit huurwoningen.
Ingeklemd tussen het Strandweg Zuid en direct grenzend aan het natuurgebied Kapittelduinen ligt het gebied Strandweg Noord. Dit gebied kenmerkt zich door een viertal gebouwen die op hoge kolommen zijn geplaatst. In deze gebouwen zijn totaal 104 woningen gesitueerd. De woongebouwen zijn op de hoge kolommen geplaatst om zo veel mogelijk doorzicht op het achterliggende landschap te creëren en het karakteristieke (duin)landschap zo veel mogelijk te behouden. Deze wijk is gebouwd in het kader van het ontwikkelingsplan Waterwegcentrum.
Dit buurtje met 57 woningen ligt tussen de Oude Hoek en Strandweg Noord in. Het wordt begrensd door de Strandweg, Koning Willem II weg en Prins Mauritsweg. De Strandweg zelf vormt de scheiding tussen de gebieden Strandweg Noord en Strandweg Zuid. Ook deze wijk hoort bij Waterwegcentrum.
Deze buurt, vernoemd naar de Antwerpse cartograaf Abraham Ortelius (1527-1598), is in 1978 ontstaan. De wijk wordt begrensd door de Mecatorweg, de Cordesstraat, het zwembad en het wijkgebouw de Hoekstee. In deze buurt liggen 87 houtskeletwoningen. Deze woningen bestaan uit wit metselwerk op de begane grond en een houten bovenbouw. Inpandig zijn de woningen opgebouwd met hout en gipsplaat. Door deze constructie zijn de woningen geheel naar eigen smaak in te richten. Er zijn zogenaamde B- en C-woningen in de buurt. De C-woningen zijn iets groter dan de B-woningen. In deze buurt staat ook de St. Egbertuskerk.
Naar ontwerp van de architect J.J.P. Oud, die vooral bekend is geworden als lid van De Stijl, waar ook beeldend kunstenaars als Piet Mondriaan, Theo van Doesburg en architect Gerrit Rietveld lid van waren, is in 1926 aan de 2e Scheepvaartstraat een woningbouwcomplex gebouwd. Oud ontwierp dit complex als architect voor het Gemeentelijke Woningdienst Rotterdam (1918-1933). Dit woningbouwcomplex uit 1926 bestaat uit 39 boven- en benedenwoningen. In deze zogenaamde Oud-woningen zijn veel kenmerken van de Stijl-beweging terug te vinden. Deze​ woningen in Hoek van Holland zijn aangemerkt als een rijksmonument.
In het gebied tussen de hoek Dirk van den Burgweg en de Kerkhofweg en de begraafplaats, eigenlijk het "Roomse Duin" en nabij "De Hoekse Bosjes", ligt het wijkje Ganzenduin. Dit is gebouwd in 1996 met twaalf halfvrijstaande zeer royale woningen.
In 1997 heeft de gemeente besloten een gedeelte van de Dirk van den Burgweg en de Dokter Knipstraat in Hoek van Holland voortaan 'Ganzenduin' te noemen.
Deze buurt wordt omsloten door de Mercatorweg, Hoekse Hillweg, Johan Mauritsstraat en de Willem Barentsstraat. De buurt is ontwikkel door de Woningbouwvereniging Hoek van Holland en omvat 58 huurappartementen voor senioren en 21 koopwoningen. Het complex met 58 levensloopbestendige appartementen omvat 6 appartementen voor licht verstandelijk gehandicapten. De bewoners van deze 6 appartementen worden (beperkt) begeleid door verzorgers.
l'Avenue Deze wijk ligt tussen de Dirk van de Burgweg, de Schelpweg, het Noordlandsepad en de gemeentegrens met het Westland. De geplande woonwijk l'Avenue omvat ongeveer 425 woningen. De wijk heeft een centrale waterplas waaromheen verschillende woningen worden gebouwd, van vrijstaand op grote kavels tot rijtjeswoningen. De wijk telt ook zo'n tachtig starterswoningen.
l' Avenue betekent 'de laan', waarmee wordt verwezen naar de bedenker van dit waterrijke plan, drs. Johannes Gerrit van der Laan, die in februari 2006 op 63-jarige leeftijd overleed. Van der Laan was de oprichter van de Ontwikkelings Combinatie Westland.
Hoek van Holland Bad de omgeving Badweg tot de Waterweg, Strandweg en Zeekant.
Verkeer en vervoer.
Over de weg is Hoek van Holland via de N220 (vanuit Rotterdam) en de N211 (vanuit Den Haag) te bereiken. Sinds april 2011 is daar de N223 bijgekomen, de verbinding tussen Hoek van Holland en de bebouwde kom van Den Hoorn. Deze weg wordt wel de tweede ontsluitingsweg of Hoeksebaan genoemd.
Bus en toekomstige metro.
Wegens de ombouw van de Hoekse Lijn van trein naar metro is er tijdelijk geen openbaar vervoer per spoor naar en in Hoek van Holland. Er rijden vervangende bussen. Station Hoek van Holland Haven wordt een metrostation en station Hoek van Holland Strand wordt vervangen door het nieuwe metrostation Hoek van Holland Strand dat echt aan het strand komt te liggen.
Verder rijdt bus 35 van Connexxion tussen station Hoek van Holland Strand en OV-knooppunt Leyenburg. Vanaf september 2017 is dit bus 31.
Fast Ferry RET.
Tussen Hoek van Holland en de Maasvlakte vaart de "Fast Ferry "De Nieuwe Prins" Deze verbinding wordt geëxploiteerd door de RET. De snelle verbinding over de Nieuwe Waterweg is bedoeld voor mensen die werkzaam zijn op de Maasvlakte en voor toeristen. Bij de Maeslantkering, de Pistoolhaven en de Landtong zijn stops, maar deze worden onregelmatig gebruikt.
Veerdienst.
De Stena Hollandica ligt in de haven naast station Hoek van Holland Haven
Hoewel van beperkte omvang, is Hoek van Holland internationaal bekend door de veerdienst naar Engeland, die sinds 1893 vaart, naar de Engelse havens Harwich (passagiers en vracht) en Killingholme (alleen vracht). De aanlegsteigers liggen nabij het centrum en station Hoek van Holland Haven. De passagiershal is direct verbonden met dit station.
Van 1948 tot 1989 werd de veerdienst onderhouden door twee partners, de Stoomvaart Maatschappij Zeeland (SMZ), die daarvoor vanuit Vlissingen voer, en British Rail. Sindsdien is de exploitatie in handen van Stena Line.
Vroeger had Stena Line zijn eigen radiostation, Ferry FM genaamd. Dit station was via de ether alleen in Hoek van Holland te ontvangen, op de frequentie 105 MHz, en via internet. De doelgroep van Ferry FM was de wachtende passagier voor Stena Line's HSS Stena Discovery. Vanwege de hoge kosten is besloten om de uitzendingen van het radiostation per 1 augustus 2007 te stoppen.
Reddingstation.
Hoek van Holland heeft sinds 1824 een reddingstation. Indertijd was dit het eerste station van de kersverse Koninklijke Zuid-Hollandsche Maatschappij tot Redding van Schipbreukelingen (KZHMRS). Tegenwoordig ligt er een reddingboot van de stichting Koninklijke Nederlandse Redding Maatschappij (KNRM).
Stormvloedkering Nieuwe Waterweg.
Tussen Maassluis en Hoek van Holland ligt het sluitstuk van de Deltawerken, de Maeslantkering. De Maeslantkering moet het Zuid-Hollandse rivierengebied beschermen tegen extreem hoge waterstanden op zee. Voordat de Maeslantkering wordt gesloten, moeten de meeste gebieden in het havengebied al ruim één meter onder water staan. Bij een verdere, dreigende overstroming vanuit zee sluiten twee enorme witte deuren de Nieuwe Waterweg af en beschermen het riviergebied en de havens.
Vlag en wapen.
De witte streep vertegenwoordigt de Noordzee en Nieuwe Waterweg. Geel en groen symboliseren duinen en strand en het weide-platteland erachter. Het acht-spaaks zwarte stuurwiel geeft de relatie met de zee en de scheepvaart aan. Het heeft ook een klein geel kanton met een rode Hollandse leeuw.
Vijf horizontale aangepaste strepen, breedteverhouding 1:1:2:1:1, kleurvolgorde groen - geel - wit - geel - groen; in het centrum van de witte streep een acht-spaaks zwart stuurwiel.
Samenstelling voormalige deelraad en bestuurscommissie.
De onderstreepte getallen vormen de hieruit onderhandelde bestuursmeerderheid.
Sport, recreatie en cultuur.
In Hoek van Holland zijn vele verenigingen op zowel sportief als cultureel gebied actief. Zo is er een voetbalvereniging (HVC '10), twee pétanqueverenigingen, een dansvereniging (Balletschool domingos), een schietvereniging, een tennisvereniging en een rugbyvereniging (The Hookers). Op muzikaal gebied zijn er de 'Rotterdam aan Zee marching- en concert band', een accordeonvereniging, een bigband en diverse zangverenigingen. Verder heeft Hoek van Holland een openluchtzwembad.
Door Hoek van Holland loopt de Europese wandelroute E9, ter plaatse ook North Sea Trail, Deltapad, Visserspad of Hollands Kustpad geheten.
In Hoek van Holland start eens in de twee jaar de Jan Knippenberg Memorial, een ultrahardloopwedstrijd over 100 Engelse mijlen van Hoek van Holland naar Den Helder, die is vernoemd naar de in Hoek geboren ultraloper Jan Knippenberg.
Waterwegcentrum.
Een plan uit 2006 toonde de ambitie om Hoek van Holland te ontwikkelen tot een badplaats met zo’n 15.000 inwoners. Via het ontwikkelplan Waterwegcentrum werd getracht dit te realiseren. Het plan ging uit van de combinatie van kenmerken van Hoek van Holland: strand en cultuur; zeescheepvaart en havenactiviteiten; natuur en rust. Het ontwikkelingsplan omvatte de bouw van circa 1.200 woningen, recreatieve voorzieningen zoals hotels, (strandgerelateerde) winkels en horecagelegenheden, het verbeteren van het museale aanbod en de herinrichting van het openbare gebied.
Vriendengemeente.
Hoek van Holland heeft sinds 2009 een vriendschapsband met Overschie, eveneens een deelgemeente van Rotterdam.
