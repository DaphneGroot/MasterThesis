	Frans Akzo-personeel protesteert
	ANP
ARNHEM
Ongeveer driehonderd Franse werknemers van Akzo Nobel hebben zaterdagmiddag een protestmars gehouden door Arnhem wegens het vervallen van arbeidsplaatsen in Riom, ongeveer 130 kilometer ten westen van Lyon. De directie van Akzo Nederland heeft een petitie in ontvangst genomen.
De woede van de demonstranten is gewekt door reorganisatieplannen die Akzo Nobel in petto heeft voor de Franse Organon-dochter Reti. Bij een reorganisatie van het hoofdkantoor van Reti in Riom gaan volgens de Franse vakbonden honderd van de 420 arbeidsplaatsen verloren. De Franse werknemers wijzen erop dat de werkloosheid in hun regio al erg groot is. Daarom namen ook enige plaatselijke politici aan de protestmars deel.
Akzo stelt dat er slechts zestig arbeidsplaatsen op de tocht staan. Het concern vindt de reorganisatie onvermijdelijk omdat de omzet er gestaag terugloopt. Akzo zegt dat voor het overgrote deel van de zestig werknemers een oplossing is te vinden via herplaatsing en vervroegde uittreding.

