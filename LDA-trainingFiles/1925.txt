	Singapore?
	Een toezichthouder in het Amsterdamse metrostation Wibautstraat: 'Kijkt u zelf maar hoeveel troep er tussen de rails en op het perron ligt. Het is nu twaalf uur, en het station is om zes uur opengegaan. Schoon.
'Alles flikkeren ze weg, vooral jongeren, maar ook ouderen, en niet in de prullen- en asbakken die er toch speciaal voor staan. We grijpen niet in, we zijn door de politie uitgeleend aan het Gemeentevervoerbedrijf om op drugsgebruikers te letten en te controleren of mensen een kaartje bij zich hebben. Daaraan heb je je handen vol, want velen proberen je in de maling te nemen, met een verlopen kaartje bijvoorbeeld. Mensen zouden milieubewuster moeten worden, en een fikse boete kan een handje helpen.'
J. de Vries Robb, directeur Vereniging Milieurechtadvocaten: 'Ik vind de straf zeker niet te zwaar, want ze is bedoeld als een waarschuwing. Men heeft de eerste keer niet de maximumboete van driehonderd gulden willen opleggen. Het Openbaar Ministerie heeft kennelijk een campagne voorbereid tegen littering, net als in New York, want ik kan me niet voorstellen dat een overbelast apparaat voor n blikje de straat opgaat.
'Of Amsterdam inderdaad strenger gaat optreden tegen de vervuiling van de straat moet u daar vragen. Ik denk dat ze wat publiciteit voor hun aanpak wel leuk vinden.'
J. Cleij, directeur Milieudienst Amsterdam: 'Het vonnis is misschien wat aan de hoge kant. Er is een voorbeeld mee gesteld, maar de voorbeeldfunctie is vooral te danken aan de publiciteit in de kranten. Mensen zeggen, als iemand een blikje op straat gooit: ''Pas op, daar kun je vijftig gulden voor krijgen''. Jammer is dat degene die gepakt is een 31-jarige Amsterdammer is zonder vaste woon- of verblijfplaats. Dat is niet zo'n goed voorbeeld. Een notabel was beter geweest.
'De vraag of Amsterdam vergeleken met andere steden smerig is, laat zich lastig beantwoorden. Ik kan me voorstellen dat de straten van Singapore schoner zijn, maar tien stokslagen als je wat op straat gooit is wel een hevige straf. Ik weet dat Amsterdam de afgelopen vijf jaar ontzettend veel schoner is geworden, vooral de binnenstad. Maar je vindt inderdaad nog altijd vieze plekken, zoals het metrostation in de Wibautstraat.
'Of vervuiling op straat hoog staat in de toptien van ergernissen van Amsterdammers weet ik niet. Wel dat in het openbaar plassen op n staat en de hondenpoep heeft verdrongen naar de tweede plaats. Hondenpoep valt trouwens niet onder het lik-op-stukbeleid, dat mijn collega u zal uitleggen.'
T. Bakker, woordvoerder Milieudienst Amsterdam leest voor: 'Het vonnis is het gevolg van het lik-op-stukbeleid voor milieudelicten - gebaseerd op een rapport van het Openbaar Ministerie - dat landelijk zal worden gevoerd. Het beleid is op 1 september 1996 ingegaan in het arrondissement Amsterdam.
'Kort samengevat komt het erop neer dat opsporingsambtenaren de mogelijkheid wordt geboden bij het constateren op heterdaad van bewijstechnisch eenvoudige milieudelicten, de overtreding dezelfde dag te melden middels het verkorte milieuproces-verbaal.
'Dezelfde dag nog wordt dit proces-verbaal door het parket beoordeeld en verwerkt. Binnen twee dagen na de overtreding ontvangt de verdachte een acceptgirokaart. Reageert hij niet, dan komt hij voor de politierechter. De vraag hoeveel verbalen er dit jaar zijn uitgeschreven, kan het parket beantwoorden.'
S. den Haan, woordvoerster van het parket in Amsterdam: 'Vanaf 1 september 1996 tot vijf minuten geleden zijn 146 lik-op-stukzaken binnengekomen. Dat lijkt weinig, maar besef wel dat we heterdaadjes nodig hebben. Je moet het zien gebeuren. We zijn niet ontevreden over het aantal, hoewel we zo'n 25 zaken per dag aankunnen. We hechten er erg aan dat op het milieu wordt gelet.'
Hans van Tol, als Ton Hansen zanger van het lied Big City: 'Vergeleken met een aantal jaren terug vind ik Amsterdam behoorlijk verpauperd. Ik vond het Van der Helstplein, waar mijn dochter op kamers heeft gewoond, behoorlijk erg, maar het schijnt nu aardig opgeknapt te zijn. Het vonnis is iets van deze tijd: alles wordt in geld omgezet. Ik vraag me af wat een boete van vijftig gulden bijdraagt aan een schoner milieu.'
Henk Thomas

