	Confrontatie met de praatjesmakers
	'Een cementen bal. Als je een Groene inslikte, had je drie dagen constipatie'. Gerard van Westerloo, deze week benoemd tot hoofdredacteur, bewaart die herinnering aan De Groene Amsterdammer van begin jaren tachtig. Met doorwrochte opinies trachtte het weekblad zich tot het middelpunt van het intellectuele debat te maken - met als resultaat dat ideologisch minder bevlogen lezers het blad nauwelijks nog konden verteren. Een andere ervaring van Van Westerloo uit die dagen: zijn Vrij-Nederland-artikelen over Suriname, elders hoog geprezen, kregen er in De Groene van langs. Het 'burgerlijke' Vrij Nederland speelde de neo-koloniale krachten ernstig in de kaart, luidde de waarschuwing.
Deze week adverteert het opinieweekblad met 'Katja Schuurman in De Groene'. Schokkend is die aandacht voor een commercile tv-ster in het eens zo politiek-correcte blad al lang niet meer. Onder hoofdredacteur Martin van Amerongen werd De Groene Amsterdammer in de afgelopen 12,5 jaar populairder en levendiger zonder dat plaatsing van domme, luie stukken daarvan het gevolg was, zo meent Van Amerongens opvolger Van Westerloo. Die erfenis zal hij dan ook zeker bewaken - een terugkeer naar de doorwrochte opiniestukken zit er onder Van Westerloo niet in. 'Ik heb gezegd: als jullie op zoek zijn naar een ideoloog, dan moeten jullie iemand anders nemen.'
Kritische journalistiek moet het niet meer hebben van een inhoudelijk debat over de uitgangspunten van beleid, is zijn vaste overtuiging. Tien, vijftien jaar geleden kon dat nog. 'Actiegroepen op bijvoorbeeld het terrein van natuur en milieu stonden toen nog volslagen tegenover het beleid van ministeries. Nu zijn ze er onderdeel van geworden. De discussies die De Groene toen met succes kon voeren, worden nu al op het departement zelf gevoerd.'
Die ontwikkeling is een 'succes voor de linkse media', maar roept wel de vraag op: hoe verder? 'Wij moeten weer wat anders gaan doen. Je kunt ze niet meer met een debat aanvallen, want je krijgt altijd gelijk.'
Van Westerloo zoekt het antwoord op voor hem vertrouwd terrein, bij 'de vorm van journalistiek die ik vertegenwoordig en waar ik ook graag een blad bij heb'. De journalistiek van de observatie. 'Essentieel is kijken. Met verbazing kijken naar het allergewoonste, naar plekken op de wereld die vlakbij liggen, maar waar je toch nooit komt.'
Die aanpak zou tot verstilde reportages kunnen leiden, maar zo werkt het bij Van Westerloo niet. 'Bij mij is het een beetje omgekeerd aan Koot en Bie. De verontwaardiging van De Bie wordt gesust door Van Kooten. Ik begin juist met ''kalm aan maar'' en ga me dan steeds meer opwinden.'
Die verontwaardiging brengt hem vanzelf terug bij de beleidsmakers 'met hun beleidsnotities over ecologische hoofdstructuren'. Door ter plekke te gaan kijken, in detail, 'kom je tot de conclusie dat het allemaal over totaal onzinnige, ambtelijke, technocratische hopeloosheden gaat. Mijn uitgangspunt is: de praatjesmakerij confronteren met de werkelijkheid.'
Die werkelijkheid biedt daartoe eindeloos veel materiaal, meent Van Westerloo. Neem de multiculturele samenleving. Laatst las hij een mooi verhaal over de segregratie in de kapperswereld: blank laat zich door blank knippen, zwart door zwart. Of kijk wat er op de Amsterdamse scholen gebeurt, waar de segregratie in de praktijk hoogtij viert, al roepen politieke partijen om het hardst dat de multiculturele samenleving daar moet beginnen. 'Een weekblad moet zich dan afvragen, hoe dat toch mogelijk is. Iets wat door iedereen gevonden wordt, maakt voor de praktijk niks uit. Wat zegt dat over de politiek en de politici die pretenderen dat hun beleid de stad bestuurt?'
Met zijn eigenzinnige journalistieke aanpak hoopt Van Westerloo de waan van de dag, of de week, te kunnen mijden. 'Dat achter elkaar aan rennen, daar hebben kranten als de Volkskrant en NRC Handelsblad, of een weekblad als Vrij Nederland toch last van. Als je met De Groene aan die race gaat meedoen, kun je beter meteen aan een boom gaan hangen.'
Zijn weekblad moet dan ook niet willen beschrijven hoe de verhouding tussen Wallage en Kok precies in elkaar steekt. Dat is nuttig, maar 'veel aardiger' is 'van buitenaf' het politieke proces te beschouwen. Zie hoe beperkt de vijver is waaruit politici worden gerecruteerd, kijk eens hoe weinig werkelijk onafhankelijke politicologen en milieu-deskundigen er nog over zijn. 'Iedereen is wel ergens adviseur, als ze al niet op het ministerie zelf zitten. Ze hebben allemaal belang gekregen bij uitvoering van plannen waar ze vroeger tegen waren.'
Kritische recensies van 'dit toneelstuk', van de spelers en de regisseurs, hoopt hij in De Groene aan te treffen, stukken doorspekt met een stevige visie. 'Een opinie is een levensnoodzaak voor een weekblad. Redacteuren moeten herkenbaar schrijven.'
De 54-jarige hoofdredacteur stuit daarbij wel op een generatieprobleem. 'De nieuwe generatie brengt een kleurlozer journalistiek voort dan ik me van twintig jaar geleden herinner. Ik ga dat niet romantiseren, maar het was toen toch wel een pre als je je studie niet had afgemaakt. Nu worden er niet meer mensen zonder academische scholing aangenomen.'
Die academisering van de journalistiek wordt doorgaans positief geduid, maar Van Westerloo heeft zijn twijfels. Geschokt was hij toen hij als docent aan de post-doctorale opleiding journalistiek met twintig leerlingen een briefing van een ambtenaar van Buitenlandse Zaken over de toestand in Algerije bijwoonde. 'Er was geen spoor van de journalistieke grondhouding: wat die man zegt, daar geloof ik niks van. Nee, de houding was: we moeten opletten, want straks missen we nog iets. Alsof het om een collegedictaat ging. Ik heb hun werk in beslag genomen en uit het raam gegooid.'
Tot zijn onbegrip willen jonge journalisten zonder uitzondering correspondent in Washington of Parijs worden. 'Dat lijkt me ongeveer de sufste baan die er maar is. Correspondent in de Bijlmer lijkt mij duizend keer boeiender. In Washington word je duider van het nieuws, maar niet vinder.'
Dat blijft voor Van Westerloo het hoogste goed: via eigen waarnemingen iets nieuws gaan zien en zo tot tot opinirende journalistiek komen. 'Je gaat heel even naar de werkelijkheid kijken op een manier die je daarvoor nog niet deed. Dat is opinirend. Dat is leuk. Een weekblad heeft daarop niet het alleenvertoningsrecht, maar maakt er wel de meeste kans op.'
Fokke Obbema

