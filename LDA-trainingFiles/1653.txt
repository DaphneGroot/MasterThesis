	Topman Philips in Azië stapt al na een jaar op
	Van onze verslaggever
AMSTERDAM
Philips' hoogste man in Azië stapt op. Nog geen jaar na zijn aantreden op 1 maart kondigt de 57-jarige Frans Sluiter zijn vertrek aan. Een vervanger voor de topfunctie in Singapore is nog niet gevonden.
Philips wil niet ingaan op de reden van Sluiters vertrek. 'Hij gaat op eigen verzoek', zegt een woordvoerder. Sluiter, sinds 1969 bij het concern, was de eerste baas van het nieuwe regionale hoofdkantoor van Philips in Zuid-Oost Azië.
De verwachtingen voor de groei in Azië zijn binnen Philips hooggespannen. Zowel oud-topman Jan Timmer als zijn opvolger Cor Boonstra zien de regio als het meest veelbelovend. Voor de eeuwwisseling moet het concern een kwart van zijn omzet uit het Verre Oosten halen. De eerste negen maanden van 1996 was dat nog 18 procent.
De omzetgroei in Azië behoorde in 1996 tot de hoogste binnen Philips, maar was beduidend lager dan de groei in het voorgaande jaar. Toen nam de omzet - gecorrigeerd voor valutaschommelingen - toe met 28 procent. In de eerste negen maanden van 1996 was het stijgingspercentage gedaald tot 18.
Of de tegenvallende groeicijfers een reden zijn geweest voor Sluiters vertrek wil Philips niet zeggen. Wel is bekend dat alle topmanagers binnen het elektroniaconcern een contract moeten tekenen met groeidoelstellingen. Halen zij die doelen niet, dan wordt hun positie onhoudbaar.
Toen Sluiters vorig jaar aantrad in Singapore had hij een uitstekende staat van dienst. Sinds 1986 was hij de baas van Philips Brazilië, een belangrijk land voor het concern.
Sinds Boonstra in oktober de hoogste positie binnen Philips bekleedt, hebben verschillende managers het veld moeten ruimen. Bij Origin vertrok directeur Henk Cohen, en na hem Geoffrey Carroll. Ook Pieter Fitters, directeur van video- en cd-winkelketen Super Club, ging weg na verschil van mening over het te voeren beleid.

