 SPECTRUM HAALT PLAGIAATBOEK "HEER OLIVIER" TERUG. 
 UTRECHT, 7 nov (Reuter) - Uitgeverij Het Spectrum heeft meegedeeld dat zij het boek "Heer Olivier, niet alledaagse fraude" van Arie Olivier kort voor de lancering uit de boekhandel heeft teruggehaald. 
 "De auteur, eerder veroordeeld wegens oplichting, blijkt de tekst zonder bronvermelding integraal te hebben overgenomen van het in 1994 verschenen boek 'The Laundry Men' van de Britse auteur Jeffrey Robinson," aldus Het Spectrum. 
 Van dat boek was overigens ook al een Nederlandse vertaling verschenen bij Uitgeverij Elmar onder de titel 'De Witwassers'. 
 Het Spectrum wil de schade verhalen op Olivier. 
 In De Telegraaf van vandaag is Arie Olivier, daar betiteld als "voormalig meester oplichter", prominent op de voorpagina aanwezig met een kleurenfoto. 
 In het bijschrift wordt melding gemaakt van het gisteren gesloten nieuwe huwelijk van Olivier en wordt ook diens boek over het witwassen van zwart geld genoemd. 
 De eveneens voor gisteren geplande presentatie van dat boek zou volgens De Telegraaf op het laatste moment zijn afgeblazen omdat de twee ceremonies in de ogen van het bruidspaar "niet bij elkaar pasten". 
 (c) Reuters Limited 1996. 
