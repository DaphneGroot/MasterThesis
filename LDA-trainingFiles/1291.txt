	Free Record Shop ziet niets in verliesgevende winkelketen; Philips wil Super Club afstoten
	Van onze verslaggever
Lucas van Grinsven

AMSTERDAM
Philips leurt met zijn Belgische winkelketen Super Club. Het concern heeft de keten onlangs te koop aangeboden aan Free Record Shop omdat het niet langer wil opdraaien voor de verliezen van de winkels voor video's, compact discs en computerspelletjes. Free Record Shop heeft het aanbod van de hand gewezen.

Directeur Hans Breukhoven van Free Record Shop: 'Ik heb er een paar keer over gesproken met Cor Boonstra. Hij wil ervan af.' Volgens Breukhoven kan er met de Belgische keten geen geld worden verdiend. 'Het concept van Super Club zit volkomen verkeerd in elkaar. De winkels zijn veel te groot, de huurcontracten te duur en de winkellocaties verkeerd.'
Ook andere winkelketens hebben gesnuffeld aan Super Club, maar volgens Breukhoven heeft iedereen het laten liggen. 'De producten die er liggen, zijn niet onderscheidend genoeg om zulke mooie winkels te kunnen terugverdienen.'
De directie van Super Club maakt vandaag de uitkomsten bekend van een 'strategische heroriëntatie'. De verwachting is dat het doek valt voor het grootste deel van de 88 winkels. Boonstra wil activiteiten beëindigen als deze geen uitzicht bieden op groei of winst.
Super Club wilde gisteren nog geen commentaar geven. Binnen het bedrijf gonst het van de geruchten, maar zekerheid is er niet. 'Het enige dat we weten, is dat Super Club nog nooit goed heeft gedraaid', zegt woordvoerder Nancy de Wolf van de ondernemingsraad.
Dat is zwak uitgedrukt voor een keten die in 1993 een verlies boekte dat bijna even groot was als de omzet. Ook in de jaren erna was het bedrijf een financieel zwart gat. Het is dan ook geen wonder dat Philips korte metten wil maken met Super Club. Super Club was vorig jaar nog hoopvol gestemd en zei dat er na 1997 winst zal worden gemaakt, maar Boonstra wil er niet op wachten. De keten, die ook 22 winkels in Nederland heeft, verliest teveel geld.
Dat blijkt uit cijfers die het bedrijf uit Bornem heeft gedeponeerd bij de Belgische Kamer van Koophandel. De Belgische winkels boekten in 1995 een verlies van 570 miljoen Belgische frank, 31 miljoen gulden. De omzet bedroeg in dat jaar 1,23 miljard frank (67,5 miljoen gulden). In 1994 was het verlies 42,4 miljoen gulden en het jaar daarvoor dook het resultaat met 43,7 miljoen in de min, bij een omzet die slechts iets hoger lag op 51,8 miljoen.
Daarmee was het leed nog niet geleden, want ook bij de staf op het hoofdkantoor werd in 1993 een groot verlies geleden. Toen verloor het zogeheten Super Club Services 1,69 miljard frank (93 miljoen gulden) als gevolg van een eenmalige last. De cijfers van de veel kleinere Nederlandse tak zijn juridisch afgegrendeld, maar er is weinig reden te veronderstellen dat het daar beter gaat dan in België.
Super Club heeft zijn leven nauwelijks gebeterd sinds het als beursgenoteerd bedrijf in elkaar klapte. Onder leiding van de megalomane oprichter Maurits de Prins breidde het bedrijf rond 1990 internationaal sterk uit.
De groei ging veel te snel en het bedrijf dook voor meer dan een miljard gulden in de rode cijfers. In het laatste jaar als beursfonds werd een verlies geleden van 818 miljoen gulden op een omzet van 890 miljoen. In ruil voor financiële injecties en leveringsrechten van zijn producten kocht Philips onder voorzitter Jan Timmer in die jaren de meerderheid van de aandelen. De verliezen van Super Club waren echter zoveel hoger dan verwacht dat de investering bekend staat als Timmers grootste miskleun.
De keten werd uiteindelijk van de beurs gehaald en kwam volledig in handen van Philips. In 1993 werd het grootste deel alweer doorverkocht. Toen gingen de Amerikaanse winkels van Super Club samen met de videowinkelketen Blockbuster.
De Nederlandse en Belgische winkels bleven in handen van Philips, die ze omvormde van videowinkels tot 'multimediastores' waarin behalve video's en cd's ook veel computersoftware te koop is. Dat proces, dat sinds 1992 werd geleid door Pieter Fitters, is nog niet voltooid, en het is de vraag of het ooit zal gebeuren. Fitters zelf heeft sinds 1 januari het veld geruimd voor Jan Konings, de voormalige rechterhand van Boonstra toen deze nog werkte voor Sara Lee/DE. Fitters vertrok omdat hij het niet eens was met Philips' plannen voor Super Club.
Wat die plannen zijn, wil Fitters niet vertellen, maar hij laat doorschemeren dat Philips 'zijn' bedrijf hard wil aanpakken. 'Super Club was mijn baby. Met een mogelijke sluiting ben ik het niet eens', zegt hij.
Philips heeft wel iets teruggezien van zijn enorme investering in Super Club. Het Eindhovense bedrijf heeft een berg producten gesleten via verplichte afnamecontracten, soms zelfs van elders onverkoopbare goederen zoals 25 duizend laserdiscspelers. Ook verkocht Philips vorige maand de winstgevende franchiseketen Videoland, die Super Club in 1992 had gekocht. Tenslotte kon Philips in 1995 zijn aandeel in Blockbuster, dat samenging met Viacom, voordelig van de hand doen. Het elektronicabedrijf streek zo'n 900 miljoen gulden op, wat een boekwinst opleverde van in ieder geval 400 miljoen gulden.

