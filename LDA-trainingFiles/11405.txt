Werkendam (gemeente).
Werkendam (Brabants: "Wérkendèm")() is een gemeente in de Nederlandse provincie Noord-Brabant, gelegen in de streek Land van Heusden en Altena. De gemeente telt inwoners (, bron: CBS), waarvan er 11.426 (2008) in het dorp Werkendam wonen, en heeft een oppervlakte van 124,68 km² (waarvan 13,60 km² water). De gemeente Werkendam wordt begrensd door de rivier de Merwede in het noorden, de rivier de Nieuwe Merwede en de Biesbosch in het westen, de gemeente Drimmelen in het zuidwesten, de rivier de Amer in het zuiden, de gemeente Aalburg in het zuidoosten, en de gemeente Woudrichem in het oosten. De gemeente wordt doorsneden door de rijksweg A27 (Utrecht-Breda).
Bestuur.
Werkendam, Sleeuwijk, Munsterkerk en Muilkerk hadden tot 1811 allen een eigen dorpsbestuur van schout en schepenen. Nieuwendijk viel zelfs onder drie schepenbanken. In 1810 vallen zowel Munster- en Muilkerk onder een nieuw bestuur in Dussen. In 1879 worden een aantal gemeenten samengevoegd, wat betekent dat Nieuwendijk nu eindelijk onder één bestuur komt: dat van de gemeente Almkerk (tegenwoordig deel van de gemeente Woudrichem). De jaren daarna zijn er nog een aantal herindelingen, maar de grootste operatie is die in 1973. Nieuwendijk gaat dan niet met Almkerk mee naar Woudrichem, maar komt bij de gemeente Werkendam, in 1997 volgt ook Dussen.
Gemeentefusie.
De gemeenten Aalburg, Werkendam en Woudrichem in het Land van Heusden en Altena zullen op 1 januari 2019 fuseren tot de nieuwe gemeente Altena. De drie gemeenteraden hebben hiertoe besloten op 26 januari 2016.
Kenmerken.
Werkendam is de grootste plaats en het commerciële centrum van het Land van Heusden en Altena. De overige dorpskernen van de gemeente zijn Sleeuwijk, Nieuwendijk, Hank en Dussen. Daarnaast behoren ook de buurtschappen De Werken, Kievitswaard, Steurgat, Schans, Vijcie, Buurtje, De Hoef, Kerkeinde, Hoekeinde, Kille, 't Zand, Peerenboom, Vierbannen, De Baan en Korn tot de gemeente. Werkendam is een plattelandsgemeente en een groot gedeelte van de Biesbosch, vroeger een zoetwatergetijden-gebied dat zijn weerga niet kent in West-Europa, behoort tot haar grondgebied. Dit woeste gebied is "getemd" en de invloed van de getijden is bijna verdwenen. Naast bedrijvigheid in de landbouwsector is Werkendam vooral bekend als thuishaven van een grote binnenvaartvloot en als vestigingsplaats van diverse bedrijven in de weg- en waterbouwkundige sector. Deze bedrijven zijn ontstaan als gevolg van de vroegere griend- en rietcultuur in de Biesbosch. Die bedrijven zijn wereldwijd actief in onder andere het baggerwerk.
Topografie.
Topografische gemeentekaart van Werkendam, maart 2017
Recreatie.
Er zijn veel mogelijkheden om vanuit de jachthavens in Hank en Werkendam de Biesbosch in te trekken. Hank beschikt over een 100 hectare groot recreatiepark, Natuurrecreatiepark De Brabantse Biesbosch, waar alle vormen van watersport beoefend kunnen worden. Over het grondgebied van de gemeente lopen enkele fietsroutes, en er zijn in de Biesbosch een paar mooie wandelroutes. De Biesbosch is vooral geschikt om per boot te verkennen.
Er zijn mogelijkheden per rondvaartboot, maar ook met een eigen roeiboot of kano valt er veel te ontdekken. Aan de rand van het Nationaal Park De Biesbosch bevindt zich het bekende Biesboschmuseum, waar men kan genieten van meer dan vijf eeuwen geschiedenis van deze eertijds grootste zoetwaterdelta van West-Europa. Er wordt in het museum aandacht besteed aan de jacht, de visserij, de griend- en rietcultuur en de geschiedenis. Ook het verzet in de Tweede Wereldoorlog in de Biesbosch komt uitgebreid aan bod.
2010-2014.
Het college van burgemeester en wethouders voor de periode 2014-2018 wordt gevormd door een coalitie van CDA, Lokaalbelang en SGP (15 van de 21 zetels na de verkiezingen van 2014).
Gemeenteraad.
NB.: partijen als SDC en CU bestonden vroeger uit andere partijen die later zijn samengegaan in hoe ze nu heten. Vanwege de vergelijkbaarheid is de huidige naam ook voor het verleden gebruikt.
Openbaar vervoer.
Arriva verzorgt het busvervoer. Buslijn 120 rijdt van Werkendam via Sleeuwijk Tol naar Station Gorinchem. Bus 231 rijdt niet 's avonds en niet op zondag. Bus 230 rijdt tot in de vroege avond. Vanaf de Tol rijden Veolialijnen 400 en 401 7 dagen per week naar Utrecht, Breda en Oosterhout. Buslijn 121 (Gorinchem - Wijk en Aalburg) rijdt hier ook.
Er is een veerdienst naar Boven-Hardinxveld, Sleeuwijk, Gorinchem en Dordrecht.
Media.
"Radio A-FM" is de lokale omroep voor de gemeente Werkendam. Sinds 2004 zendt deze omroep uit met programma's en nieuws voor de inwoners van de vijf kernen van de gemeente. Radio A-FM is te ontvangen in heel Altena op 107.8 FM en op de kabel binnen de gemeente Werkendam op 102.0 FM. Het studiocomplex van A-FM is te vinden in Hank.
"Altena TV" is het TV kanaal voor de gemeente Werkendam. Sinds 2015 zendt deze omroep naast een kabelkrant ook nieuwsbulletins uit over de gemeente Werkendam en haar buurgemeenten.
