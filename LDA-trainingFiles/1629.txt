	Producenten stroom praten verder over fusie
	Van onze verslaggeefster
AMSTERDAM
Oud-bankier H. Langman en Rodamco-topman J. Kremers zijn er niet in geslaagd een fusie tussen de vier regionale stroomproducenten tot stand te brengen. Gisteren hebben zij minister Wijers van Economische Zaken laten weten dat zij hun opdracht in deze als beëindigd beschouwen.
Toch is de mega-fusie tussen de vier regionale stroombedrijven niet van de baan. De bedrijven en hun aandeelhouders hebben een eigen voorstel voor een grootschalig productiebedrijf (GPB) gemaakt. Naar verluidt wordt dat plan eind volgende week naar buiten gebracht.
Langman en Kremers, die in mei vorig jaar werden ingeschakeld om te bemiddelen bij de controversiële fusie, hebben de stroomsector niet achter zich weten te krijgen. Hun voorstel werd in december weggehoond door de aandeelhouders van de betrokken bedrijven.

