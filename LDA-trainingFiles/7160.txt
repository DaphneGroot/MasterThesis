Montana (staat).
Montana is een van de staten van de Verenigde Staten. De standaardafkorting voor de "Treasure State", zoals de bijnaam luidt, is MT. De hoofdstad is Helena.
Geschiedenis.
Het gebied dat nu Montana heet werd oorspronkelijk bevolkt door indianenstammen. Daarna was de regio lang in Franse handen. Het grootste gedeelte van de staat werd door de Verenigde Staten verworven door de Louisiana Purchase van president Thomas Jefferson. De rest volgde in 1846 toen hierover een verdrag werd gesloten met de Engelsen (zie Oregonterritorium). Op 8 november 1889 werd Montana formeel de 41e staat van de Verenigde Staten.
De indianen in dit gebied verzetten zich hevig tegen de inname van hun land. Bekend is de slag bij de Little Bighorn op 25 juni 1876, waar generaal George Armstrong Custer in sneuvelde.
De naam Montana is afkomstig van het Spaanse woord "montaña", dat "berg" of meer algemeen "de bergen" betekent.
Geografie.
De staat Montana beslaat 381.156 km², waarvan 377.295 km² land is. Daarmee is het de 4e grootste staat van de Verenigde Staten van Amerika, na Alaska, Texas en Californië. Montana grenst in het noorden aan Canada, in het westen aan de staat Idaho, in het oosten aan North en South Dakota en in het zuiden aan Wyoming.
De belangrijkste rivier is de Missouri, die in deze staat ontspringt. Grote meren in Montana zijn Fort Peck Lake en Flathead Lake. Het oosten van de staat is relatief vlak; het westen wordt gedomineerd door de Rocky Mountains. Het hoogste punt is de top van Granite Peak (3901 m).
De staat behoort tot de "Mountain"-tijdzone.
Montana is zeer rijk aan natuurschoon. Voorbeelden zijn het Glacier National Park en de door William Clark op 25 juli 1806 ontdekte Pompey's Pillar.
Demografie en economie.
In 2000 telde Montana 902.195 inwoners (2,4 per km²), eind 2011 bereikte de staat de kaap van de 1 miljoen inwoners. De grootste stad is Billings; enkele andere grotere steden zijn Bozeman, Butte en Great Falls. In de staat liggen uitgestrekte Indianenreservaten.
Het bruto product van de staat bedroeg 23 miljard dollar in 2001.
Bestuurlijke indeling.
Montana is onderverdeeld in 56 county's.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. De huidige gouverneur van Montana is de Democraat Steve Bullock, die in januari 2013 werd geïnaugureerd.
De wetgevende macht bestaat uit het Huis van Afgevaardigden van Montana ("Montana House of Representatives") met 100 leden en de Senaat van Montana ("Montana Senate") met 50 leden.
