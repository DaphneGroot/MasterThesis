	Ouders verdacht van doden drie kinderen
	Van onze verslaggever
HOOFDDORP
In een woning in Hoofddorp zijn woensdagavond twee jongens en een meisje dood in hun slaapkamers aangetroffen. De kinderen zijn negen, acht en zeven jaar oud. De politie vermoedt dat ze door hun ouders om het leven zijn gebracht. Het echtpaar is woensdagavond aangehouden in het VU-ziekenhuis in Amsterdam. Beiden hadden zware steekwonden. De oorzaak daarvan is onbekend. De vader is tandarts in Amsterdam. De oudste zoon van het gezin overleed drie jaar geleden aan leukemie.
De politie werd rond acht uur woensdagavond gewaarschuwd door kennissen van het gezin. Ze zochten al enige tijd tevergeefs contact. De kinderen werden op de eerste verdieping aangetroffen. In het huis werden ook twee dode jachthonden gevonden.
Hoe de kinderen om het leven zijn gebracht is nog niet bekend. Sectie moet daarover duidelijkheid verschaffen.
Vorig jaar werd Nederland drie keer opgeschrikt door meervoudige kindermoorden. In januari stak een vader uit Krimpen zijn drie kinderen dood. Zijn zelfmoordpoging mislukte. Twee maanden later doodde een 41-jarige Assenaar zijn drie kinderen, waarna hij zelfmoord pleegde. In mei voerde een 37-jarige man uit Diemen zijn drie kinderen slaappillen. Een zevenjarig zoontje overleed.

