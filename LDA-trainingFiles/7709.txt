Grijze kroonkraan.
De grijze kroonkraan ("Balearica regulorum") (ook wel kroonkraanvogel genoemd) is een grote waadvogel uit de familie van de kraanvogels (Gruidae). De roep bestaat uit twee lettergrepen "ma-ham".
Kenmerken.
Grijze kroonkranen hebben een kortere snavel dan andere kraanvogels, die meestal een langwerpige snavel hebben. Op de kop heeft het dier gouden kruinveren. Ze hebben een grijs verenkleed en rode lellen aan de keel. Beide geslachten hebben hetzelfde verenkleed. De lichaamslengte bedraagt 100 tot 110 cm en het gewicht 3 tot 4 kg.
Leefwijze.
Grijze kroonkraanvogels zijn de enige kraanvogels die regelmatig in bomen zitten. De vogel wordt ook vaak in dierentuinen gehouden. Ze eten insecten en kleine zoogdieren die ze vinden bij kudden hoefdieren die ze weleens volgen. Buiten het broedseizoen leidt de vogel een zwervend bestaan. Het zijn standvogels.
Nationaal symbool.
In Oeganda is de grijze kroonkraan een nationaal symbool en staat zodanig ook op de Oegandese vlag en het wapen van Oeganda.
Verspreiding.
Deze soort komt voor in oostelijk en zuidelijk Afrika. Hij komt gewoonlijk voor op graslanden, landerijen en drassige gebieden.
Jongen.
Als kuiken groeien ze zeer snel. Ze worden geboren met al vrij grote poten en deze blijven dan ook de eerste paar weken voorop in de ontwikkeling. In gevangenschap leven ze meestal de eerste week op pieren (vaak meelwormen) om dan langzaam over te stappen naar los voer.
