Doetinchem (stad).
Doetinchem, de Sint Catharinakerk in straatzicht
Topografische kaart van Doetinchem, dec. 2014
Doetinchem () (Nedersaksisch: zowel "Deutekem" als "Durkum" of "Dörkum"), soms uitgesproken en soms ook geschreven als Deutekom, is een stad aan de Oude IJssel, gelegen in de Achterhoek en de Liemers, in de Nederlandse provincie Gelderland, en hoofdplaats van de gemeente Doetinchem.
Geschiedenis.
De oudste vermelding van Doetinchem dateert uit 838 als villa Duetinghem, een nederzetting met een kerk. In de periode na 838 ontstond de versterkte stad "Deutinkem" met een kerk die ten geschenke werd gegeven aan de toenmalige bisschop van Utrecht. Andere naamvarianten die in de loop van de tijd gebruikt werden, waren Duttichem, Duichingen, Dotekom en Deutekom.
Rond 1100 begon Doetinchem te groeien, en werd een stadsmuur gebouwd tegen plunderaars die meerdere malen probeerden de stad leeg te roven. In 1236 kreeg Doetinchem stadsrechten van graaf Otto II van Gelre; ook werd in dat jaar de stadsmuur met een meter verhoogd. De tot dan gebruikte vier slagbomen werden vervangen door vier grote stadspoorten: de Hamburgerpoort, de Waterpoort, de Gruitpoort ("ook wel Grutpoort") en de Hezenpoort. Later werden er grachten omheen gegraven, en er werden voorpoorten gemaakt. Doetinchem werd belangrijk als handelsplaats voor boeren die er hun koopwaar op de markt kwamen verkopen. Deze markt werd gehouden op het Simonsplein en tot aan de Tweede Wereldoorlog bleef deze bestaan. Doetinchem was een van de vijf stemhebbende steden binnen de Staten van het kwartier Zutphen. Een grote stadsbrand in 1527 vernietigde alle gegevens van Doetinchem. Over Doetinchem uit de Middeleeuwen is hierdoor niet veel meer bekend.
In 1672 is de stadsmuur grotendeels afgebroken, in de tweede helft van de 19e eeuw de poorten en werd een groot deel van de stadswal ontmanteld. De fundamenten van de stadsmuur uit het einde van de 13e of het begin van de 14e eeuw zijn gedeeltelijk nog aanwezig in de grond, en waren aan de voet ongeveer anderhalf meter breed. Doetinchem bleef rustig tot aan de Eerste Wereldoorlog, toen een paar grenswachters er de wacht hielden.
Ook de Tweede Wereldoorlog met de Hongerwinter leek Doetinchem goed door te komen. Er was gedurende de oorlogsjaren een kleine Duitse bezettingsmacht gelegerd. Op het eind van de oorlog werden enkele gevangenen geëxecuteerd als represaille voor een verzetsdaad, gepleegd bij het Veluwse dorp Putten toen een belangrijke Duitse officier werd doodgeschoten door het verzet. Ook werd het pand Bouchina gebruikt om negen Nederlandse Joden, die speciale bescherming genoten van de NSB, in te huisvesten.
Vlak voor de bevrijding bombardeerden op 19, 21 en 23 maart geallieerde vliegtuigen het historische centrum van de stad. Daarbij werden 120 gebouwen verwoest en vielen er 143 doden en honderden gewonden. De toedracht blijft ondanks verschillende verklaringen onzeker. Amateurhistoricus Hendrik Land meent op basis van archieven van het Air Force Historical Research Agency in Alabama dat het bombardement van 23 maart door een Amerikaanse bommenwerper werd uitgevoerd. Die verklaring wordt ondersteund door de vondst van een Amerikaanse bom in 1973. De bombardementen van 19 en 21 maart werden waarschijnlijk door Britten uitgevoerd. Het eerste bombardement zou strategische doelen (een vliegtuigonderdelenfabriek en een verbindingspost) hebben gehad, aangewezen door het verzet. Het tweede zou een vergissing zijn geweest, waarbij piloten Doetinchem voor het 20 kilometer verder gelegen Duitse Anholt en Isselburg zouden hebben aangezien. Ook bestaat er een verklaring dat Duitsers versterkingen in het stadje hadden aangebracht tegen de geallieerde opmars. De geallieerde bombardementen hadden de Duitsers moeten stoppen met het aanbrengen van versterkingen en hadden daarmee tevens een geallieerde doorgang moeten forceren. Het stadshart werd zwaar beschadigd, maar niet vernietigd. De Duitsers waren niet verjaagd maar verschansten zich tussen de puinhopen. Op 2 april werd na felle gevechten tussen de Duitsers en Canadezen het stadje bevrijd.
In de daarop volgende decennia volgde de wederopbouw en groeide Doetinchem door en na een paar jaar werd zij zelfs groter dan de 'concurrenten' Doesburg, Winterswijk en Zutphen. Philips had enkele jaren een fabriek in de stad. Ook begin 21e eeuw worden nieuwe wijken gebouwd, zoals Dichteren (deze wijk draagt dezelfde naam als de buurtschap die ernaast ligt), de wijk Wijnbergen, Heelweg, Iseldoks en Vijverberg-Zuid.
Historische gebouwen.
In Doetinchem staan enkele historische gebouwen. Uit de Middeleeuwen zijn er alleen nog kasteel de Slangenburg, de Onze Lieve Vrouwekerk, de Sint Catharinakerk en het kasteeltje de Kelder; andere gebouwen zijn verwoest door de grote stadsbrand in 1527. Uit de 16e eeuw zijn nog twee gebouwen over: het huis aan de Hamburgerstraat en een gebouw aan de Waterstraat, maar uit de 17e eeuw zijn alle gebouwen vernietigd. Uit de 18e eeuw en 19e eeuw zijn enkele gebouwen bewaard gebleven, zoals het Stadsmuseum Doetinchem, Villa Ruimzicht en Villa Bouchina. In het stadscentrum zijn vrijwel geen gebouwen van voor de Tweede Wereldoorlog aanwezig. Het gehele centrum is op twee gevels na bij drie geallieerde luchtbombardementen (op 19, 21 en 23 maart 1945) weggevaagd. De Catharinakerk is na de oorlog herbouwd.
Aan de Varsseveldseweg bevindt zich de Benninkmolen, een maalvaardige stellingmolen uit 1921 en aan de IJsselkade staat de Walmolen, een stellingmolen uit 1851.
Openbare voorzieningen.
Door het landelijke karakter van de Achterhoek is Doetinchem uitgegroeid tot het centrum van deze streek. Veel Achterhoekers maken gebruik van de voorzieningen die Doetinchem te bieden heeft zoals winkels, scholen, de schouwburg en het Slingeland Ziekenhuis.
Winkelcentrum.
Het centrum van Doetinchem biedt een verscheidenheid van winkels, die veelal gelegen zijn in de hoofdwinkelstraten van Doetinchem. Hier zijn ook de grote winkelketens gevestigd.
"Kaart van het oude centrum van Doetinchem. De winkels zijn de groene stipjes op de gebouwen."
Markt.
De markt in Doetinchem vindt wekelijks plaats op dinsdagmorgen en de volledige zaterdag.
De dinsdagmarkt is van oorsprong vooral een textielmarkt aangevuld met levensmiddelen. Tegenwoordig zijn er op de dinsdagmarkt ook enkele kramen met ecologische of huishoudelijke producten/apparaten. De dinsdagmarkt was vroeger bijna drie keer zo groot als de zaterdagmarkt, waar het meer om het voedsel dan de textiel ging. Tegenwoordig is er op de dinsdag een grote terugloop van het bezoekersaantal te zien. Dit komt onder meer door het toegenomen aantal mensen dat overdag werkt.
Scholen.
Lijst van scholen met een artikel op Wikipedia
Cultuur.
In Doetinchem zijn onder meer de volgende culturele voorzieningen
Interactieve kunst: de D-toren.
In 2004 werd kunstconcept D-toren in gebruik gesteld, een deel van een plan om op drukke kruispunten in het centrum van de stad vijf verschillende kunsttorens te bouwen. De D-toren is tot nu toe de enige, en is Doetinchems bekendste en meest controversiële beeld. Het is een twaalf meter hoog interactief kunstwerk gemaakt van epoxy. De D-toren is ontworpen door de kunstenaar Q.S. Serafijn en architect Lars Spuybroek. De vorm van de D-toren doet wel wat denken aan een grote kies. Overdag is het kunstwerk witgrijs van kleur maar 's avonds wordt de toren door middel van leds verlicht. De D-toren kan in vier verschillende kleuren branden. Elke kleur correspondeert met de actuele gemoedsstemming, van vijftig Doetinchemse burgers. Inwoners van Doetinchem kunnen zich inschrijven via een speciale site, waar ze elke twee dagen vier vragen moeten beantwoorden. Deze antwoorden worden verzameld in een database en dan wordt de gemiddelde uitkomst berekend en deze bepaalt de kleur die de D-toren krijgt.
Jachthaven De Ank.
In het centrum van Doetinchem aan de Oude IJssel bevindt zich een jachthaven aan de zuidelijke oever.
Sportaccommodaties.
De gemeente Doetinchem beschikt over elf sportaccommodaties. In de stad Doetinchem bevindt zich "Sportcentrum Rozengaarde" dat onder meer beschikt over zwembaden en glijbanen Een bijzondere accommodatie is De Vijverberg, het stadion van BV De Graafschap met bijna 12 700 zitplaatsen. Sportpark Zuid is een groot terrein in het zuidelijk deel van de stad, met uitgebreide sportvoorzieningen en de thuisbasis van diverse sportverenigingen.
Sportpark de Bezelhorst is ook een grote accommodatie. Hier zijn voetbalvelden, een atletiekbaan, tennisbanen en voetbalvelden voor de Graafschap.
Sportverenigingen.
In de gemeente Doetinchem zijn ongeveer 130 sportverenigingen actief. De gebruikelijke sporten zijn allemaal vertegenwoordigd. Enkele bijzondere verenigingen zijn volleybalvereniging Orion (welke in de eredivisie van het landelijk volleybal opereert), de basketbalvereniging Becege, "Stichting Triathlon Doetinchem", "Onderwatersportvereniging Doetinchem", "Rugbyclub Wild Rovers", "Fietscrossclub De IJsselcrossers Doetinchem" en "zwemvereniging NDD".
Betaald voetbal.
Met BV De Graafschap heeft Doetinchem zijn eigen betaalde voetbalclub binnen de gemeentegrenzen. Het stadion De Vijverberg, dat gelegen is in het zuidoosten van de stad, vormt de thuisbasis van de "Superboeren".
Sportevenementen.
In april/mei wordt jaarlijks de avondvierdaagse gehouden. Ook is er de Achterhoekse Wandelvierdaagse die vanuit Doetinchem wordt gelopen. Daarnaast worden er regelmatig (inter)nationale sportevenementen gehouden in Doetinchem. Zo was de stad in 2005 gaststad van het FIFA WK voetbal tot 20. Doetinchem was speelstad voor de landen Spanje, Honduras, Marokko en Chili voor de poulewedstrijden. Tevens werden er twee wedstrijden gespeeld in de achtste finale Nederland - Chili en Nigeria - Oekraïne. De stad was ook kandidaat voor het EK onder 20 in 2007. De voorkeur van de UEFA en de KNVB ging echter uit naar Arnhem en Nijmegen. Ook op volleybalgebied is Doetinchem vaak gastheer voor internationale wedstrijden. Zo werden er in Doetinchem enkele Europa Cupwedstrijden gespeeld.
Natuur.
In de gemeente Doetinchem liggen verschillende natuurgebieden. In het westen van de gemeente liggen de Kruisbergse bossen. In het oosten het bosgebied, met het gelijknamige kasteel de Slangenburg. Verder zijn er ook veel parken in de stad zelf, waar park "Overstegen" de grootste van is. Ten zuidwesten van de gemeente ligt het natuurgebied Montferland.
Geologie.
Onder Doetinchem ten zuiden van de Oude IJssel ligt zware rivierklei. Onder de laag rivierklei ligt waarschijnlijk zand. Het noorden van de stad ligt op een rivierduin die bestaat uit zand, wat nog te herkennen is aan de lichte hoogteverschillen aldaar.
Wateren.
Ten zuiden van het centrum van Doetinchem stroomt een rivier: de Oude IJssel. Er zijn zes bruggen over de rivier: drie voor autoverkeer (de "Energiebrug", de "Europabrug" en de "Wijnbergsebrug"), een voor treinen en twee voor fietsers. Daarnaast zijn er twee beken: de "Slingebeek" en de "Rode- of Grotebeek".
Lokale media.
Na eerdere initiatieven onder namen als IJsselstad en LOD, startte in 2000 de Stadsomroep Doetinchem met radio en wekelijkse TV-uitzendingen. In 2003 kwam uit deze omroep een van de eerste commerciële regionale omroepen van Nederland voort onder de naam Graafschap TV. Het bracht dagelijks gepresenteerde programma's, geproduceerd door het eigen productiehuis Zinopsis Audiovisuele Producties. Na de uitbreiding van het uitzendgebied met de Veluwe onder de naam Gelre TV, kwam Graafschap TV in financiële problemen en ging in 2010 failliet. Het bedrijf maakte een doorstart onder de naam Focuz TV dat enkele jaar later eveneens failliet ging.
In 2008 werd Gelre FM de officiële lokale (radio-)omroep voor de gemeente Doetinchem. In 2011 werd de vergunning overgenomen door Optimaal FM uit Wehl. Deze is via de kabel bij UPC te ontvangen in heel Oost-Gelderland.
Het regionale nieuws is vooral te vinden in De Gelderlander. De Gelderlander heeft voor de Achterhoek een eigen editie van het dagblad.
Uitgaansleven.
In de jaren 90 is het uitgaansleven van Doetinchem ontwikkeld. Er zijn cafés, dancings en eetgelegenheden te vinden, onder andere rondom de N.H. Catharinakerk, op het centrale Simonsplein, bij de oude veemarkt en vooral in de Grutstraat waar een stads(bier)brouwerij gevestigd, die eveneens dient als Grand Café.
Prostitutie.
Doetinchem heeft een raamprostitutiegebied aan de "Roerstraat", waar ook vele autosloperijen gevestigd zitten. Sinds de beëindiging van de prostitutie in het Arnhemse Spijkerkwartier in januari 2006 is zowel het aanbod als de klandizie toegenomen.
Een rapport uit 2012 stelt dat de prostitutie hier plaatsvindt in een overdekte hal, waarvoor bij binnenkomst entree betaald moet worden.
Coffeeshops.
Doetinchem heeft een gemeentelijk softdrugsbeleid met ruimte voor vijf coffeeshops (maximumstelsel) waar gewerkt wordt met gedoogbeschikkingen en exploitatievergunningen. In 2011 werden vier van de vijf coffeeshops gesloten vanwege problemen met de fiscus. Alleen het Rotterdammertje (aan de Varsseveldseweg) bleef open. Er ontstond daar overlast vanwege de toegenomen klandizie als gevolg van de sluiting van de andere panden. Sinds 2015 is er weer een coffeeshop in het oude pand van Diamonds. Het Rotterdammetje is per 9 maart 2017 gesloten, omdat de exploitatievergunning verlopen was en toen er werd gekeken naar een verlenging de voorwaarden niet goed waren.
Autoverkeer.
Het centrum van Doetinchem beschikt onder andere over 3 parkeergarages en een groot (betaald) parkeerterrein (iets buiten het centrum gelegen), genaamd "De Varkensweide". Sinds 1 juli 2006 is het hele gebied rond het centrum betaald parkeren geworden.
Dinsdag 14 juli 2015 is de Oostelijke Randweg opengegaan, die maakt een einde aan alle files in het centrum. Hij wordt onderdeel van de N315.
Masterplan Schil.
Het gemeentebestuur heeft besloten vele plekken in en om het centrum ("de schil van Doetinchem") te vernieuwen door nieuwbouw op lege plekken, en herbouw van aftandse wijken. In dit "Masterplan Schil" moet onder andere de infrastructuur verbeterd worden, de Oude IJssel beter benut worden, meer ruimte gecreëerd worden om te wonen en werken en de historie van de stad beter tot uiting worden gebracht. Achttien plekken in de stad zijn voor het masterplan.
