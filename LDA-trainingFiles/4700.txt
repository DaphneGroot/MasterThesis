	Proust voor beginners
	SOMMIGE SCHRIJVERS hebben uitleggers, andere hebben leerlingen en navolgers, weer andere scheppen gelovigen. De lezers van Marcel Proust vind je in alle drie de categorien. In de bibliotheek over hem, die elk jaar sneller lijkt te groeien, heerst dan ook een verschrikkelijk kabaal. Iedereen praat er door elkaar. Ieder vindt het zijne van Proust. En als je die bibliotheek een beetje doorneust, lijkt het wel of Proust ook zelf overal voor te vinden is.
Zijn geest wordt, vaak na heftig ontleedwerk, vergeleken met die van tientallen denkers - van een aantal heeft hij het bestaan nooit gekend. Zijn werk is een bron van wijsheid en kennis voor biologen, sociologen, scheikundigen, archeologen, psychologen, musicologen en nog een hele rij andere ijverige vorsers die er de sleutels - hun sleutels - tot het wereldraadsel in ontdekken.
Prousts chef d'oeuvre A la recherche du temps perdu is, als je die kolkende bibliotheek gadeslaat, niet veel minder dan een feilloze samenvatting van het universum, even geslaagd en volmaakt in heel z'n gecompliceerdheid. Om Proust hangt nog het aura heen van de kunstenaar als ingenieur, als ziener, als priester, degene die de wereld uitlegt en openbaart. Bij Proust moet je kortom op de thee komen. Dan komt het koekje vanzelf.
In 1974 promoveerde Meindert Evers aan de Universiteit van Amsterdam op het proefschrift Het probleem der schoonheid - Een studie over Marcel Proust. Nu, twintig jaar later, publiceerde hij een herziene versie, minder academisch, sfeervoller getoonzet, maar de kern van het betoog bleef onaangetast.
Proust en het fin de sicle - De decadentie overwonnen heet de studie nu. Inzet van het boek is het beeld te onttakelen van Proust als dandy, estheet en decadent persoon. De Proust die de nieuwe tijd de rug toekeert, de Proust die lijdt aan ennui, die slechts kan klagen en feitelijk net als zijn hoofdpersoon zit te wachten op een nachtzoen van zijn moeder.
Terecht wijst de cultuurhistoricus Evers op Prousts aandacht voor het moderne, snelle leven waarvan hij de schoonheid wel degelijk wist te waarderen. Sterker, Proust was hartstochtelijk verliefd op de moderne communicatiemiddelen, op telefoon, vliegtuig en automobiel.
Hij deed niets liever dan met een snelheid van wel veertig kilometer per uur door het klassieke Franse landschap razen. De chauffeur met pet en handschoenen voorin, hijzelf met een plaid over de benen achterin, zo trok hij een flitsend spoor in duizend jaar geschiedenis. Proust omarmde vol overgave de moderne tijd.
Maar als decadent is Proust allang geleden ontmaskerd. Die hele almaar aanzwellende bibiotheek wijst juist op zijn veelzijdgheid en de bijna oneindige meerduidigheid van zijn oeuvre.
 In zijn inleiding bekent Evers dat hij de literatuur over Proust de laatste twintig jaar niet erg precies heeft bijgehouden. Dat is jammer, hoeveel kletskoek er soms ook in wordt verkocht. Als Proust het universum heeft samengevat, dan vat Evers hier Proust samen. Bevlogen, soms behoorlijk gedocumenteerd, maar op bijna elk deelgebied sjokt hij mijlenver achter recente onderzoekingen en interpretaties aan. Dat leidt tot beweringen die twintig jaar geleden misschien boud waren, maar waarvan niemand nu nog verbloost. Dat leidt tot inzichten die slechts als simplificatie kunnen worden aangemerkt. De Proust van Evers is een Proust voor beginners, en daarmee is tevens de functie van het boek aangegeven.
Allerlei inderdaad essentile aspecten van Proust worden kort door hem besproken. Om wat uiteenlopende zaken te noemen: de invloed van John Ruskin, Prousts opvatting van de vriendschap, de plaats van de droom in zijn oeuvre en bijvoorbeeld de verhouding tussen idealisme en realisme. Als samenvatting is het werk van Evers zeker verdienstelijk. Voor hem pleit ook dat hij geen gelovige is geworden. Anders had hij al die uitleggingen van de laatste twintig jaar wel gelezen.
Henk Prpper
Meindert Evers: Proust en het fin de sicle - De decadentie overwonnen.
Walburg Pers; 239 pagina's;  39,50.
ISBN 90 6011 977 0.

Foto
	Marcel Proust omstreeks 1890. FOTO MAISON DESCARTES

