	Bestuursvoorzitter Van Veen van Hoogovens: 'Schaalgrootte in staalindustrie geen voordeel'    Een vijandig bod zou in IJmuiden heel slecht vallen
	Van onze verslaggever
Peter de Waard

BEVERWIJK
Maarten van Veen (62) kan zich moeilijk voorstellen dat hij op die wijze zou handelen, maar helemaal onbegrijpelijk vindt hij de bluf van Krupp Hoesch-topman Gerhard Cromme niet. Cromme nam met een onvriendelijk en algemeen verguisd overnamebod het initiatief tot een fusie met het veel grotere staalbedrijf Thyssen.
'Ik wil er geen waarde-oordeel over uitspreken. Hoogstens kan worden gezegd dat de stap van Cromme ongebruikelijk is geweest. De kleinere en minder sterke onderneming wil de veel grotere en winstgevender concurrent overnemen. Voor Duitse begrippen is dat ongekend. Maar Krupp Hoesch moest iets doen om de concurrentiepositie te verbeteren. Het bedrijf produceert honderd gulden per ton staal te duur. En het uiteindelijke resultaat is eigenlijk gunstig voor iedereen.'
Van Veen laat er geen misverstand over bestaan dat hij zich met hand en tand tegen een onvriendelijk overnamebod van wie dan ook zal verzetten. Gisteren liet topman Jean Gandois van het Belgische staalconcern Cockerill-Sambre weten dat hij n staalconcern voor de Benelux in de toekomst niet wilde uitsluiten. Dit betekent dat Hoogovens zou moeten fuseren met het bijna even grote Cockerill en het Luxemburgse Arbed.
Van Veen noemt zo'n fusie 'onwaarschijnlijk'. 'Het ligt niet voor de hand.' Hij begrijpt de wens van Gandois wel. Cockerill-Sambre heeft dezelfde problemen als Krupp Hoesch, erkent hij. 'Het concern operereert ook met een te hoge kostprijs. Maar voor Hoogovens heeft zo'n fusie onvoldoende voordeel.'
Een onvriendelijk bod van Gandois op Hoogovens zou in IJmuiden heel slecht vallen. 'Mocht Cockerill-Sambre zoiets willen? Dan kunnen ze het vergeten. Gelukkig hebben we in Nederland goede mogelijkheden om ons als onderneming tegen ongewenste overnames te verdedigen.'
Van Veen voelt zich vooralsnog niet bedreigd door de Belgen, net zo min als door de nieuwe combinatie Thyssen-Krupp Hoesch. Het gefuseerde Duitse staalbedrijf is in n klap de grootste in Europa geworden; net voor British Steel en het Franse Usinor-Sacilor. Deze drie concerns produceren allemaal ruim vijftien miljoen ton staal per jaar. Dat is tweenhalf keer zoveel als Hoogovens.
Maar volgens Van Veen levert schaalgrootte in de staalindustrie niet altijd kostenvoordelen op. 'Wat zijn de goedkoopste staalproducenten in de VS? Dat zijn de mini-mills die n tot anderhalf miljoen ton staal per jaar produceren.' In Europa is juist het middelgrote Hoogovens de afgelopen vijf jaar een van de goedkoopste staalfabrikanten geworden.
'Wij produceren zes miljoen ton staal. Maar wel op n locatie in IJmuiden. Thyssen-Krupp Hoesch heeft straks fabrieken op vijf locaties, de Fransen op drie en British Steel op vier of vijf. Het gaat niet om de totale maar om de optimale schaalgrootte.' Kleinere staalbedrijven zoals het Oostenrijkse Voest-Alpine, het Zweedse SSAB en het Finse bedrijf Rautaruukki behoren tot de beter renderdende staalfabrieken in Europa.
Small is beautiful. Vijf jaar geleden stelde Van Veen in het kader van het Masterplan voor verdere efficiency-verbetering, een ingrijpend herstructureringsplan, nog Thyssen, British Steel en Usinor-Sacilor aan het personeel ten voorbeeld. 'Nu zijn we effecinter dan Thyssen. En we doen ook niet meer onder voor Usinor-Sacilor en British Steel. Door de stijging van het pond opereren we nu zelfs goedkoper dan British Steel.'
Van Veen is ook niet bang dat een middelgrote staalonderneming als Hoogovens op het gebied van research en ontwikkeling een achterstand op grotere concurrenten met meer geld zal oplopen.
'We geven jaarlijks 110  120 miljoen gulden uit voor research. Hiermee kunnen we de beste staalfabrikanten bijbenen. Dit bewijzen we ook door zowel een nieuwe giet/walsinstallatie te bouwen als een proeffabriek voor de vereenvoudiging van de productie van ruwijzer. En zo klein zijn we ook niet. In de wereld zijn er meer dan honderd staalconcerns. Wij staan ongeveer op de 25-ste plaats.'
Na de eeuwwisseling zal de modernisering van de staalproductie miljardeninvesteringen voor Hoogovens vergen. 'Stap voor stap moet dit lukken. Bij veel ontwikkelingen kunnen we ook gaan samenwerken met andere bedrijven. Dat doen we nu al vaak.'
Schaalvergroting in de staalindustrie zou hoogstens markttechnisch een bedreiging kunnen zijn voor Hoogovens. Grote clinten in de auto-industrie en de verpakkingsindustrie werken het liefst samen met n hele grote leverancier. 'Ik wil ons geen niche-player noemen. Daarvoor zijn we te groot. Maar voor speciale onderdelen kunnen ze niet om Hoogovens heen. We leveren staal aan Volkswagen. We leveren ook het staal voor de achterklep van de Renault Mgane dat speciale dieptrekeigenschappen moet hebben. En we leveren ook staal aan Ford en Rover in Engeland. Hoogovens is niet afhankelijk van n klant en kan daardoor flexibeler opereren. Dat is ons grote voordeel.'
Dat betekent niet dat Hoogovens in de toekomst een samengaan met een andere staalfabrikant uitsluit. Een volledige fusie van de staaldivisie verwacht Van Veen niet, net zo min als die van de aluminium-divisie. 'Koninklijke Hoogovens is onderverdeeld in zestien business-units. Daarvan zijn er vijf in de staalindustrie, drie in de staalverwerking en zeven in de aluminium. Sommige business-units zouden op kunnen gaan in joint-ventures. Dat hoeft niet per se in Europa te zijn. Dat kan ook in Amerika of elders. Duidelijk is wel dat staalbedrijven steeds mondialer gaan opereren.'

Foto
	Maarten van Veen: 'Hoogovens heeft onvoldoende voordeel van fusie met Cockerill-Sambre en Arbed.' FOTO ARNO LINGERAK

