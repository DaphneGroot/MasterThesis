Stichting Internet Domeinregistratie Nederland.
De Stichting Internet Domeinregistratie Nederland (SIDN) is een registry en beheert sinds 1996 de domeinnamen voor het top level domain.nl (dat wil zeggen, alle domeinnamen die eindigen op.nl). Voor 1996 was deze functie aan het Centrum voor Wiskunde en Informatica (CWI) gedelegeerd.
De initiatiefnemers van SIDN zijn Boudewijn Nederkoorn (SURFnet), Ted Lindgreen (NLnet) en Piet Beertema (CWI).
Domeinnamen worden geregistreerd in het 'Domeinnaam Registratie Systeem v5.x' (DRS5), maar daarnaast is SIDN ook verantwoordelijk voor de publicatie van de.nl-zonefile in het DNS (tegenwoordig met een interval van 1 uur). Daartoe exploiteert zij een aantal eigen name servers (allen zowel op IPv4 als IPv6 bereikbaar) en zijn er samenwerkingsverbanden met andere partijen, onder meer op het gebied van DNS anycast. Sinds 23 augustus 2010 is de.nl-zonefile voorzien van DNSSEC.
Sinds oktober 2006 voert SIDN ook het operationeel beheer over de 1.3.e164.arpa ENUM-zone.
Geschiedenis.
Op 25 april 1986 werd het.nl top level domein als eerste country code top level domein aan een instantie buiten de USA uitgegeven. Dit vond plaats in het Centrum voor Wiskunde en Informatica (CWI) door Piet Beertema.
In de eerste jaren na de toezegging werd de focus vooral gelegd op de ontwikkeling van systemen, regelgeving en procedures en werd de basis gelegd voor het hedendaagse SIDN. Door de groei en toename van het aantal.nl-domeinnamen werd het voor CWI onmogelijk om de Nederlandse domeinnamen te blijven behandelen en exploiteren. Hiertoe besloot Piet Beertema van CWI om samen met een aantal ISPâ€™s de Stichting Internet Domeinregistratie Nederland op te richten, 10 jaar na toezegging van het country code top level domein.nl.
Op 31 januari 2011 bestond SIDN vijftien jaar en op 25 april van datzelfde jaar bestond het.nl-domein vijfentwintig jaar.
Zelfregulering.
Vanaf de oprichting van SIDN en de voorloper hiervan onder toezicht van CWI hebben de registratieprocedures plaatsgevonden zonder directe betrokkenheid van de overheid. Dit heeft geleid tot een zelfregulering op basis van zelforganisatie door betrokkenen, de totstandkoming van SIDN.
Vanwege de grote groei en toename van het aantal.nl-domeinnamen besloot de Nederlandse overheid de activiteiten van SIDN actiever te gaan volgen. Dit had tot gevolg dat de regering in 1998 aankondigde om de zelfregulering van SIDN te toetsen. Deze toetsing werd toegepast volgens de nota Wetgeving voor de Elektronische Snelweg. Deze toetsing werd in april 2000 door het Directoraat-Generaal Telecommunicatie en Post (DGTP) van het Ministerie van Verkeer en Waterstaat uitgevoerd. De toetsing werd op 6 juli 2001 als nota in het kabinet behandeld.
In 2009 sloot SIDN met de Rijksoverheid, en dan met name de Opsporingsdiensten en de Belastingdienst, een overeenkomst om per dag maximaal 25.000 records van de "Non-public Whois "te downloaden. Het gaat hierbij vooral om persoonsgegevens.
