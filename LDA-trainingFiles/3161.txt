	Solo's als machtig hemelwaarts rijzende torens
	ZIJN BEELTENIS symboliseert op posterformaat de romantiek van het nachtleven in de Amerikaanse jazzclubs. Op de bekende foto van Herman Leonard zit Dexter Gordon (1923-1989) ontspannen te roken, in hip kostuum met breedgerande hoed, de grote handen losjes over de tenorsax gevouwen, in de blik een (waarschijnlijk illegaal verkregen) dromerigheid.
Een charismatische verschijning waar je niet makkelijk langs keek - ook al omdat hij bijna twee meter lang was -, zodat hij terecht de rol kreeg van archetypische jazz cat in Bertrand Taverniers film Round Midnight. Het label Blue Note, waarvoor Gordon tussen 1960 en 1965 negen lp's opnam die tot zijn beste behoren, speelt daarop in, want de integrale heruitgave op zes cd's gaat vergezeld van interview-fragmenten en brieven.
Bij dergelijke bijna mythische figuren is het verleidelijk de muziek op te vatten als een regelrecht uitvloeisel van hun karakter. Hoewel het nooit zo eenvoudig ligt, zijn er veel parallellen: Gordons warme, vertellende jazz is een triomf van inhoud over vorm, en communiceert zo sterk omdat gedachten aan techniek, scholen en stijlen verjaagd werden als die sax begint te zingen.
Dexter Gordon was een grote man die zich in zijn beste jaren soepel bewoog, en had op de tenorsax een groot, koninklijk geluid dat hem nauwelijks hinderde in zijn bewegingsvrijheid. In zogenaamde tenor battles met tijdgenoten bleef hij makkelijk overeind. Achter zijn wat lome gedrag ging een scherpe intelligentie schuil, en een groot gevoel voor humor, zoals ook zijn achter de beat aan slepende frasen doordacht in elkaar waren gezet, en verrassen met goedmoedig spottende citaten.
Hij moet talloze liedjes hebben gekend, maar in tegenstelling tot andere beboppers gebruikte hij niet alleen hun geraamten, als kapstok voor eigen ideeën, maar ook hun vlees en bloed, de melodieën en zelfs de teksten, waar hij geregeld een stukje van voordroeg alvorens hij zijn eigen interpretatie speelde. Dat deed hij vooral bij de ballads, wanneer hij de nonchalante vitaliteit van de snellere stukken verruilde voor tederheid of indringende weemoed.
Hij bracht als een van de eersten de vernieuwingen van de bebop in de praktijk op tenor, maar daarbij ging het vooral om harmonische uitbreidingen en verfijningen, en bleef hij wat zijn toon, timing en melodievoering betreft verwant aan het Swing-tijdperk, en vooral aan zijn eerste idool, Lester Young. In de kracht van zijn leven stak hij die naar de kroon, met een moeiteloos lijkende maar onontkoombare swing en een feilloos oor voor de mooiste, volmaakt gevormde noot.
In 1960 bevond hij zich in zo'n periode. Na triomfen in de jaren '40 was hij in de gevangenis terechtgekomen wegens narcoticagebruik, en vervolgens wat in de vergetelheid geraakt, maar toen Alfred Lion van Blue Note hem contracteerde was hij clean en gretig. Lp's als Doin' Allright, Dexter Calling. . ., Go en A Swingin' Affair definiëren de stijl waar de firma zo sterk in was. Bop, ballads en blues, moderne jazz van na de 'revolutie', één oog gericht op de jukeboxen in de getto's, met net iets meer voorbereiding en dus strakker dan op de concurrerende labels.
Mede dankzij fantastische ritmesecties en met name drummers als Philly Joe Jones en Billy Higgins zijn er nauwelijks sessies bij die onder de middelmaat blijven, en de hoogtepunten zijn talrijk. Gordon zelf hield het meest van Go, maar ook Our Man In Paris is een meesterwerk. Solo's als machtig naar de hemel rijzende torens, bijvoorbeeld in Willow Weep For Me en A Night In Tunisia, die door hun intensiteit uitstijgen boven het overbekende materiaal, gekozen omdat de al enigszins aftakelende pianist Bud Powell geen nieuwe stukken wilde of kon instuderen.
De kwaliteit verwatert soms lichtelijk als gevolg van trendgevoeligheid, zoals bij de wat stroperige bossa-nova op Gettin' Around. Dat de tenorist af en toe bezweek voor oude verleidingen kan er ook mee te maken hebben. De afgedrukte brieven zinspelen daar op, en als Dexter in mei 1966 weer opgepakt wordt wegens drugsbezit schrijft Blue Note zelfs een karakter-referentie voor hem.
De enige bonus-track in deze verzamel-editie is een aardig duel met tenorist Sonny Stitt, afkomstig van een sessie die wegens Stitts recalcitrantie door de producer werd afgebroken. De alternatieve versies en restopnamen waren al verschenen op de cd-versies van de lp's. Wie daar een aantal van bezit, staat voor een dilemma, want hebzucht leidt onherroepelijk tot doublures.
Twijfelaars worden lekker gemaakt met vier interviewfragmenten. Verwacht daar geen schokkende onthullingen of hilarische anekdoten van, want de zeer traag formulerende Dexter vertelt voornamelijk dingen die we al weten, gezeten in zijn tuintje en omlijst door vogelgekwetter. Maar - en dat geldt nog sterker voor de muziek - net als bij een goede vriend wiens verhalen je al lang kent is er dan altijd nog die stem, uit de kelder komend en mogelijk door drankgebruik soms nóg lager, en die onontkoombare aanwezigheid.
Dexter Gordon: The Complete Blue Note Sixties Sessions. Blue Note 34200 (zes cd's,  214,95 )

Foto
	Dexter Gordon in 1962.FOTO FRANCIS WOLFF

