	Klassenverkleining kost veel meer dan begroot
	Van onze verslaggeefster
Xandra van Gelder
 AMSTERDAM
De klassenverkleining in het basisonderwijs kost honderden miljoenen guldens meer dan tot nu werd aangenomen. De grote gemeenten denken dat de bouw en inrichting van zo'n elfduizend nieuwe lokalen veel duurder is dan de tweehonderd miljoen gulden die ervoor is begroot. Volgens onderwijswethouder H. Pijlman uit Groningen 'kloppen de gebruikte berekeningen niet'.
Groningen, de enige gemeente die al nauwkeurig heeft uitgerekend hoeveel zij moet investeren als het aantal leerlingen per klas daalt, komt zelfs vijf maal hoger uit. Als die berekening ook opgaat voor andere gemeenten, zal klassenverkleining een miljard duurder uitvallen.
De commissie Van Eijndhoven, die het voorstel voor de klassenverkleining maakte, denkt dat het bouwen en inrichten van nieuwe lokalen ruim 200 miljoen gulden kost. Groningen zou van dat bedrag zo'n twee miljoen gulden krijgen, maar heeft nu uitgerekend dat zij zeker 10 miljoen gulden nodig heeft.
De commissie Van Eijndhoven wil het aantal leerlingen in de laagste vier klassen van de basisschool terugbrengen tot twintig. De commissie stelt voor de verkleining gefaseerd in te voeren. Als de operatie in 2001 is voltooid, is het aantal klassen in de basisschool uitgebreid met ruim elfduizend. Elfduizend nieuwe leerkrachten kosten volgens Van Eijndhoven ruim 900 miljoen gulden per jaar.
Staatssecretaris Netelenbos is ook voor klassenverkleining, maar komt pas in het voorjaar met een eigen voorstel waarin zij ingaat op de inhoudelijke en financiÃ«le consequenties. Tot die tijd wil zij niets zeggen. Wel heeft zij in de Tweede Kamer laten weten dat de personeelskosten 180 miljoen gulden hoger uitvallen omdat de commissie de arbeidstijdsverkorting niet heeft meegerekend.
Ook de Amsterdamse onderwijswethouder J. van der Aa denkt dat 200 miljoen gulden voor de bouw van lokalen te weinig is. 'Dat bedrag is extreem laag. Ik ben zeer bezorgd dat we straks wel allemaal kleine klassen hebben, maar dat er dan geen geld is om de kinderen behoorlijk te huisvesten.' De vier grote gemeenten, Amsterdam, Rotterdam, Den Haag en Utrecht, hebben het ministerie al gewaarschuwd dat zij meer geld nodig hebben.
Het ministerie van Onderwijs reageert verbaasd op de klachten van de gemeenten. Volgens het ministerie leest iedereen het rapport van de commissie Van Eijndhoven verkeerd. Een woordvoerder van Netelenbos meent dat er vanaf 2001 jaarlijks 200 miljoen gulden wordt uitgetrokken voor onderhoud en nieuwbouw. Volgens commissielid D. van As wordt er echter in het rapport wel gesproken over een eenmalige investering.
Het verschil in opvatting is pikant omdat de commissie Van Eijndhoven veel steun van het ministerie heeft gekregen bij het schrijven van het rapport. Alle cijfers voor nieuwbouw, inrichting en onderhoud zijn geleverd door ambtenaren van het ministerie.
Zelfs Van As, naast commisielid ook hoofd van de afdeling onderwijs in Haarlem, denkt dat de eenmalige investering van tweehonderd miljoen gulden niet voldoende is. 'Ik hoor in het hele land geluiden dat men meer geld nodig heeft en als ik kijk naar mijn eigen gemeente, denk ik dat ik het er ook niet van red.'
De commissie van Eijndhoven gaat er in haar berekeningen vanuit dat een deel van de nieuwe kleine klassen in bestaande lokalen terecht kunnen. Zij denkt dat er behoorlijk wat leegstand is in scholen en dat er dus niet zo veel geld nodig is voor de bouw van nieuwe lokalen. De gemeenten bestrijden die opvatting.
Groningen kan een kwart van de nieuwe klassen in de bestaande gebouwen opvangen. Amsterdam heeft helemaal geen leegstand, terwijl er ook een groei is voorspeld van het aantal basisschooleerlingen. In Haarlem zijn geen lokalen die niet gebruikt worden.
Ook een kleine gemeente als Middelburg heeft geen leegstand. 'Wij hebben de laatste jaren heel druk gewerkt om die leegstand op te heffen,' verklaart het hoofd onderwijs. 'Het ministerie heeft er zelf voor gezorgd dat leegstand ons geld kostte, dus we hebben met tal van fusies die leegstand weggewerkt. Als er kleine klassen komen, moeten we hier dus nieuwe lokalen bouwen.'

