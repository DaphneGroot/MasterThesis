	Hoofdkantoor blijft in Groningen, maar aantallen en soorten functies kunnen wisselen; KPN mag 'flexibel omgaan' met spreidingsafspraken
	Van onze verslaggever
GRONINGEN
De tien jaar oude spreidingsafspraken tussen rijk, Groningen en Koninklijke PTT Nederland komen ter discussie te staan. Weliswaar 'is en blijft' Groningen de hoofdzetel van KPN, maar het geprivatiseerde post- en telecomconcern wil in een uiterst competitieve wereldmarkt flexibeler kunnen omgaan met aantallen en aard van de functies in de stad Groningen.

Dat is de voorlopige uitkomst van het overleg dat bestuursvoorzitter W. Dik donderdag op het provinciehuis in Groningen had met commissaris van de koningin H. Alders en burgemeester H. Ouwerkerk. Aanleiding voor het overleg was de commotie die ontstond nadat Dik in zijn nieuwjaarstoespraak aankondigde in de toekomst 'minder geforceerd' met de spreidingsafspraken te willen omgaan.
Op korte termijn zetten partijen het overleg voort in het bijzijn van minister Jorritsma van Verkeer en Waterstaat. Dik zal tijdens dat gesprek zijn visie op de toekomstige ontwikkeling van KPN en de consequenties daarvan voor Groningen presenteren
Groningen ziet dat als winst omdat de organisatiestructuur van hoofdkantoor, bedrijfsonderdelen, werkmaatschappijen en aan KPN gelieerde stichtingen tamelijk ondoorzichtig is. Daarbij heeft de raad van bestuur zich steeds beroepen op bedrijfsgeheimen en toekomststrategieÃ«n.
Alders sluit echter niet uit dat er nieuwe en minder gunstige afspraken over de betekenis van KPN in Groningen moeten worden gemaakt. Alders en Ouwerkerk tonen begrip voor het feit dat KPN met 'grootse ontwikkelingen op het terrein van de liberalisering en internationalisering' te maken heeft, die een geheel andere organisatiestructuur vergen.
Maar beide bestuurders willen koste wat het kost voorkomen dat de status van Groningen als hoofdzetel van KPN sluipenderwijs wordt ondermijnd ten faveure van Den Haag. Ouwerkerk: 'De PTT was toen de spreidingsafspraken werden gemaakt een heel ander bedrijf. De omstandigheden waarin het bedrijf thans opereert, zijn totaal veranderd. De positie van de stad en de provincie Groningen is echter niet gewijzigd. Daar zit de spanning.'
Die spanning was tijdens het overleg van gisteren voelbaar. Het duurde anderhalf uur langer dan was voorzien en had een indringend karakter. Dik verklaarde na afloop 'heel tevreden' te zijn over de kwaliteit en de inhoud van het gesprek. Duidelijk is echter dat er enkele forse meningsverschillen blijven bestaan.
Het eerste betreft de betekenis van de spreidingsovereenkomst, die inhield dat 2200 hoogwaardige banen naar Groningen zouden gaan en dat ook de top naar het Noorden zou verhuizen. Deze afspraak werd herbevestigd in maart 1988, toen Groningen werd aangewezen als statutaire standplaats na privatisering van het staatsbedrijf per 1 januari 1989.
Dik is van mening dat KPN met de afronding van die taakstelling per 31 december 1992 aan de spreidingsafspraken heeft voldaan. Hij ziet de binding met Groningen sindsdien slechts als een morele, die het optimaal functioneren van KPN in een geliberaliseerde en mondiale post- en telecommarkt absoluut niet in de weg mag staan.
Groningen denkt daar anders over. Alders en Ouwerkerk houden onverkort aan de afspraken vast. Ze vinden dat KPN voor Groningen 'een speciale opdracht' heeft. Zij verwachten dat Jorritsma, die een dezer dagen vragen over deze kwestie uit de Tweede Kamer beantwoordt, dezelfde mening is toegedaan.
Alders: 'KPN moet rekening blijven houden met de bijzondere omstandigheid dat de spreiding cruciaal is voor de economische ontwikkeling van dit gebied.' Het 'loshaken' van KPN van de stad Groningen, zoals Ouwerkerk het noemde, mag niet het gevolg zijn van Dik's verlangen naar grotere flexibiliteit in de bedrijfsvoering.
Het tweede meningsverschil betreft de perifere ligging van Groningen. Dik heeft er in het overleg op gewezen dat de KPN-top er wel eens moeite mee heeft in Groningen te vergaderen omdat dat 'verspilling van tijd en geld' met zich meebrengt. Alders: 'Wij hebben uiteraard geen begrip voor dat standpunt. Dat Groningen ver weg zou zijn, is lariekoek.'

