Oldtimer.
Auto's op een bijeenkomst van liefhebbers van oldtimers
Ruilmarkt van antieke automobielen in het Autotron van 1979
Een "oldtimer" is een voertuig waarvan het model al lange tijd niet meer gefabriceerd wordt.
Bij een auto spreekt men doorgaans van "oldtimer" als deze periode meer dan 25 jaar is. Voor andere voertuigen, zoals een bromfiets of een motorfiets rekent men een periode van meer dan 30 jaar.
Speciale regelingen.
Voor dit soort voertuigen gelden speciale regelingen, zoals vrijstelling van motorrijtuigenbelasting, vrijstelling van technische keuring en aparte goedkopere oldtimer-verzekeringen.
Nederland.
In Nederland geldt belastingvrijstelling voor voertuigen die ouder zijn dan 40 jaar. Voor jongere voertuigen geldt in bepaalde gevallen een overgangsregeling. Het kabinet Rutte II heeft de belastingvrijstelling per 1/1/2014 ´om milieuredenen´ laten vervallen.
De Algemene Periodieke Keuring (APK) voor voertuigen ouder dan 30 jaar hoeft slechts eens in de 2 jaar plaats te vinden, de keuringsplicht van voertuigen met een ingebruikstelling voor 1960 is geheel vervallen.
België.
In België kan men, voor auto's ouder dan 25 jaar en motorfietsen ouder dan 30 jaar, speciale oldtimerkentekens verkrijgen (beginnend met de letter "O"). Tot juni 2013 bleef het gebruik van een oldtimer met O-plaat verplicht beperkt tot proefritten binnen een straal van 25 kilometer, tussen zonsopgang en –ondergang en in het kader van een toegelaten manifestatie of om zich naar de toegelaten manifestatie te begeven.
Sinds juli 2013 mogen oldtimers dag en nacht rijden. Dit hoeft niet langer binnen de context van een behoorlijk toegelaten manifestatie te zijn. Voertuigen met O-plaat zijn ook vrijgesteld van de periodieke technische keuring.
Voor voertuigen uitgerust met rupsbanden wordt het gebruik beperkt tot oldtimermanifestaties en proefritten binnen een straal van 3km vanaf de stallingsplaats van het voertuig.
Leeftijd wordt opgetrokken naar 30 jaar.
Ten laatste eind 2017 wordt de oldtimerleeftijd voor auto's opgetrokken tot 30 jaar. Dit door het omzetten van een Europese richtlijn naar wet. Die stipuleert niet alleen dat een auto minstens die leeftijd dient te hebben, maar ook dat de voertuigen in een originele staat moeten zijn (zonder grote aanpassingen) en niet langer in productie mogen zijn. De regering heeft de mogelijkheid om de nieuwe regelgeving eerder in te voeren, maar niet later dan begin 2018. Er komt een overgangsregeling voor oldtimers die op het ogenblik van de omschakeling al 25 jaar oud zijn.
Federaties.
Eigenaars van een oldtimer of klassieke automobielen, motoren, of bromfietsen kunnen zich aansluiten bij een oldtimerclub, om in clubverband deel te nemen aan oldtimerritten, rally's, bijeenkomsten of clubtaxaties.
Nederland.
Verschillende oldtimerclubs in Nederland zijn aangesloten bij de overkoepelende organisatie FEHAC (Federatie Historische Automobiel- en Motorfietsclubs).
België.
In België zijn de verschillende oldtimerclubs aangesloten bij de overkoepelende organisatie BFOV-FBVA (Belgische Federatie voor Oude Voertuigen - Fédération Belge des Véhicules Anciens).
Klassieke motorfietsen.
Vanaf ca. 30 jaar valt een motor in die categorie. Motoren vanaf 25 jaar hebben in Nederland vrijstelling van motorrijtuigenbelasting. Vaak gaat het om machines voor op de weg, maar ook zijn er liefhebbers van klassieke wegracemotoren waar vaak nog mee geracet wordt. Een enkele keer kom je een oude crossmotor tegen. De zogenaamde jonge oldtimers (classics) worden vaak nog dagelijks gebruikt. Dat kan ook, want er is een levendige handel in onderdelen. Voor machines van voor de oorlog kan dat lastig zijn. Dat neemt niet weg dat er talloze prestatieritten zijn waar men aan de start komt met klassieke motoren. Daarnaast zijn er onderdelen- en ruilbeurzen en bestaan er ook handelaren die zich specialiseren in klassieke motorfietsen. De oldtimer rijders vormen een subcultuur binnen de motorrijderswereld. Op allerlei grote en kleine beurzen ontmoet men elkaar, evenals via internet natuurlijk. De bereidwilligheid om elkaar te helpen is enorm. Als er maar over oude motoren gepraat kan worden en gesleuteld!
