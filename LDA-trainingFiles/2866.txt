	Moe?
	Nederland is moe. Psychische vermoeidheid slaat toe bij een kwart van de werknemers, zegt de Nederlandse Organisatie voor Wetenschappelijk Onderzoek. Het hoe en waarom moet nog onderzocht worden, maar de werkdruk lijkt voor de hand te liggen. Is dit een typisch verschijnsel van deze tijd?
Bedrijfsarts L. Elders: 'Dit is echt iets van deze tijd. Steeds minder mensen moeten meer werk doen. Werkgevers schroeven hun eisen verder op. Ik hoor verhalen van werkgevers die een gevulde koelkast op de gang zetten, met een magnetron er op. Kunnen zijn mensen doorwerken tot negen uur 's avonds. Dat is heel gewoon hoor, in bijvoorbeeld de accountancywereld. Ik krijg steeds meer mensen die uitvallen door stress of depressie. En dat is echt niet meer alleen in bepaalde sectoren. Het is zeg maar branche-overstijgend geworden.'
Hoogleraar organisatie en klinische psychologie W. Schaufeli: 'Vermoeidheid komt overal voor, maar burnout vind je toch vooral in de dienstverlenende beroepen. Agressief publiek, hard moeten lopen voor klanten, dat vraagt een grote inzet van werknemers.
'Het is ook typisch iets Nederlands. Binnen Europa ligt het werktempo in ons land het hoogst en is de afgelopen tien jaar alleen maar toegenomen. Het just in time principe van snel moeten leveren is een belangrijke oorzaak. Maar het ziektebegrip is ook behoorlijk verruimd. Mensen geven eerder toe dat ze psychische klachten hebben. Vroeger was het heel logisch dat mensen op hun tandvlees liepen, maar toen werd het ze niet gevraagd. Nu wel.'
Gepensioneerd hoogleraar en Gouden Eeuw deskundige A. van Deursen: 'Ik kan me voorstellen dat mensen in de welvarende Gouden Eeuw ook overspannen waren. Maar in onze tijd wordt het erkend, als ziekte beschouwd. De zeventiende-eeuwers eisten meer discipline van zichzelf en anderen. In die tijdsgeest werd iemand die zei niet te kunnen functioneren om psychische redenen, niet serieus genomen. Maar ik zit een beetje te speculeren hoor.'
Eddy, 26 jaar, wao-er door psychische klachten: 'Het aantal medewerkers op onze administratieve afdeling werd flink gereduceerd. Als dan blijkt dat met die minimale bezetting toch gewerkt kan worden, zegt de baas spijkerhard: ''Vervelend dat jij het nu drukker hebt, maar het loopt, er zijn niet meer mensen nodig''. Tegenwoordig mag je niet meer je leven lang dezelfde baan hebben. Je moet blijven bijscholen en ervaring opdoen. In deze tijd van werkdruk en stress maakt dat mensen onzeker.'
Koos Verburg, 81 jaar: 'Vroeger in de bouw was er ook spanning, maar daar deed je onverschillig over. Wij zongen, maakten gekheid met elkaar. Dat was een vorm van ontspanning. Toen moest je ook handen, voeten en een staart hebben om het werktempo bij te houden. Nu worden woningen als kant-en-klare blokkendozen neergezet, dat gaat veel sneller. Daardoor moeten mensen in de bouw nu ook veel sneller werken. Waar je vandaag aan begint, had gisteren al af moeten zijn, bij wijze van spreken. Psychische klachten? Nee, hooguit had ik eens een chagrijnige bui.'
Monique Brummans, directeur en eigenaar van een werving en selectiebureau en moeder van twee kinderen: 'Zeurpieten zou ik ze niet willen noemen, maar mensen die alleen werken hebben het minder zwaar dan tweeverdieners die alles fifty-fifty willen verdelen. Zij hebben een ander soort stress, materiÂ‰le druk vanuit hun omgeving, omdat ze de kostwinner zijn. Maar hun eten staat klaar en overhemden zijn gestreken. Tweeverdieners met een gezin moeten niet te truttig zijn in het uitbesteden van karweien in en om het huis. We hebben een au pair en hulp in de huishouding gehad en iemand die de tuin bijhoudt. Het kost me handen vol geld, maar het behoedt me voor overspannenheid. Anders red je het niet met de toenemende eisen op het werk, gecombineerd met een gezin waarin steeds meer moet.'
Saskia Buitelaar

