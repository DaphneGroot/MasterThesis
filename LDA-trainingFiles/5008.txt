	Tien miljoen extra aan reclamegelden
	Van onze verslaggeefster
AMSTERDAM
Televisie, radio en dagbladen hebben tijdens de Elfstedentocht tien miljoen gulden extra ontvangen aan reclame-inkomsten. Al deze reclame-uitingen verwezen direct naar de Tocht der Tochten. Dit blijkt uit een speciale nieuwsbrief van het media-adviesbureau Carat Nederland.
Vijf miljoen gaven adverteerders uit aan advertentieruimte in de dagbladen. Rookworstenmaker Unox nam daarvan 450 duizend gulden voor zijn rekening.
Voordeel voor de reclamebureaus en hun opdrachtgevers was dat de tocht vorig jaar tegen de verwachting in niet doorging. Sommige tv- en radio-advertenties lagen daardoor nog op de plank en konden alsnog worden ingezet. Grootste adverteerders bij de publieke omroep waren Unox (465 seconden), Heineken (360 seconden), Sense (245 seconden), Postbank Groep (180 seconden) en Centerparcs (175 seconden). De STER haalde rond drie miljoen gulden binnen.
Voor RTL lag de extra reclame-inkomst op ruim een half miljoen gulden, voor SBS 6 was dat bedrag ongeveer 569 duizend gulden.

