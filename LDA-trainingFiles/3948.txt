	Architect van het moderne India AMERIKAANSE HOOGLERAAR PROBEERT IN BIOGRAFIE VOORAL NEHRU'S GEVOELSLEVEN TE VANGEN
	NEHRU WAS een homo! Hoe diep kan een eminent historicus, kenner bij uitstek van India's moderne geschiedenis, tot zinken worden gebracht? Zo diep als de Amerikaanse prof. Stanley Wolpert, wiens vijfhonderd pagina's tellende Nehru-biografie in veel recensies in India vrijwel werd gereduceerd tot dat ene, pikante feit.
Feit? Het st  t er eigenlijk niet eens. Wolpert beschrijft een zwempartij in een ijskoude bergrivier op een hete dag in Noorwegen, 1910, waar Jawaharlal Nehru bij een enge waterval naar beneden zou zijn gestort als zijn Britse kameraad hem niet tijdig uit de wilde stroom had geplukt. Geprikkeld door de anonimiteit van de vriend en het wellicht metaforische woordgebruik in Nehru's memoires, werpt Wolpert de vraag op of de 21-jarige student uit Cambridge hier een homo-erotisch experiment beleefde.
Het is een tamelijk malle passage, en met drie eetlepels kwade wil kan de auteur ervan worden verdacht een verkoop-gimmick te hebben ingebouwd. Bestaat er, zelfs in het jaar dat India zijn vijftigjarig bestaan viert, immers behoefte aan alweer een biografie over de staatsman door wie het land werd opgericht en ingericht?
Voor het overige laat Wolpert namelijk weinig twijfel bestaan over Nehru's seksuele belangstelling. Uitvoeriger en onverhulder dan menig Indiase collega fatsoenlijk zou vinden, schetst hij de onstuimige, geheime relatie tussen de tortelduifjes Nehru en Edwina Mountbatten, echtgenote van de laatste Britse onderkoning. De twee zijn hopeloos verliefd vanaf de dag in maart 1946 dat de Mountbattens in Delhi landen om namens de nieuwe, socialistische Britse regering de klus - onafhankelijkheid voor de kolonie - snel te klaren, tot aan Edwina's dood veertien jaar later.
Wat hebben besmuikte affaires en Scandinavische roddelpraat intussen te zoeken in een serieuze levensschets van een politiek dier, een briljante vrijheidsstrijder, die mag worden gerekend tot de grootste staatslieden van de twintigste eeuw? Uiteraard wel iets, zolang het niet gaat om een puur politieke biografie - waarvan bij Nehru - A Tryst with Destiny absoluut geen sprake is.
Maar in welke mate? Wolpert put gretig uit de grote hoeveelheid brieven en persoonlijke aantekeningen van Nehru en tracht daarin vooral het gevoelsleven van de man te vangen. Dat kan ook zonder politieke relevantie interessant zijn, al was het maar om het beeld van Nehru te completeren, maar het bergt minsters vier gevaren in zich.
Ten eerste kan het leiden tot slaapverwekkend, oppervlakkig geneuzel, en dat gebeurt bij Wolpert vooral wanneer hij - iets te uitgebreid - hele alinea's citeert uit brieven en overpeinzingen, waaruit we dan vernemen dat Nehru dolblij is bericht te ontvangen van dochter Indira, of klaagt over vermoeidheid na een partijcongres, of verlangt naar thuis in Allahabad. Ja ja, niets menselijks was de grote Pandit vreemd.
Ten tweede kan het zaken een gewicht geven dat zij helemaal niet verdienen. De telkens terugkerende passages over zijn jonge vrouw Kamala (tot 1936, wanneer zij sterft) wekken de indruk dat zij een belangrijke rol speelde in z'n leven. Maar dat is volstrekt niet het geval. Kamala werd Nehru door zijn familie, zijn dominante vader Motilal in het bijzonder, opgedrongen: een keurig meisje uit de juiste, hoogste kaste. Sindsdien hield Jawaharlal hooguit 'de schijn op dat het huwelijk meer was dan een fantoom-formaliteit'.
Dit was, schrijft Wolpert, een van Nehru's twee grote persoonlijke nederlagen. De ander betrof ook een huwelijk: dat van dochter Indira met de door hem geminachte Feroze Gandhi - geen familie van.
Hetzelfde gearrangeerde echtverband kan dienen als illustratie van het derde gevaar: dat van overdreven gepsychologiseer, het zoeken naar verklaringen voor politieke fenomenen in persoonlijke verwikkelingen. Het huwelijk met Kamala is bij Wolpert de apotheose van een groeiend conflict tussen vader en zoon. Jawaharlal neemt wraak voor pa's heerszucht door een nieuwe, meer militante vaderfiguur te kiezen: bapu Gandhi. De zoon kiest voor 'het revolutionaire leiderschap van de Mahatma in plaats van het meer timide pad van de gematigde Motilal'.
Zijn onmacht aan de verbintenis met Kamala te ontkomen, schrijft Wolpert, 'maakte hem kwaad, en hij raakte geobsedeerd door de gedachte dat persoonlijke eer een agressievere houding vereiste, zo niet tegen zijn vader, dan wel tegen vreemde heerschappij, twee tirannen die in zijn geest spoedig samensmolten'.
Vader was het toonbeeld van de inheemse elite zoals de Britten die graag zagen en kweekten. Een uiterst succesvol, puissant rijke jurist, westers van kleding en opvattingen. Wel nationalist, maar van de allerbraafste soort, en vertrouwend op de goede bedoelingen van de Britten. Het duurde een generatie voor de leerling zich tegen de tovenaar keerde, de generatie van Jawaharlal - zelf ook opgeleid als Cambridge-corpsbal uit de Engelse hoge standen. 'Ik ben de laatste Engelsman die India regeert', zei hij als premier hooguit half schertsend tegen de Amerikaanse ambassadeur John Kenneth Galbraith.
Met hun Europese opleiding kregen de beoogde zetbazen van de Kroon ook opvattingen mee over democratie, zelfbeschikking en socialisme, die onverenigbaar waren met de koloniale gedachte, voorzover die bij de toenemende repressie nog enige geloofwaardigheid bezat. Daarin ligt natuurlijk de verklaring voor het felle nationalisme van de jonge Nehru, niet in een familiekwestie. Dat de radicalisering zich ook in een generatieconflict manifesteerde, is niet meer dan logisch.
Met Motilal kwam het overigens toch nog goed. Hij keerde zich van de raj af, schaarde zich achter Gandhi en werd in de jaren twintig en dertig een van de belangrijkste leiders van de Congrespartij, stichter van een dynastie waaraan pas met de moord op Rajiv Gandhi in 1991 een (voorlopig?) einde werd gemaakt.
Het vierde risico ten slotte van Wolperts aandacht voor Nehru's persoonlijke kattebelletjes is dat afbreuk wordt gedaan aan zijn historische rol en aan de politieke substantie van zijn daden. Lezers van de biografie zouden haast de indruk krijgen dat Nehru vooral een ijdeltuit was, bovenmate bezorgd over het behoud van zijn jeugdige vitaliteit, compromisloos als een verwend kind, in plaats van de architect van een stabiele, seculiere democratie in een daarvoor hardvochtige biotoop: een immens land zonder infrastructuur, met honderden miljoenen paupers en een woeste variteit aan godsdiensten, volken, talen en kasten.
Overigens kijkt Sunil Khilnani in zijn essayistisch aandoende The Idea of India daar een kwartslag anders tegenaan. Het ware historische succes van Nehru, schrijft Khilnani (die trouwens ook werkt aan een Nehru-biografie), lag niet in diens democratisch idealisme, maar in de vestiging van de staat in het centrum van de Indiase samenleving. 'Van een ver, vreemd object werd het iets dat zich verantwoordelijk verklaarde voor alles waarnaar de Indirs verlangden.'
Niettemin: hoe en waarom hij dat kunstje flikte, dat zou het zwaartepunt van een Nehru-evaluatie moeten zijn. De journalist M.J. Akbar slaagde daar tien jaar geleden met zijn meer politieke Nehru - The Making of India net iets beter in dan Wolpert. Maar misschien is het wel het lot van elke levensbeschrijving dat de nukken van de hoofdpersoon op een goudschaaltje worden gelegd, terwijl die van de medespelers buiten beeld blijven.
Zo lijkt bij Wolpert de oorzaak van de dramatische deling van Brits India vooral te liggen in Nehru's kolossale minachting voor de in zijn ogen reactionaire Muhammad Ali Jinnah, leider van de Moslim Liga, en in zijn onvermogen te beseffen dat hun groepsidentiteit voor de massa van moslims n¡et een perverse Britse uitvinding was. Nehru, schrijft hij, heeft verschillende malen de kans verspeeld om tot een compromis te komen met Jinnah. Toonde die zich op cruciale momenten immers niet bereid met minder genoegen te nemen dan totale onafhankelijkheid voor Pakistan? Tot dezelfde conclusie komen Anthony Read en David Fisher in het onlangs verschenen The Proudest Day - India's Long Road to Independence.
Akbar bevindt zich in het andere kamp. Voor hem valt de deling eerst en alleen de extremisten (Jinnah voorop) aan beide zijden van de religieuze kloof te verwijten, en zeker niet de seculiere Nehru. Feiten en argumenten voor die stelling kunnen naar hartenlust ook worden geput uit standaardwerken als A New History of India (dit jaar de vijfde editie) en de biografie Jinnah of Pakistan. Auteur van beide boeken: Stanley Wolpert.
Rob Vreeken
Stanley Wolpert: Nehru - A Tryst with Destiny.
Oxford University Press, import Nilsson & Lamm; 546 pagina's;  87,-.
ISBN 0 19 510073 5.
Sunil Khilnani: The Idea of India.
Hamish Hamilton, import Penguin Nederland; 263 pagina's;  70,50.
ISBN 0 241 13573 7.
Anthony Read & David Fisher: The Proudest Day - India's Long Road to Independene.
Jonathan Cape, import Van Ditmar; 565 pagina's;  73,-.
ISBN 0 224 03956 3.

Foto
	Het echtpaar Mountbatten met premier Nehru, eind 1947. FOTO HENRI CARTIER-BRESSON/MAGNUM/ABC

