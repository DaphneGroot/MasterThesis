	ICP-jubilarissen 'doen maar wat'
	30 jaar ICP, Bimhuis Amsterdam. 30 oktober. Herhaling: 3 november Eindhoven, 8 Utrecht, tournee. Radio 4: 3 november, 20 uur.
De Instant Composers Pool, het improviserende gezelschap dat zijn dertigjarig bestaan viert met een minifestival en een toernee, heeft altijd een opvallende buitenmuzikale kant gehad. Vooral in het begin speelde politiek engagement een grote rol, bij voorkeur werd er tegen burgerlijke heilige huisjes geschopt. Ook in de muziek waren er erupties van anarchie en ver doorgedreven vrijheid van individuele expressie. De chaos lag altijd op de loer; als ze in bedwang werd gehouden, leverde dat een bijzonder soort spanning op, zoals die tussen de twee polen van de ICP: de intellectuele, structuur aanbrengende pianist Misha Mengelberg en de meer intuÂ‹tieve, sloten adrenaline verstokende slagwerker Han Bennink.
De heilige huisjes zijn al lang omver getrapt, maar het tegendraadse is gebleven, en daarmee een enigszins elitaire afkeer van professionalisme. Dat uit zich niet meer in opzettelijk lullige happenings, maar in een rommeligheid die soms charmeert, soms irriteert. De muziek is de laatste jaren beter dan ooit, voornaamste componist Mengelberg heeft eindelijk een orkest bij elkaar dat zijn instructies kan uitvoeren, maar er ook op een creatieve manier van kan afwijken. Niettemin kan een gebrek aan organisatie de zaak nog steeds laten ontsporen, want de openingsavond van het driedaagse festival in het Bimhuis, met een aantal prominente gasten, was een zootje. Soms een aangenaam zootje, maar een zootje.
De feestelijkheden werden geopend door kora-speler Djibril, die een paar mooie solostukken speelde, zonder dat duidelijk werd wat die met de rest van het programma te maken hadden. Hierna werden de oren geteisterd door de eeuwige punks van The Ex. Ze spelen met hart en ziel, het is allemaal vreselijk energiek en ongetwijfeld erg gemeend ook, maar het vermoeden rijst dat vooral het idee van The Ex hen tot lievelingen van de improviserende scene heeft gemaakt: het engagement, de puurheid van het primitieve. Je kunt je nauwelijks voorstellen dat het om hun simplistische, gedateerde muziek te doen is.
De bejaarde dichter Louis Lehmann toonde met zijn aandoenlijk stuntelige pogingen tot performance aan dat ook wat ooit fris en brutaal overkwam eens nostalgie wordt. Een beetje Dada in Holland, een klankgedichtje, alledaagse observaties met een absurdistische draai, soms halfslachtig en onvoorbereid begeleid door Bennink. 'Doe maar wat, Han.'
Pianist Alexander von Schlippenbach 'deed ook maar wat', maar met intelligentie en gevoel voor ordening. Zijn vrije duetten met de ingehouden kleurende slagwerker Louis Moholo waren een introvert, weinig opwindend maar niettemin muzikaal gebeuren. Toch kwam pas hierna de echte ICP-muziek aan bod, met de drie strijkers uit het orkest, Moholo, en Roswell Rudd. Een thematische kern, met inzicht omspeeld, spontaniteit ingekaderd door samenspel. Rudds trombone brulde en zong met die mengeling van moderne inzichten en oerjazz uit drankholen. Helaas ging dat laatste aspect steeds meer domineren, want de man bleek niet te stoppen en verstoorde de rest van de avond met luid geschetter, alsmaar banaler blazend op een automatische piloot die kennelijk Koning Alcohol heette. De set van het voltallig ICP Orkest herstelde hier niet van, want na drie nummers was het opeens afgelopen.
Onevenwichtigheid is eigen aan de ICP: de volgende keer is het waarschijnlijk groots, hoewel de gasten niet meedoen aan de toer. Het viel overigens op hoeveel Bimhuis-bezoekers door de muziek heen praatten. Waren zij vooral aangetrokken door het idee van de ICP?
Frank van Herk

