	Gala-avond met Cruijff afgelast
	Op 25 april wordt hij vijftig jaar en omdat hij Johan Cruijff is, zit een gezellig etentje met de familie, onderbroken door een enkel toespraakje, er niet in, vermoedelijk. Zoon Jordi die buiten het huis stiekem een Abraham-pop neerzet, en een bord met het opschrift 'Johan wordt vijftig, drie maal toeteren', nee, ook dat niet. Zo makkelijk komt hij er niet vanaf.
Als co-commentator is Cruijff sinds vorig jaar verbonden aan de NOS en de omroep wil de beste Nederlandse voetballer aller tijden op gepaste wijze, en avondvullend, eren. Een gala-avond in Carr√© zou hem onder meer worden aangeboden, met een keur aan artiesten en feestelijk uitgedoste kennissen en vrienden en oud-collega's uit binnen- en buitenland.
Helaas, het feest in Amsterdam gaat niet door. De vrouw van Cruijff, Danny, voelt er niets voor een hele avond te kijk te staan. Ze heeft haar veto uitgesproken.
De uitzending van het gala had moeten volgen op een filmisch portret, een tijdloos document over het leven en de werken van Johan Cruijff. Niet even het archief omkeren, muziekje er onder, klaar, nee, het moet iets kunstzinnigs worden.
Voor het schrijven van een scenario of een adviserende rol daarbij wordt aan niemand minder dan Jan Blokker gedacht. Vandaag vergaderen alle betrokken, exclusief Cruijff, verder in Hilversum.

