	Een salontafelboek over het weer
	Als er regen in de lucht hangt, doet de buitenmens er goed aan het pluimvee in de gaten te houden. Verschuilen de kippen zich, dan is er niet veel meer dan een buitje op komst. Blijven ze daarentegen gelaten buiten, dan wordt het voorlopig niet meer droog. Waarom? Hoe weet de kip wat er komen gaat?
In hun nieuwe weerboek Weergaloos Nederland vermelden de meteorologen H. Geurts en J. Kuiper wel de superieure weerkundige talenten van de kip, maar waarop die zijn gebaseerd, blijft helaas onopgehelderd.
Net zoals ze onverklaard laten waarom hoge molshopen regenweer zouden aankondigen, hoe spinnen schijnen te weten dat ze moeten vluchten als er onweer nadert, en waarom mieren aan de vooravond van een natte, koude herfst grote zandbergen zouden opwerpen. Waarom laat de ezel voor onweer de oren hangen? Waarom eet de hond gras voor regenweer?
Alleen de achtergronden van de meteorologische capaciteiten van het schaap doen de twee medewerkers van het KNMI in De Bilt uit de doeken. Het gekrulde schapenhaar wordt langer als de luchtvochtigheid oploopt, zodat de vacht als hygrometer functioneert die weersveranderingen al een etmaal vooruit voelt aankomen.
De vermogens van dieren om het weer te voorspellen, maken deel uit van een eindeloze reeks weetjes en anekdotes over het weer en de meteorologie (en seismologie) in Nederland die Geurts, voorlichter bij het KNMI, en Kuiper, hoofdmeteoroloog, in dit boek hebben verzameld. Het verschijnen ervan valt aan de vooravond van het eeuwfeest van de Biltse vestiging van het KNMI, dat in 1854 onder leiding van C. Buys Ballot in de Utrechtse Sonnenborgh was opgericht.
De dagelijkse weerkundige praktijk van het instituut in De Bilt levert veel vreemde verhalen op, dat is zeker. Op tweede pinksterdag 1994 registreerde men bijvoorbeeld een aardbeving van kracht 1 op de schaal van Richter in het zuiden van Limburg, met een frequentie van 2,1 hertz.
Dat moest, stelden de seismologen na enig peinzen vast, het Pinkpop-festival in Landgraaf zijn, waar op dat moment de jongens van Rage against the Machine tekeer gingen. Althans: duizenden in het publiek veerden 126 keer per minuut op en neer precies op de beat van de muziek en deden de bodem tot twintig kilometer verderop dreunen. Later die dag deden de Smashing Pumpkins het blijkens de KNMI-seismograaf iets rustiger aan.
Bij Epe op de Veluwe ligt op het landgoed De Dellen het graf van Cornelis, de zoon van de oprichter van het KNMI. Op 17 juli 1987 raasde er een krachtige windhoos in de buurt van Epe. Het spoor van vernielingen door bossen vertoonde merkwaardige hiaten, omdat de hoos daar kennelijk van de grond was getild. De bomen lagen soms drie lagen dik met hun kruinen rond de grafsteen, die zelf echter onberoerd was gebleven.
Koffiebrander Douwe Egberts in Utrecht belde ooit op een regenachtige herfstdag met het KNMI met de vraag wat er in 's hemelsnaam aan de hand was met de luchtdruk die gemiddeld 975 hPa was, laag maar niet extreem. Het bedrijf was die ochtend platgebeld door mensen die geen koffie uit de automaat kregen, kennelijk omdat door de lage luchtdruk het kookpunt van het water lager was dan normaal, waardoor het verwarmingselement te lang doorging. De machines raakten daardoor oververhit en schakelden uit voorzorg af. Het KNMI leverde een exacte luchtdrukverdeling over het land om de klachtenlijn van dienst te kunnen zijn, inclusief een verwachting wanneer er weer koffie zou zijn.
In het boek zijn uitputtende lijsten opgenomen van muziek, van klassiek tot pop, waarin weersverschijnselen een rol spelen. Titels en teksten spreken boekdelen over het klimaat in het land van herkomst, beweren de auteurs, opnieuw zonder veel overtuigende analyse. Uitzondering heten de Grieken te zijn, die bij voorkeur zingen over regen en bewolking in plaats van hitte en zon.
Maar is Nederland wel zo regenachtig als bijvoorbeeld een piepjonge Rob de Nijs ooit achter zijn zolderraam zong? Meetseries uit De Bilt wijzen anders uit. Iets meer dan de helft van de dagen in het jaar valt er enige neerslag, maar gemiddeld is het 8160 uur droog. Wie tweemaal per dag een uur buiten is, voelt gemiddeld eens in de tien dagen regen en meestal slechts een paar druppels, aldus de statistiek.
In de jaren vijftig en zestig was KNMI-meteoroloog Joop den Tonkelaar de bekendste weerman van het land, die vele honderden malen op televisie weerpraatjes presenteerde. Op zaterdag 26 januari 1963 meldde hij dat de Noordzee vol ijs lag dat door de wind naar de kust werd gedreven. 'Als u iets wilt zien dat u waarschijnlijk nooit meer in uw leven te zien zult krijgen, moet u morgen naar de kust gaan.' De dag erop stond richting Zandvoort de eerste grote file uit de vaderlandse geschiedenis.
Die vroege weerpraatjes op de buis boden begin jaren vijftig overigens niet meer dan een arm die met een krijtje op een schoolbord de weerkaart intekende. Veel kijkers klaagden over kippenvel bij het gepiep van dat bordkrijt, waarna na lang experimenteren ten slotte de oplossing van de Belgische weerman Armand Pien werd gekozen: de lipstick van de omroepster op een kunststof bord.
In Weergaloos Nederland hebben de weerfreaks Geurts en Kuiper reeksen van zulke smakelijke voorvallen en avonturen verzameld en vermengd met een reeks tamelijk droge inleidingen op de belangrijkste meteorologische fenomenen en technieken. De verhalen over de maatschappelijke dienstverlening van het huidige KNMI, van gladheidsberichten tot aanwijzingen voor de bietencampagne, heeft soms storend veel van een reclamefolder voor het tegenwoordig op de vrije markt opererende instituut in De Bilt. En over de kwaliteit van de vooruitzichten, in menige Nederlandse huiskamer toch een dagelijks terugkerend gespreksonderwerp, komt de lezer helaas niets aan de weet.
Verreweg het aardigst is het hoofdstuk over heftige weerverschijnselen in Nederland, een onderwerp dat overiges een boek op zichzelf rechtvaardigt, ook al gaat het er zelden zo hard aan toe als bijvoorbeeld in de Verenigde Staten (tornado's) of het Caribisch gebied (cyclonen). De historische verslagen van zand-, wind-, stof- en waterhozen, van orkanen en de ontreddering die ze teweegbrengen, zijn zeker het lezen waard. Kuiper maakte zelf in 1992 de windhoos op Ameland (n dode) van nabij mee en zijn verbijstering over het ongenadige natuurgeweld is voelbaar in de tekst.
Weergaloos Nederland is door zijn voortdurende hang naar het lollige detail echter vooral een boek om op verloren momenten wat in te grasduinen. Veel ervan is als veel gesprekken over het weer: gebabbel dat de tijd vult. Misschien dat zoiets volstaat voor het salontafelboek, dat dit ruim gellustreerde werk duidelijk wil zijn. Maar het Nederlandse weer en de Nederlandse meteorologie hadden beide toch wat beter verdiend.
Martijn van Calmthout
Harry Geurts en Jacob Kuiper: Weergaloos Nederland
Kosmos Z&K;  39,90
ISBN 90 215 9498 6

Foto
	Waterhoos boven het IJsselmeer. FOTO A.J. DANKO

