	Rommelig, oppervlakkig beeld oude en nieuwe grunge in Seattle
	Hype van Doug Pray. Met Soundgarden, Pearl Jam, Nirvana e.a. In Kriterion Amsterdam.
Met zijn half miljoen inwoners is Seattle de 21ste stad van de Verenigde Staten, in het noordwesten bij de grens van Canada. Vroeger trok het houtvesters en goudzoekers, nu is Boeing de grootste werkgever. Een groene stad tussen water en bergen, waar het meestal regent.
De jeugd van Seattle had weinig te doen en verzamelde zich in het weekeinde rond de lokale bandjes. Tot in de jaren tachtig de ene plaatselijke groep na de andere populariteit verwierf tot in alle Amerikaanse uithoeken en enkele daarvan zelfs de status van internationaal fenomeen bereikten.
De muziek uit Seattle, verzameld onder de naam grunge ('Troep') was rauw, heavy metal, Sub Pop. Het bekendst werd Nirvana, maar je had en hebt ook Pearl Jam, Mudoney, 7 Year Bitch, Soundgarden, The Posies en wat al niet.
Een rijke wereld voor een gouden documentaire, deze Seattle-hype, maar de drie en half jaar dat Doug Pray materiaal verzamelde voor Hype! had wel wat beters kunnen opleveren. Oud en nieuw materiaal wordt rommelig door elkaar geflikkerd, van de vele optredens zie je maar flarden.
Een fotograaf, een grafische ontwerper en een producent babbelen de flitsen aan elkaar en het enige echte goede is het sociologische bed waarin alles gegoten is. De muziek als uiting van een sociaal-culturele ontwikkeling. Maar ook dat element heeft de diepte van een cd. De resterende soundtrack is nog het beste.PvB

