	Meer dan tien kandidaten voor opvolging van ontslagen Haan Trainers staan in de rij bij Feyenoord
	Van onze verslaggever
Willem Vissers
 ROTTERDAM
Feyenoord mag dan in een sportieve crisis verkeren, de naam van de club blijft onweerstaanbaar. Trainers staan bijna op de stoep om aan de slag te gaan in Rotterdam, al is het maar voor ruim een half jaar. Een beter moment is ook nauwelijks denkbaar, want Feyenoord zal toch niet n¢g dieper zinken?

Voorzitter Jorien van den Herik sprak de afgelopen week met 'meer dan tien' kandidaten voor de vacature van de ontslagen Arie Haan. 'Zes van hen zijn heel duidelijk beschikbaar.' Binnenkort is de benoeming te verwachten, doch vermoedelijk pas na de wedstrijd van vanavond in de Champions League tegen Manchester United.
Jammer voor Feyenoord dat d kandidaat van het legioen ontbreekt op de lijst. De voorzitter schat in dat Johan Cruijff inderdaad niets meer voelt voor het trainerschap. Van den Herik, die zich beroept op summiere informatie, hield overigens voor zich of hij Cruijff heeft benaderd.
De deze week genoemde Leo Beenhakker is officieel nog geen kandidaat, zo viel uit de woorden op te maken. Pas als collega-preses Karel Aalbers van Vitesse de Rotterdammer vrijgeeft, krijgt de technisch directeur een plaats op de lijst. En dat moet geen spel van weken zijn. Van den Herik: 'We laten ons geen tempo opdringen.'
Saillant is dat Van den Herik en Aalbers, die dinsdag ziek was volgens een woordvoerster van Vitesse, tijdens KNVB-vergaderingen vaak de vloer met elkaar aanveegden. Beenhakker zelf is bij wijze van spreken bereid op zijn blote knien naar De Kuip af te reizen, om zijn jeugdliefde te omarmen. Bij Vitesse heeft hij het wel gezien.
Van den Herik is ook niet van plan een schadeloosstelling over te maken naar Arnhem. De ontbinding van het contract is een zaak tussen werknemer en werkgever.
De spelers houden zich op de vlakte over de naderende aanstelling. Volgens aanvoerder Van Gastel is enige spoed wel geboden. De mogelijkheid om het seizoen af te maken met assistent Meijer en oud-speler Metgod en rustig te zoeken naar de man voor volgend jaar, is onbespreekbaar voor de Feyenoord-leiding. 'Dat is ons beleid', aldus Van den Herik, die daarmee niets wil afdoen aan de kwaliteiten van de huidige staf. Een naam voor de groep is gewenst.
Zoals het tevens beleid is om slechts tot het einde van het seizoen af te spreken. 'Een trainer ziet het als een uitdaging om bij Feyenoord te werken of niet.' Stel dat de prestaties opeens uitstekend zouden zijn, dan valt wel verder te praten over een verlengd dienstverband.
Geert Meijer heeft geen tijd om zich te verdiepen in alle trainersverhalen. Hij is bijna dag en nacht bezig met de ploeg die woensdag Manchester United ontvangt in een nagenoeg gevuld stadion. Gerust was hij over het herstel van Van Gobbel en Cruz, beiden weer hersteld van lichte blessures. Connolly en Frser zijn niet beschikbaar.
Meijer vertelde dat de verwachtingen rond Feyenoord misschien wel te hoog gespannen zijn, afgezet tegen de kwaliteiten van de ploeg. Als Ajax een normaal jaar had beleefd, was die club gewoon tweede geworden in de competitie en had Feyenoord in de UEFA Cup gespeeld, aldus Meijer. Van den Herik voegde toe dat Feyenoord niet moet proberen voor een dubbeltje op de eerste rang te zitten.
Meijer, al jaren assistent, herinnerde zijn gehoor aan het begin van de jaren negentig, toen Feyenoord defensief nauwelijks te kloppen was. Nam de ploeg een voorsprong, dan was het voor de tegenstander vaak over en sluiten. 'Dan kon je rustig een sigaar opsteken.' Types als Taument, Kiprich of Blinker zorgden dan wel voor een succesvolle counter.
De assistent verwacht woensdag een goed Feyenoord en dat is al bijzonder op zich, gezien het geknoei van de laatste weken. Uitgaan van de defensie, met oog voor de aanval. Feyenoord moet winnen om nog een kans te behouden op een plaats in de kwartfinales. 'We zullen geen drie ausputzers opstellen en ook geen vier spitsen. We spelen realistisch.' Manchester won de laatste twee duels in de Premier League ruim, van zwakke broeders overigens: 7-0 tegen Barnsley, 6-1 tegen Sheffield Wednesday.
Afgezien van het doceren van voetbaltactische en -technische zaken trachten Meijer en Metgod vertrouwen en sfeer in de ploeg te brengen. Zo ging Feyenoord vrijdag een dagje vissen. 'Ik heb geen groepjes gezien, of mensen die elkaar ontliepen. Alle spelers wilden met elkaar gaan eten. Zoiets doe je niet voor als je elkaar niet mag.'
Een verslaggever vroeg hoe het toch mogelijk was dat Feyenoord in de eerste wedstrijd na Haans ontslag, tegen Fortuna, zo weinig strijdlust toonde. De ploeg had de tijdelijke trainer kunnen steunen.
Zo simpel is het allemaal niet, vond Meijer. 'Dacht je dat een groep opeens helemaal scherp is als de trainer is ontslagen. Je moet ook in die koppies kunnen kijken. Boateng is bedreigd door supporters, dan is het logisch dat zo'n speler niet okselfris op het veld staat.'

