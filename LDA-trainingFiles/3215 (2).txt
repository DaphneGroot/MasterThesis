Hektor (mythologie).
Hektor (Oudgrieks:) of Hector (Latijn) is een figuur uit de Griekse mythologie. Hij is een zoon van de Trojaanse koning Priamos en Hekabe, en daarmee een broer van Paris, Helenos, Tro√Ølos en van Kreousa, Kassandra en Polyxena. Hij was getrouwd met Andromache en had met haar een zoon, Astyanax. Hektor werd beschouwd als de voornaamste beschermer van Troje gedurende de Trojaanse oorlog.
Aangezien hij een verbod had om Achilles te ontmoeten (voorspeld door een ziener), lukte het Hektor om gedurende de eerste 10 jaar van de oorlog van het slagveld te blijven als Achilles in de buurt was. Wanneer Achilles zich weer eens mokkend buiten de strijd hield, teisterde Hektor de Grieken. Hij doodde vele bekende Griekse strijders waaronder Asaios.
Maar toen hij Patroklos doodde, de neef/vriend van Achilles, raakte Achilles gemotiveerd om weer deel te nemen aan de strijd. Hektor werd uitgedaagd voor een duel en werd verslagen door Achilles. Al stervende smeekte Hektor Achilles om zijn lichaam over te brengen naar Priamos, maar Achilles weigerde en bond zijn lichaam achter zijn strijdwagen en sleepte hem 3 maal vernederend rond de stad, voordat hij hem achterliet voor de honden en gieren om op te eten. De goden beschermden het lichaam van Hektor echter tegen verdere schade (Boek 22 Ilias). Elke dag sleepte Achilles Hektor 3 x 3 maal rond het graf van Patroklos. Achilles had gezworen bij de dood van Patroklos, dat hij Hektors lijk nooit aan de Trojanen zou overhandigen. Zeus kwam tussenbeide en liet hem door zijn eigen moeder, de nimf Thetis overtuigen. Priamos, kapot van verdriet, werd door Iris, bode van de Goden, overtuigd om naar Achilles te gaan en het lijk van zijn zoon vrij te kopen. Door medelijden bewogen, aanvaardde Achilles de immense losprijs. Hij liet het lijk wassen en in doeken wikkelen en gaf het aan Priamos mee. Daarna was er nog een wapenstilstand van 12 dagen, gedurende het hele rouwproces.
Hektor is het onderwerp van verschillende latere toneelstukken en romans; in het Nederlands bijvoorbeeld van de roman "Hector" van Guus Houtzager.
