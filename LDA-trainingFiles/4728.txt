	Bezig zijn met het zetten van koffie
	HET HANDBOEK bestaat niet. Je kunt er geen tentamen in doen of een diploma voor krijgen. Toch betreden tal van nieuwelingen in dat vak jaarlijks de literaire arbeidsmarkt. Het vak heet Zuiver Nederlands Schrijverschap, het zorgvuldig uit het hoofd geleerde handboek Basisprincipes van de moderne roman. De studie vereist een grondige kennis van verhaaltechnische sjablonen, in lood geklonken symboliek en een oninwisselbaar jargon. Er is een groslijst met toegestane thema's. Denkbeeldige docenten zijn Cees Nooteboom, Margriet de Moor, Nelleke Noordervliet en de oude nestor Gerard Reve, al heeft nimmer n afgestudeerde deze leermeesters gevenaard. Maar dat hoeft ook niet. Na je examen kun je met de basiskennis op zak meteen lekker aan de slag. Uitgevers wachten je likkebaardend op bij de schoolpoort.
Sipko Melissen, die twaalf jaar geleden een dichtbundel publiceerde en nu als prozaschrijver debuteert met Jonge mannen aan zee, moet een modelstudent zijn geweest aan deze literaire faculteit. Zijn roman doet aan tientallen andere boeken denken, maar het wil je tijdens het lezen niet dagen welke dat zijn. In ieder geval lijkt nergens Sipko Melissen aan het woord, de fonkelnieuwe schrijver die toch echt moet bestaan: zijn foto staat achterop, en iemand met die naam geeft les in 'tekstschrijven' aan de Hogeschool Holland. Zou je het daar kunnen leren?
Jonge mannen aan zee is een maquette voor een roman, opgebouwd uit de latjes en scharniertjes die overschoten na de bouw van prestigieuze projecten. Wie zijn ogen dichtknijpt meent een origineel te zien. Alles klopt. De hoofdpersoon is journalist, of beter nog, hij schrijft stukjes voor een kunstkatern. Zo komt hij nog eens ergens, en hoeft de roman niet binnen de Amsterdamse grachten te blijven. Als kind was hij 'anders', gevoeliger vooral, dan de zultkoppen uit de polder waar hij opgroeide. De strenge God der gereformeerden was er oppermachtig. Seks moest derhalve op stille dijken of in struikgewas bedreven worden. Thuis was de bijbellezende patriarch de baas, de fabrieksdirecteur naar wiens goedkeuring de jongeman zijn leven lang vergeefs blijft snakken. Zijn moeder, een zachte, beeldschone blondine, sterft jong, zodat haar lieveling zich als homoseksueel ontpopt.
Midden in het leven van de hoofdpersoon is een fikse crisis. Katalysator is de dood van de polderpatriarch; lijden en catharsis blijven niet uit. Hoofdpersoon belandt op de bank bij de psychiater, een natuurlijke aanleiding om eens flink in de jeugd te roeren. En daar zijn de oorlog, het verzet. Vrije tijd in de ziektewet biedt gelegenheid in leven en werk van een kunstenaar te duiken. Kunstenaar en moeder hebben elkaar gekend. Een verloren jeugdliefde komt weer in beeld, raakt ook gefascineerd door de kunstenaar, de moeder, de polderjeugd. Zijn vrouw is joods - wordt ook meegenomen. Kunstbeschouwing en de zoektocht naar het diepste zelf culmineren in de loutering. Die vindt plaats in het bed waar de twee jeugdvrienden zich uiteindelijk tot elkaar bekennen.
Binnen dit ijzersterke staketsel van beproefd materiaal moet het schrijven van de roman een invuloefening zijn geweest. Een foto van de jeugdvriend Andreas 'doet pijn en ontroert mij'. Andreas zou later naar het buitenland gaan en succesvol zakenman worden, dus die jeugdfoto toont 'iemand die weet wat hij wil. Hij wil de polder uit, Nederland de rug toekeren.' Ja, zo zou het gaan. Bij een foto van zijn grootouders uit 1938 is 'weemoed het eerste woord dat mij te binnen schiet'. Bij het betreden van een hotelkamer is 'een uitnodiging tot zelfmoord' het eerste dat te binnen schiet, bij Bachs smartelijke Wohin? zijn het de 'heldere jongenskelen'. Een zomerse lucht is van een 'Della Robbia-blauw', het verzetsmuseum 'een dodenrijk'. Formuleringen die razend nieuwsgierig maken naar het tweede woord dat de schrijver 'te binnen schiet'.
Ook in de liefde loopt niemand uit zijn mal. De jeugdvriend was 'een stukje blauw in een zwaarbewolkte hemel'. Een mooie jongen is 'bronskleurig' dan wel 'olijfkleurig', heeft 'meisjeswimpers' en de aanblik van zo'n 'engel in wording', ook wel 'godenzoon', veroorzaakt 'een steek', gevolgd door de aanvechting 'als een hoofse ridder zijn leven binnen te dringen'.
Zo nu en dan word je eraan herinnerd dat de hoofdpersoon overspannen is. Bij aangrijpende herinneringen is het 'alsof de kamer kantelt', het kan ook de tafel zijn, of de 'keel die leek te worden dichtgeknepen'. De kaft van een biologieboek roept heftige emoties op: 'Opnieuw overviel mij de diepe schaamte die destijds bezit van mijn lichaam had genomen en mijn tong had verlamd.' Precies, zo en niet anders zeg je dat op de wijs van de literatuur. En er is meer dan literatuur: 'Altijd weer als ik stond voor een landschap van Van Ruysdael, een riviergezicht van Jan van Goyen of een panorama van Esaias van de Velde, zag ik een landschap dat ik kende.' Is er ooit iemand geweest die dat niet heeft gedacht bij deze schilderijen? Melissens roman is een feest der herkenning voor eenieder die wel eens een boek leest of een museum bezoekt.
Reizen naar de tentoonstellingen van Max Beckmann, de inzicht verschaffende kunstenaar, staan garant voor geografische spreiding in het boek. Gelukkig schreef de schilder een dagboek, dat zet je op een spoor. Thematische overgangen vereisen echter een ander bindmiddel. Een greep in de materiaalkist bood uitkomst. In de begeleidende tekst bij een schilderij van Beckmann wordt van Schopenhauer gerept, zijn werk wordt erbij genomen en kijk: 'Ik had de wonderlijke sensatie (. . .) dat beide, beeld en tekst, elkaar precies dekten, alsof zij hadden gewacht op iemand die hen met elkaar in verband zou brengen.' Dat laat de hoofdpersoon zich geen twee keer zeggen. Een andere keer is het een zwarte koekenpan, die een drama in herinnering roept dat ooit plaatsvond bij een eenzelfde koekenpan, 'maar dan zonder steel'. Het boek schrijft zichzelf, bijna. Nog een paar van die handige 'sleutelmomenten' en zie: de literaire bouwdoos is klaar.
Een paar minpuntjes. Succesvolle Nederlandse schrijvers onthouden zich van stoplappen als 'en hij boog zich grinnikend voorover'. Armbanden zitten bij hen altijd 'om een pols', en mensen wijzen vanzelf 'met hun hand'. Dat mag best weg. Ook weten zij dat het niet nodig is om twee rokers in een dialoog voortdurend sigaretten te laten aanbieden, opsteken of uitdrukken en met een aansteker te laten friemelen. Dat hoeft echt niet meer. En in plaats van 'bezig zijn met het zetten van koffie' kun je beter 'koffie zetten' schrijven. Van het duizend maal voorkomende 'vanuit' maak je gewoon 'uit' of 'door'. Dat zijn hinderlijke restanten beleidsnotaproza uit een vorig leven. Wie erover valt is een kniesoor. Het zijn kleine smetjes op een glansrijk afgelegd examen.
Aleid Truijens
Sipko Melissen: Jonge mannen aan zee.
Querido; 271 pagina's;  39,90.
ISBN 90 214 7464 6.

Foto
	Zelfportret van Max Beckmann (1934), 'de inzicht verschaffende kunstenaar'. MUSEUM LUDWIG, KEULEN

