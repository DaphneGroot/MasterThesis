	PLATEN: jazz; Jesse van Ruller vernuftig, maar nog weinig eigen
	Jesse van Ruller: European Quintet. Blue Music BM 1002.
In 1995 won de Nederlandse gitarist Jesse van Ruller als eerste Europeaan de solistenprijs van de Thelonious Monk Foundation in Washington. Het is natuurlijk de bedoeling dat dit op zichzelf aanzienlijke wapenfeit niet tot in lengte van dagen het eerste is dat vermeld wordt als Van Ruller ter sprake komt, en daarom moet de inmiddels 25-jarige gaan bouwen aan een carrire die zo'n vliegende start waardig is. Dat lukt nog maar half.
Hij heeft lang gewacht met het uitbrengen van zijn debuut-cd, maar de bezetting is dan ook iets speciaals. Een Belgische bassist, de Duitse saxofonist Peter Weniger, en twee bekende Britten: pianist Julian Joseph en diens vaste drummer Mark Mondesir.
Vooral de laatste twee zorgen ervoor dat het in elk geval spetterende, energieke opnamen zijn geworden, want ze produceren samen een ritmische vloedgolf die de solisten meesleurt.
Van Ruller houdt van een gitaargeluid dat dicht bij het oorspronkelijke, akoestische karakter van het instrument ligt, en laat ook verder horen een wat ouderwetse spelopvatting te hebben, die de verworvenheden van de rock negeert. Hij tokkelt vaak met de duim, zoals Wes Montgomery, maar zijn toon is een stuk droger; het lijkt hem meer te gaan om grote hoeveelheden vernuftig ingedeelde noten dan om het gewicht van elke afzonderlijke noot.
De ballad Bewitched van Richard Rodgers roept sterke herinneringen op aan Van Rullers docent, wijlen Wim Overgaauw, die net zo mooi een melodie kon inbedden in warme akkoordlagen.
Elders, op de fellere momenten, klinkt iets door van de vinnig op de beat inhakende scherpte van John McLaughlin. Kortom: Van Ruller kan veel, doet soms te veel, en heeft nog te weinig eigens.
5 Up High: The Deep. A Records AL 73088.
De Amsterdamse tenorsaxofonist Jasper Blom verruilde enige jaren geleden zijn speelse, door 'Europese' invloeden fris klinkende groep Zut Alors! voor het meer doorsnee-Amerikaanse geluid van 5 Up High, en gaf daarbij wat individualiteit prijs. Want ook de tweede cd van 5 Up High bevat weliswaar heel plezierige muziek, met charmante en verzorgde thema's en onberispelijke swing, maar ook veel voorspelbaars dat net niet boven de druk bevolkte middenmoot uitsteekt.
Het sterkst is de groep in de langzamer stukken, zoals het lome Happy Frog dat een voor de jazz ongebruikelijke stemming verkent. Alt- en sopraansaxofoniste Carolyn Breuer droeg een elegante ballad bij, Now I Know. Haar solo's wandelen echter iets te verantwoord en netjes door de akkoorden heen.
De enige die in de improvisaties wel eens verrast is Blom zelf, met een grillige, van de kern afgeleide logica die aan Wayne Shorter doet denken.
De meest uitgesproken poging om buiten de neo-bop-paden te treden, de compositie Telly's Blues, is een duet voor contrabas en de dubbeltonen blazende tenorsaxofoon van Jasper Blom; een truc die een schor en onzuiver geluid oplevert en dus ten koste gaat van 5 Up High's sterkste troef, de zangerigheid.
Triosonic: idem. A Records ARP 73089.
Saxofonist Ferdi Schukking van Triosonic demonstreert op Multiphonics hoe je wel zuivere, muzikale dubbeltonen kunt blazen, en ook voor het overige is zijn klassiek geschoolde spel van een in de jazz uitzonderlijke precisie. Samen met bassist Theo Hoogstins probeert hij in dit trio een eigen stijl te ontwikkelen door procds uit de twintigste-eeuwse 'serieuze' muziek als uitgangspunt te nemen.
Het cd-boekje levert uitgebreide toelichtingen bij de octotonische reeksen, twaalftoons-melodien en anderszins bijzondere structuren.
Dat komt soms wat pedant docerend over, vooral als er meteen maar bij vermeld wordt dat de luisteraar iets spannend of grappig hoort te vinden. Maar de muziek zelf neemt alle wrevel weg, want die klinkt allesbehalve droog of uitsloverig.
De experimenten met de tonaliteit leveren treffende thema's op, met een eigen karakter dat bovendien in de solo's wordt voortgezet, zodat bijvoorbeeld de octotonische stukken ondanks het robuuste groepsgeluid iets zwevends krijgen, door het uitblijven van verwachte oplossingen. Slagwerker Menno de Bruin schrijft zelf niet, maar stuwt het ritme en steunt de melodien op voorbeeldige wijze. Een aangenaam prikkelende cd.
Frank van Herk

Foto
	Jesse van Ruller; Triosonic

