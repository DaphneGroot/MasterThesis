	Een geblinddoekt paard
	INDIE WAS te groot voor Nederland en in het bijzonder voor de vooroorlogse generaties van politici en koloniale topambtenaren. Het bestuur was behoudend en pietepeuterig precies. Nederland mocht geen fouten maken, want dan zou het zich in de ogen van de wereld blameren. 'Indi was voor Nederland een angstig bezit.'
Dit betoogt Bob de Graaff, historicus bij het Instituut voor Nederlandse Geschiedenis, in zijn proefschrift Kalm temidden van woedende golven over het koloniale beheer tussen 1912 en 1940. Hij publiceerde over allerlei historische onderwerpen en doceert Japanse historie in Rotterdam.
De Graaff werkte zo'n zeventien jaar aan het proefschrift en het is een indrukwekkend en doorwrocht geheel geworden. Grondige geschiedschrijving gaat samen met organisatiesociologie en bestuursanalyse. Het is geen chronologisch verhaal en er zitten nogal wat theoretische stukken tussen. Toch is het boek voor volhouders lezenswaard en lonend. Het voedt op z'n minst de verwondering over het fenomeen kolonialisme.
'Kalm te midden van woedende golven' wordt meestal in het Latijn gezegd en Hendrik Colijn, de centrale politieke figuur van het interbellum, liet de gesuggereerde fiere houding nog liever op zichzelf slaan dan op Willem de Zwijger. Maar bij De Graaff wordt het eerder een massief onderbouwde sneer: Colijn en zijn tijdgenoten aan het Plein in Den Haag (ministerie van Kolonin) of in Buitenzorg op Java (de gouverneur-generaal) bleven al te kalm.
Indi raakte meer dan Nederland in een enorme stroomversnelling en het bedompt-Nederlandse bestuur deed er niets mee, trachtte het zelfs te ontkennen of te bagatelliseren. Nederland had inderdaad te weinig mensen en geld voor zo'n enorm gebied in volle ontwikkeling, maar de Nederlandse elite had vooral een tekort aan reel zicht op de toekomst en dus aan een ontwikkelingsstrategie.
De Graaff koos 1912 als vertrekpunt. Niet alleen omdat toen de grootste omvang van de kolonie was bereikt na alle Atjehse ellende, maar ook omdat toen bezorgd studie werd gemaakt van de Japanse bedreiging van dit 'bezit'. Japan had zes jaar eerder Rusland vernederd en propageerde de overwinning op 'de Europeanen' overal, in Indi in het Maleis. Nederland wist dat het niet het geld en de mankracht had om dat grote Aziatische rijk, dat bovendien wegens de grootste olievoorraad van Zuidoost-Azi steeds belangrijker werd, militair te verdedigen.
Nog belangrijker was rond 1912 het ontwaken van het Indonesisch nationalisme. In dat jaar werd de Sarekat Islam (SI) opgericht, een succesvolle poging om een eigen modern-islamitische identiteit te bereiken, naar het voorbeeld van de Jonge Turken. Aanleiding was de schromelijke bevoordeling van het christelijk onderwijs door de dweperige AR-landvoogd Idenburg. De SI stroomde vol en bleek hier en daar gewelddadig, wat een 'panische angst' bij Europeanen en Chinezen opriep. De Graaff: 'De wapenhandels op Java, uiteraard alleen toegankelijk voor Europeanen, waren spoedig uitverkocht.'
Sommige Nederlanders in Batavia begrepen het: hier had 'de Oostersche apathie een eersten deuk gekregen'. En er was 'eene eerste flikkering door de volksziel komen lichten'. Die les is niet onthouden, althans niet door het Haagse en Buitenzorgse bestuur, maakt het proefschrift duidelijk. Idenburg noemde het Indonesische nationalisme 'niet meer dan een rimpeling aan de oppervlakte van de oceaan'. Dat was al hachelijk tijdens het toestromen van de SI-leden. Maar twintig jaar later noemde Colijn het verschijnsel 'dun als het zilvervliesje van de rijstkorrel', en toen was het echt onzin.
Voor koloniale bestuurders en de kolonisten (planters, zakenlieden) van de Vaderlandse Club was het echter een geruststellende redenering. Nationalisten - dat waren wat roerige halfintellectuelen, maar de grote massa van dociele 'inlanders' had voor hen geen belangstelling. De Graaff maakt duidelijk dat het nationalisme vooral via moslim-organisaties tot diep in de samenleving reikte en dat de doorsnee-inlander de Nederlanders liever kwijt dan rijk was - en geen poot voor het Nederlandse bewind zou uitsteken, wat in 1941 overvloedig bleek.
Het ruime hoofdstuk over de grote veranderingen in de 'Indische' samenleving van het interbellum is het beste en boeiendste van het boek. De Graaff toont aan hoe de schakels tussen blank en bruin wegvielen. De 'Indo's' kozen, ook onder druk van Buitenzorg, de blanke kant, hoewel ze daar op het achterbankje moesten blijven. De Indonesische adel, vroeger de 'jongere broer' van residenten, werd als bestuurlijke tussenlaag weggewied. Overigens had het bestuur de neiging steeds minder aan het niet-Nederlandse tussenbestuur over te laten, zeker na enkele mislukte communistische opstanden in 1926 en 1927.
In 1850 was vijfzesde van de Nederlanders in Indi militair of ambtenaar, in 1930 eenderde. Er was een machtige groep kolonisten opgekomen die zich ver boven de inlanders verheven voelden. Er waren ook steeds meer blanke vrouwen die, hoewel ze daaraan niet gewend waren, veel personeel moesten koeioneren: 'De eerste zorg van de Hollandsche moeder is wel dat de kinderen niet verindischen. Zij moeten dus zooveel mogelijk in haar nabijheid zijn (. . .); bij het baden mag de baboe helpen met waschwater brengen en kleertjes klaarleggen, maar de moeder baadt de baby zelf.'
Tegen 1940 waren de raciale tegenstellingen niet meer te overbruggen. De officile beleidsdoelstelling van 1913 van 'meer saamhorigheid' in de kolonie is volgens De Graaff 'een volledig fiasco' geworden. Hij acht de kolonie dan zelfs 'een politiestaat'. Nederland heeft inderdaad uitingen van Indonesisch nationalisme steeds krampachtig willen wegdrukken en de volksinvloed zo beperkt mogelijk gehouden; dit alles ook onder druk van de kolonisten.
Colijn en Welter vonden de Volksraad een vergissing. Inlands zelfbestuur mocht van hen alleen op zeer kleine schaal. Colijn, overigens de enige bestuurder van formaat, was wat kennis en emotionele binding met Indi betreft blijven steken in zijn gloriejaren met Van Heutz. Volgens De Graaff hadden de meeste ministers en topambtenaren last van hun gouden herinneringen. Het ministerie van Kolonin - het eigenlijke, te gedetailleerd beschreven object van de studie - kende in de top veel gepensioneerde Indische bestuursambtenaren. Het was behoudend, loom en knus: tempo doeloe aan het Plein.
Kolonies waarin 'settlers' het veel voor het zeggen hadden, kenden meer raciale spanningen en dekoloniseerden moeilijker. Het bestuur wilde niet aan een situatie denken, laat staan daarop anticiperen, waarin de inlanders de baas zouden zijn over 'onze' kolonisten. Om die reden heeft ook de dekolonisatie van Kenya, Rhodesi, Algerije, Angola en Mozambique meer problemen gegeven dan bijvoorbeeld die in West-Afrika, waar de Britse bestuurslaag zich kalm terugtrok.
Een gemis van deze weidse studie is dat de vergelijking met andere kolonies vrijwel ontbreekt. Wel wordt Franse en Amerikaanse kritiek op het trage en steeds zuiniger Nederlandse bestuur vermeld. Den Haag raakte daarvan over de rooie en verzon bizarre voorlichtingsprojecten via louche journalisten. Nederland (Colijn) bezuinigde in de jaren dertig alle 'ethische politiek' ten gunste van de bevolking weg. Er werd gedroomd van een al of niet van God gegeven 'Rijkseenheid' ('beter n rijk dan twee runes'), terwijl de raciale polarisatie juist sterker werd. Mr. J.J. Schrieke, juridisch directeur op Buitenzorg, noemde het koloniale bewind 'het geblinddoekte paard in den karnmolen'. Hij schreef over de leden van de Raad van Indi dat zij 'op een goede dag de revolutionairen voor hun bed zien staan en dan zeggen dat dat niet in orde is omdat ze daarover de stukken nog niet gehad hebben'.
Jan Joost Lindner
Bob de Graaff: Kalm temidden van woedende golven - Het ministerie van Kolonin en zijn taakomgeving
1912 - 1940.
Sdu; 865 pagina's;  85,-.
ISBN 90 12 08435 0.

Foto
	Colijn verlaat het ministerie van Kolonin.SPAARNESTAD FOTOARCHIEF

