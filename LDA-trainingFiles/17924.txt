 ABN AMRO FAR EAST RES GESTEGEN IN HALFJR. 
 AMSTERDAM, 19 dec (Reuter) - De intrinsieke waarde per aandeel ABN AMRO Far East Fund is in de eerste helft van het 1996/97 gegroeid met 1,4 procent van 77,33 gulden (ex-dividend) tot 78,45 gulden per 30 september 1996, aldus de beheerder. 
 "De beperkte stijging was met name het gevolg van de teleurstellende gang van zaken op de Japanse aandelenbeurs," aldus ABN AMRO. 
 Daarentegen stegen de koersen op de aandelenbeurs van Hongkong fors als gevolg van aantrekkende economische groei in zowel Hongkong zelf als in het Chinese achterland. De overige beurzen gaven een uiteenlopend beeld te zien. 
 Door de stijging van de US dollar daalde de intrinsieke waarde per aandeel in US dollars gemeten licht met 2,2 procent. Het aantal uitstaande aandelen steeg met 472.000 tot 3.956.927. 
 Het fondsvermogen nam met bijna 40,9 miljoen gulden toe tot 310,4 miljoen. 
 Volgens de fondsbeheerder blijven de fundamentele factoren voldoende aanleiding geven om positief gestemd te zijn over de koersontwikkeling op de beurzen in het Verre Oosten in de rest van het nu lopende boekjaar. 
 (c) Reuters Limited 1996. 
