	Afgewezen en uit huis gezette asielzoekers leiden zwervend bestaan; 'Liever deze ellende dan naar Ethiopië'
	Van onze verslaggever
Jeroen Trommelen

ZAANDAM/WADDINXVEEN
Het is dinsdagavond half zeven en Josef Daniel Malugeta weet nog niet waar hij die nacht zal slapen. Waarschijnlijk het Centraal Station, zegt hij na enig nadenken. Afgelopen nacht logeerde hij bij een kennis. Soms mag er geslapen worden op het kantoortje van de Ethiopische vereniging in Amsterdam. 'Maar je kunt niet dagelijks bij dezelfde mensen aankloppen. Niemand van ons heeft het breed.'
Sinds hij op 24 september vorig jaar uit zijn ROA-woning in Zaandam werd gezet, heeft de 27-jarige afgewezen Ethiopische asielzoeker geen vaste verblijfplaats meer gehad. Geld of bagage heeft hij niet, alleen de kleren aan zijn lijf.
Het leven, zegt hij, bestaat uit bedelen bij vrienden, ontlopen van de politie en nadenken over een slaapplaats voor de nacht. 'Ik denk alleen aan de dag van vandaag. Het is erg zwaar.' Maar teruggaan naar Ethiopië? Nooit. 'Daar heb ik drie jaar om politieke redenen in de gevangenis gezeten. De verhalen die ik hoor, zijn nog steeds erg slecht. Liever deze ellende dan daar.'
Malugeta deelt zijn lot met vele honderden landgenoten die eveneens uit hun huis zijn gezet, maar niet gedwongen kunnen worden om naar Ethiopië terug te keren. Zelf willen ze het niet. En aan ongewenste deportaties werkt de Ethiopische ambassade niet mee.
Maar voor afgewezen vluchtelingen uit 'veilig' geachte landen die niet aan hun uitzetting meewerken, is justitie hard. Wie in een centrale opvangvoorziening zit, wordt daar zonder pardon uitgegooid. Ook van gemeenten die afgewezen asielzoekers in ROA-woningen huisvesten, wordt harde actie verlangd.
En anders dan de laatste dagen gesuggereerd wordt, werken de meeste gemeenten er volop aan mee, de grote steden niet uitgezonderd. Het harde gemeentelijke uitzettingsbeleid van Ethiopiërs, Eritreërs en Chinezen is al ruim een jaar aan de gang en heeft vele honderden illegalen opgeleverd, zegt voortzitter Tsenga Tekelu van de Ethiopische vereniging.
Hij vindt het hoopgevend dat grote steden als Apeldoorn, Rotterdam, Amsterdam en Den Haag er nu tegen in opstand zijn gekomen. 'Het is een echt menselijk gebaar en ik ben er dankbaar voor.' Maar voor veel van zijn landgenoten, zoals Malugeta, is het te laat.
De gemeente Amsterdam, die zich maandag bij de protesten uit Apeldoorn aansloot, liet zich in het verleden vaker van haar formele zijde zien. 'Amsterdam heeft vele tientallen Ethiopiërs de illegaliteit ingeduwd. Eigenlijk zou men deze zaken nu moeten herzien. Dan is er pas echt recht gedaan.'
Afgelopen donderdag ging de politie in Waddinxveen op pad om vijf Ethiopische vluchtelingen uit hun ROA-huis te zetten. Ze troffen er nog maar één aan: die zat in de keuken, had zich met benzine overgoten en had een aansteker in de hand. Tsenga: 'Ik ken mensen als deze man, het is geen aanstellerij. De pychische nood is enorm.'
De politie wist de man te overmeesteren. Op het bureau is hij met koffie en sigaretten gekalmeerd en daarna mocht hij vertrekken. 'We hadden verder niets met die man', zegt een woordvoerder. Toen de volgende dag drie Ethiopiërs terugkeerden en een nieuwe woning eisten, werden ze gearresteerd en weer vrijgelaten. 'We kunnen er geen kant mee op', zegt de Waddinxveense politiewoordvoerder.
Wethouder N. Wientjes bevestigt de gang van zaken met pijn in het hart. 'Ook wij vinden het niet leuk om door het rijk gebruikt te worden om het laatste, harde deel van het beleid uit te voeren. Zeker voor een groep waarvan je zeker weet dat die in de illegaliteit verdwijnt.' Dat heeft de gemeente volgens de wethouder vorig jaar november ook geschreven aan staatssecretaris Schmitz van Justitie en aan de Vereniging van Nederlandse Gemeenten, die overigens geen van beide op die hartekreet hebben gereageerd.
Het gaat volgens Wientjes echter te ver om te weigeren het inhumane beleid uit te voeren. 'We proberen als overheden toch te blijven communiceren zonder burgerlijk ongehoorzaam te worden. Wat kunnen we als gemeente doen? In de opvangcentra worden ook asielzoekers op straat gezet. Het gaat misschien om duizenden mensen. Ik ben blij dat de discussie nu is terechtgekomen waar ze thuishoort: bij de landelijke politiek.'

