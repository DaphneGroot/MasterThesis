	Nederland is bezaaid met wite olifanten
	Belastingbetaler, het blad van de club die de Nederlandse donateurs aan de fiscus verenigt, bracht een paar maanden terug een zwartboek uit, waarin zeventig gevallen van misgelopen overheidsinvesteringen op een rij gezet. Het tijdschrift is nu wat verder in de geschiedenis gedoken en komt daar nog veel schrijnender gevallen tegen.
Het zijn de bekende 'witte olifanten': de Kiltunnel bij Dordrecht, waardoor tienduizend auto's per dag zouden rijden. Het werden er slechts drieduizend: de overheid had gewaarschuwd moeten zijn, omdat de veerboot die vroeger de verbinding onderhield, maar tweeduizend auto's overzette. Het exploitatietekort bedroeg jaarlijks enkele tientallen miljoenen guldens. Later nam de Rijksoverheid een deel van de tekorten voor zijn rekening.
Maar er zijn veel meer witte olifanten: het Prins-Bernardviaduct bij het Centraal Station in Den Haag. In 1974 gebouwd, nooit gebruikt, in 1988 voor 1,2 miljoen gesloopt. Twintig miljoen kostte een uitwateringssluis in Reide in Oost-Groningen. In 1974 gebouwd met de bedoeling om polderwater naar de Dollard kwijt te kunnen. Verzet van milieu-organisaties en boeren leidde tot vertraging van de bouw van het bijbehorende kanaal. Uiteindelijk is de sluis een paar jaar geleden gedempt, 'onder het motto zand erover'.
In Leiden ligt een van de vreemdste sportkantines van Nederland: een aangekleed viaduct. 'Tijdens de rust van de wedstrijden nuttigen de voetballers van voetbalvereniging Docos hun thee tussen de betonnen palen', schrijft het blad.


