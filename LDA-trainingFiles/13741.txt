Veerse Gatdam.
De Veerse Gatdam is een dam waarmee het Veerse Gat op 27 april 1961 werd afgesloten. Hierdoor ontstond het Veerse Meer. De Veerse Gatdam is het derde bouwwerk van de Deltawerken.
De dam is 2,8 kilometer lang en loopt van Walcheren naar Noord-Beveland. De dam is gedeeltelijk als met asfalt beklede dijk aangelegd op de Plaat van Onrust. Voor het resterende deel is gebruikgemaakt van doorlaatcaissons. Voor deze caissons werd een bouwdok, Oostwatering, aangelegd tussen Veere en Vrouwenpolder. De caissons bevatten gaten, zodat de getijdenstroom tijdens de bouw van de dam gewoon door kon gaan. Hiermee werd voorkomen dat de stroming steeds sterker zou worden naarmate de bouw vorderde. Pas aan het einde van de bouw zijn de schuiven neergelaten, waardoor de dam werd gedicht.
Laatste caisson bij het sluiten van de Veerse Gatdam
Door de bouw van de Veerse Gatdam is het stadje Veere niet langer verbonden met de open zee. De vissersvloot van Veere vertrok vlak voor het sluiten van de dam naar het nabijgelegen Colijnsplaat. Het Veerse Meer is tegenwoordig een populaire watersportplaats, in het bijzonder voor windsurfers.
Over de dam loopt de N57.
