	Indonesië gaat haarden van onrust opsporen
	Van onze buitenlandredactie
AMSTERDAM
Het Indonesische leger zal 240 regionale 'waakzaamheidscentra' openen. Vandaag wordt daarmee een begin gemaakt. De nieuwe centra zijn belast met het vroegtijdig opsporen van haarden van onrust.
Volgens de chefstaf van de landstrijdkrachten, generaal R. Hartono, zullen de centra worden bemand met veiligheidsagenten en lokale ambtenaren die worden bijgestaan door plaatselijke gemeenschapsleiders zoals moslimleraren en intellectuelen.
Het plan voor de centra werd twee weken geleden gelanceerd door president Soeharto naar aanleiding van ongeregeldheden die zich voordoen sinds oktober vorig jaar. Op de eilanden Java en Kalimantan kwamen daarbij ten minste veertien mensen om het leven. Volgens Soeharto zijn de onlusten het werk van neo-maoïsten, die eerst de dorpen willen veroveren en daarna de steden. Zij zouden de staatsideologie pancasila ondermijnen door problemen als corruptie en sociale ongelijkheid op te blazen.
In leger- en regeringskringen bestaat brede steun voor het opzetten van de waakzaamheidscentra. Critici zijn echter bang dat de centra de terugkeer in een nieuw jasje betekenen van het in 1989 opgeheven legercommando voor herstel van orde en veiligheid, de Kopkamtib. Deze organisatie werd in heel Indonesië gevreesd vanwege haar oncontroleerbare macht en haar bevoegdheid verdachte personen op te pakken en zonder vorm van proces vast te houden op beschuldiging van het bedreigen van de staatsveiligheid.
De opening van de waakzaamheidscentra valt vrijwel samen met het begin van de feestelijkheden ter afsluiting, op 9 februari, van de vastenmaand ramadan. Ter gelegenheid daarvan wordt iedere jaar in Jakarta een speciale 'vrijwilligersmacht' aangesteld van politieagenten en soldaten die moet toezien op een rustig verloop van de viering.
Dit jaar is die vrijwilligersmacht opvallend veel groter dan vorig jaar. Tegelijkertijd lijkt het politieoptreden in Jakarta harder te worden. De afgelopen twee weken werden negen criminelen door agenten doodgeschoten wegens verzet tegen arrestatie. Zij zouden waarschuwingsschoten hebben genegeerd.
De ramadan gaat in Indonesië vaak gepaard met een toename van de criminaliteit. Kleine en grotere criminelen trachten geld te vergaren voor de komende feestelijkheden. Ook politie- en legerbeambten doen eraan mee, onder meer door het afpersen van straathandelaren.


