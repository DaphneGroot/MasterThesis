Couscous.
Couscous is een zeer populair gerecht in Noord-Afrika. Couscous wordt gemaakt van grof gemalen durumtarwe (gries). Van hiermee gemaakt deeg wordt in een draaitrommel bolletjes gevormd die net zoals houdbare pasta's worden gedroogd. Ze zijn in verschillende maten verkrijgbaar. Zowel de deegbolletjes zelf als de gerechten die ermee worden gemaakt, worden couscous genoemd.
Etymologie.
'Couscous' (kuskus) is een verbastering van het Arabische woord 'keskes'. Een keskes is een uit twee delen bestaande kookpot die veel gebruikt werd door woestijnbewoners omdat dit een effectieve manier is om water te sparen in het droge klimaat. Omdat couscous altijd werd klaargemaakt in een keskes, werd het gerecht kuskus genoemd. De kookpot werd keskes genoemd, omdat de twee onderdelen van de kookpot de vorm van twee bekers hebben. Het woord beker is in het Arabisch 'kes', en twee bekers worden dus 'keskes' genoemd. De Berbers noemen de kookpot 'ikineksu' of 'tikint'. Naast dat het gerecht couscous genoemd wordt, wordt het door de Arabische bevolking in Noord-Afrika ook wel taam (طعام) genoemd. Taam verwijst naar de gekookte couscous zonder kruiden, groenten en vlees. De Berberse benaming voor het gerecht is kesksoe. Verschillende Noord-Afrikaanse landen hebben een andere uitspraak, zo wordt het in Tunesië en Libië kuseksi genoemd, in Egypte kuskusi wat weer lijkt op het Arabische 'kuskus', in Marokko en Algerije kesksu, en door de Toeareg keskesu.
Verspreiding en betekenis.
Couscous wordt veel gegeten in Noord-Afrika, vooral in de gebieden boven de Sahara. Hoe verder richting het Midden-Oosten hoe minder vaak couscous wordt gegeten. Ook op Sicilië wordt couscous gegeten. Couscous is een oud gerecht. De oudste schriftelijke verwijzing is te vinden in het dertiende-eeuwse Andalusische kookboek "Kitāb al-ṭabīkh fī al-Maghrib wa’l-Āndalus". Daarin wordt gerefereerd aan een bekend recept uit Marrakesh, "alcuzcuz fitīyānī".
In de landen van Noord-Afrika wordt couscous als het nationale gerecht beschouwd, zoals rijstgerechten dat zijn voor veel Aziatische landen en aardappelgerechten voor veel westerse landen. In de westerse keuken heeft couscous, als onderdeel van de internationale keuken, sinds de jaren negentig van de 20e eeuw veel aan populariteit gewonnen.
Couscous wordt door Marokkanen traditioneel op vrijdag gegeten. De vrijdag is een dag die bij moslims een bijzondere plaats inneemt als dag van de samenkomst van de gemeenschap. Couscous heeft dan ook een belangrijke culturele betekenis.
Bereiding en nuttiging.
De makkelijke en snelle manier om couscous te maken is het koken in water met wat plantaardige olie en zout. Traditioneel wordt het echter gemaakt in een tweedelige couscouspan. Hierin worden de couscous en vaak ook de groenten die erbij gegeten gestoomd. Dit is een tijdrovende klus, maar komt de smaak zeker ten goede.
Couscousgerechten worden met verschillende ingrediënten klaargemaakt, het verschil zit vooral in de hoeveelheid en de soorten groenten. In Tunesië wordt het gerecht vaak pittiger gemaakt met harissa. In Libië gebruikt men ook vis en garnalen als ingrediënt in couscousgerechten. Er wordt ook zoete couscous gemaakt met melk.
Couscoussalade wordt gemaakt door couscous in een mengsel van koud water, azijn en olijfolie te doen en dan een paar uur te laten staan. Er kan van alles worden bijgevoegd om het lekkerder te maken. In Genève bijvoorbeeld is 'couscous fruits de mer' erg populair.
Couscous wordt traditioneel met de vingers gegeten, tegenwoordig gebruikt men meestal bestek omdat dat gemakkelijker is.
