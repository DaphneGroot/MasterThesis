Trier.
Dom van Trier (links) en Onze-Lieve-Vrouwekerk (rechts)
Trier (Frans: "Trèves", Luxemburgs: "Tréier", Latijn: "Augusta Treverorum") is, samen met Worms, de oudste stad van Duitsland en ook het oudste bisdom benoorden de Alpen.
Inleiding.
De kreisvrije stad Trier ligt op de rechteroever van de Moezel en telt inwoners, waaronder veel Luxemburgse studenten. De Heilige Eucharius is de patroonheilige van de stad. De Romeinse monumenten, de Dom en de Onze-Lieve-Vrouwekerk zijn sinds 1986 geklasseerd als UNESCO werelderfgoed.
De opdracht tot de bouw van de stad werd gegeven door de Romeinse keizer Augustus in 16 v.Chr. De stad heette oorspronkelijk "Augusta Treverorum" en was bedoeld als hoofdstad van de Romeinse provincie Belgica Prima. Gedurende enige tijd was Trier de hoofdstad van het hele West-Romeinse Rijk.
Een historisch monument in de stad is de 2e-eeuwse "Porta Nigra", de best bewaarde Romeinse stadspoort ten noorden van de Alpen. Er zijn nog verschillende andere monumenten uit de Romeinse tijd, bv. de Basilica, de Keizerthermen, de Barbarathermen en het amfitheater. Ook uit latere perioden heeft Trier veel monumenten, waaronder de 11e- tot 18e-eeuwse Dom waarvan de bouw reeds in de 4e eeuw begon, en vele andere kerken. Door zijn rijke verleden en vanwege zijn mooie ligging in het Moezeldal is Trier een veelbezochte toeristenplaats geworden.
Trier is een centrum van wijnhandel en heeft een belangrijke functie als winkelcentrum voor een grote regio. Trier is ook bekend als geboorteplaats van Karl Marx. Zijn geboortehuis is thans ingericht als museum: het Karl Marx-huis.
Prehistorie.
Op het "Rote Haus" aan de Grote Markt van Trier bevindt zich een inscriptie die luidt: "Ante Romam Treveris Stetit Annis Mille Trecentis" ("Voor Rome bestond Trier al dertienhonderd jaar"). Dit is hoogstwaarschijnlijk een sage die in de middeleeuwen ontstaan is. In het dal van de Moezel bestonden al 3000 jaar v.Chr. menselijke nederzettingen en Trier kan met recht een van de oudste steden ten noorden van de Alpen genoemd worden.
Romeinse tijd.
Van 27 v.Chr. tot 14 n.Chr. was Augustus keizer van het Romeinse Rijk. Omstreeks 16 v.Chr. werd door de Romeinen in de buurt van het Keltische stamheiligdom Treviren de nederzetting Augusta Treverorum gesticht. Aan het eind van de 3e eeuw verhief keizer Diocletianus de stad, die inmiddels "Treveris" werd genoemd tot Romeinse keizerlijke residentie en tot hoofdstad van het westelijke deel van het Romeinse rijk. De stad kreeg de bijnaam "Roma Secunda", het tweede Rome. Eveneens aan het eind van de 3e eeuw ontwikkelde zich hier een centrum van het vroege christendom.
Vroege middeleeuwen.
In de 5e eeuw werd Trier door de Franken veroverd. In 870 komt het bij het Oost-Frankisch-Duitse Rijk. In 958 werd met het plaatsen van het marktkruis de huidige Grote Markt (Hauptmarkt) het centrum van de middeleeuwse stad.
Vroegmoderne tijd.
In de 14e eeuw werden de Trierse aartsbisschoppen ook keurvorst. Trier werd de hoofdstad van het keurvorstendom, ook Keur-Trier genoemd, tot ca. 1800. Onder het aartsbisschoppelijk gezag beleefde de stad een belangrijke bloeiperiode tot de Reformatie en de oorlogen tegen Frankrijk in de 17de eeuw haar belang deed afnemen.
19e en 20e eeuw.
Trier kwam korte tijd in Franse handen, maar in 1815 kwam het bij Pruisen, waarna opnieuw een bloeiperiode volgde, die aanhield tot de Franse bezetting (1918–1930). In de Tweede Wereldoorlog werd de stad zeer zwaar beschadigd (1944) in de laatste fase van de oorlog. Na de oorlog werd de schade hersteld en hernam Trier zijn plaats als belangrijk regionaal centrum en, door de vele historische en culturele bezienswaardigheden, als toeristische trekpleister.
De Grote Markt.
De Grote Markt (Hauptmarkt) van Trier behoort tot de mooiste stadspleinen (innerstädtische Plätze) van Duitsland. Op het plein bevindt zich het Marktkruis, dat stamt uit 958, en dat het symbool was van het verkrijgen van marktrechten. Aan het plein staan schitterende panden in verschillende stijlen. Het geheel wordt gedomineerd door de Sint Gangolfkerk (gewijd in 1459) (marktrechten gegeven door koning Otto I).
Basilica van Constantijn.
De basilica of, zoals ze vroeger genoemd werd, de Aula Palatina, is een uit baksteen opgetrokken gebouw, dat waarschijnlijk omstreeks 310 gebouwd is tijdens de regeringsperiode van Constantijn de Grote. Het was een troonzaal van het paleis van Constantijn.
De St. Petersdom.
De Dom van Trier is gebouwd door de Romeinse keizer Constantijn (306 -337), die in 326 begon met de bouw ervan.
Onze-Lieve-Vrouwekerk.
De Onze-Lieve-Vrouwekerk werd gebouwd tussen ca. 1235 en ca. 1260 en is een van de oudste gotische kerken van Duitsland.
Abdij Sint Matthias.
Sint Matthias is een benedictijner abdij in Trier. Hier worden de relikwieën van de apostel Mattias vereerd. Het is het enige apostelgraf ten noorden van de Alpen.
Amfitheater Trier.
In Trier is een Romeins amfitheater. Het is rond het jaar 100 gebouwd tegen de helling van de Petrisberg. De arena beschikte over zo'n 20.000 zitplaatsen. Het complex is door een verdedigingsmuur omringd. De grote openingen waren bestemd om de kooien met dieren door te kunnen laten. In de kelder onder de arena bevonden zich de cellen voor de ter dood veroordeelde gevangenen en de dierenverblijven. De gevangenen werden in de arena opgevoerd aan de eerst uitgehongerde wilde dieren. De kelder is momenteel te bezichtigen. In de arena zelf worden in de zomer openluchtvoorstellingen gegeven. Het amfitheater is opgenomen op de Werelderfgoedlijst van de UNESCO.
Porta Nigra.
Porta Nigra is een poort in de Romeinse stadsmuur van Trier.
De Porta Nigra ("Zwarte Poort") is gemaakt van zandsteen en dankt haar naam aan de zwarte laag op de stenen die in de middeleeuwen door roetafzetting ontstaan is.
Functies.
De industrie omvat onder meer productie van banden, tabakswaren, schoenen, keramiek en textiel. De stad is echter in de eerste plaats van belang als commercieel (handel in Moezelwijnen), dienstverlenend en toeristisch centrum.
Tot de verschillende onderwijsinstellingen behoren de Universiteit Trier (1975), het katholiek theologisch college (1950; oorspronkelijk deel van de in 1473 gestichte en in 1798 door de Fransen opgeheven universiteit), een aantal hogere beroepsopleidingen en een school voor wijnbouw. Het Rheinisches Landesmuseum (1877) heeft een belangrijke collectie Romeinse oudheden (sculpturen, bronzen, mozaïeken); voorts zijn er het bisschoppelijk dom- en diocesaanmuseum (vroeg-christelijke en kerkelijke kunst), het stedelijk museum Simeonstift, in een 11de-eeuws klooster (stadsgeschiedenis en moderne kunst) en het als museum ingerichte geboortehuis (1717; barok) van Karl Marx. Trier heeft een stadsbibliotheek (1804) met onder meer circa 4000 middeleeuwse handschriften.
