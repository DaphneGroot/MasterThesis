	Grootste commercile archief krijgt definitief onderkomen Een wereldreis in kleine Spaarnestad-foto's
	Van onze verslaggever
Edie Peters

HAARLEM
Het Spaarnestad Fotoarchief heeft vijf jaar moeten wachten in een tijdelijk onderkomen, maar is sinds woensdag gehuisvest in een deel van het voormalig ziekenhuis aan het Groot Heiligland in Haarlem. Daarmee heeft het grootste commercile fotoarchief van Nederland met 3,5 miljoen foto's een nieuwe plek gekregen. Ter markering is er gelijk een fototentoonstelling geopend met een selectie uit deze oceaan aan beelden.
Tot nu toe was uitleen aan tijdschriften, kranten, boekenuitgevers en andere media de belangrijkste functie van het archief. In het nieuwe gebouw is ook een tentoonstellingsruimte opgenomen, waarmee de publieksfunctie beter vorm kan krijgen. Bestuursvoorzitter Jan Veldhuizen: 'Tot nu toe was de uitleen goed voor 80 procent van het werk. Dat zal naar verwachting 50 procent worden.'
De ligging van het nieuwe onderkomen kan helpen bij de publieksfunctie. In het zelfde gebouw zijn ook nog het ABC Architectuurcentrum en het Historisch Museum Zuid-Kennemerland ondergebracht. Schuin aan de overkant staat het Frans Hals Museum.
Het archief is met de verhuizing ook beter toegankelijk geworden voor buitenstaanders die materiaal zoeken of delen van het archief willen ontsluiten. Er is meer ruimte en alles zit in nieuwe kasten.
Het Spaarnestad Fotoarchief is in de loop van deze eeuw gegroeid rond het materiaal van fotografen die werkten voor bladen als Katholieke Illustratie, Libelle, Margriet, Revu, Panorama, Nieuwe Revu en Het Leven. Bovendien bevat het veel originele drukken van beroemde buitenlandse fotografen die via de fotobureaus in de jaren vijftig, zestig en zeventig ter publicatie zijn aangeboden aan de Spaarnestad-(tegenwoordig VNU-)bladen.
Je zou zeggen dat een dergelijk historisch belangrijk archief alle ruimte krijgt om zich goed te presenteren. Toch waren er vijftien partijen nodig om de financiering rond te krijgen, varirend van de gemeente Haarlem en het Mondriaan Fonds tot aan Forbo-Krommenie en het ANWB/Zimmermanfonds.
Van de onlangs ter beschikking gekomen nalatenschap van prof. H.W. Wertheimer heeft Spaarnestad nog niet kunnen profiteren. Uit het vermogen van 22 miljoen gulden gaat jaarlijks een tot anderhalf miljoen gulden vrijkomen voor een fotografiemuseum. Wertheimer heeft hieraan wel een aantal voorwaarden gesteld, die door het Prins Bernhard Fonds als beheerder worden bewaakt.
Spaarnestad zit hierbij als adviseur met onder meer 'concurrenten' als het Nederlands Foto Archief, maar ook instanties als het Rijksprentenkabinet en de Bond van Nederlandse Amateur Fotografen om de tafel. Spaarnestad-voorzitter Veldhuizen verwacht niet dat alle archieven worden samengebracht. Hij heeft de indruk dat er gewerkt gaat worden aan een gezamenlijke tentoonstellingsruimte ergens in Nederland, waarbij kan worden geput uit het materiaal van alle meewerkende instellingen.
Het matige financile perspectief geeft al aan dat digitalisering van het archief voorlopig niet aan de orde is. Daarvoor zijn investeringen nodig die niet kunnen worden opgebracht. Wel zal het mogelijk worden om voor de uitleen foto's te scannen in een computer en per telefoonlijn naar klanten te sturen.
De expositie die de opening van het nieuwe Spaarnestad Fotoarchief begeleidt, heet Oponthoud in Oslo - constructies en verhalen. Fotograaf Leo Divendal maakte de afgelopen maanden een selectie uit de kasten met 3,5 miljoen foto's, zoals die voor een eerste tentoonstelling moet zijn: representatief.
Met de openingsfoto - het schip Belpareil uit Oslo wordt voorzien van een nieuwe schroef alvorens van Liverpool naar Canton te varen - begint een reis langs beroemde, bekende en minder bekende, en anonieme fotografen.
Voor een deel is het een wereldreis in vrij kleine foto's: het materiaal komt immers uit een persarchief, waarin de meeste foto's klein zijn al was het maar omdat ze per post moesten worden verstuurd en in een lade opgeborgen.
We zien hoogtepunten uit de jaren vijftig en zestig van Magnum-fotografen als Henri Cartier-Bresson uit China, George Rodger uit Afrika, Werner Bischof uit Japan en Roger Capa uit de Spaanse Burgeroorlog. We zien Parijse regen uit 1930 van Brassa, een eerste communie gefotografeerd door Emmy Andriesse en een Heerlense kermis en het Amstel Station in oorspronkelijke staat door Wiel van der Randen. En er is een mooie set onbekende foto's uit 1925 van fabriekskranen van Stork in Hengelo, onlangs ter beschikking gesteld aan Spaarnestad.
De opsomming geeft aan waar een grote handicap ligt voor het Spaarnestad Fotoarchief: het auteursrecht. Voor het gebruik van de Magnumfoto's is overleg nodig met de Nederlandse agent ABC Press en voor een aantal Nederlandse fotografen met het ANP, het Nederlands Foto Archief in Rotterdam en het Maria Austria Instituut in Amsterdam. Het archief heeft veel mooie foto's maar tentoonstellen en publiceren van delen van het materiaal kost hanggeld of reproductievergoeding. Waarmee het auteursrecht niet alleen beschermheer, maar vanuit een ander oogpunt ook vijand van de fotografie is.
Oponthoud in Oslo. Tot en met 1 maart 1998 in Spaarnestad Fotoarchief, Groot Heiligland 47, Haarlem. Dinsdag t/m zaterdag van 12 tot 17 uur, zondag van 13 tot 17 uur.

Foto
	Spoorbielzen in Middlesex, Engeland (1937). Belpareil Oslo, voor vertrek uit Liverpool naar China (1937). FOTO'S SPAARNESTAD

