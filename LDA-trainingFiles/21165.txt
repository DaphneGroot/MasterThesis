Spui (water).
Het Spui is een getijdenrivier in Zuid-Holland die de verbinding vormt tussen de Oude Maas en de Beningen die weer met het Haringvliet en de scheiding tussen de eilanden Voorne-Putten en de Hoeksche Waard. Het Spui is ontstaan door de stormvloed van 2 november 1532 waarbij met de dijkdoorbraak de verbinding van het Spui met de (Oude) Maas tot stand kwam.
Het Spui is opmerkelijk, aangezien de rivier zijn stroomrichting heeft omgekeerd. Dit is een gepland gevolg van de Deltawerken: om de verzilting van de Nieuwe Waterweg tegen te gaan, stroomt het water van het Haringvliet niet langer direct naar zee, maar stroomt het via het Spui richting de Oude Maas, om uiteindelijk via de Nieuwe Waterweg de zee te bereiken. Aangezien het Spui vrij smal is, maar relatief veel water vervoert, heerst er een sterke stroming. In combinatie met de krachtige getijdenstromen die vanaf de zee het Spui bereiken, maakt dit de rivier zeer verraderlijk voor zwemmers en watersporters. Tijdens eb of afgaand getijde (waterbeweging) is de diepte van de vaargeul van Het Spui ongeveer 5,5 meter. Tijdens vloed kan dit oplopen tot gemiddeld 11 meter in de vaargeul. Golfslag, zuiging en stroming kunnen gevaarlijk zijn voor zwemmers.
Een zijrivier is de Bernisse, die tegenover Goudswaard met een inlaatsluis op het Spui aansluit. Het Spui levert zoet water dat via de Bernisse naar het Brielse Meer loopt en daar een buffer tegen de verzilting vormt.
Over het Spui liggen geen bruggen. Er vaart een veerpont tussen Nieuw-Beijerland en Hekelingen bij Spijkenisse, en er vaart een fietsveer tussen Oud-Beijerland, Beerenplaat (bij Spijkenisse) en Rhoon.
Aan het Spui is ook recreatie mogelijk. Bijvoorbeeld de Oude Tol te Oud-Beijerland, de zonneweide aan het Spui nabij Piershil en "de Costa del Spui" te Goudswaard.
