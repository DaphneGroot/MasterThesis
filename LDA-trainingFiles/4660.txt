	Eindeloos! is swingende popmusical
	Eindeloos! van Ger Beukenkamp (tekst), Rob Hauser (muziek) en Dick Hauser (regie). In Chass Theater Breda, 17 april. Daar nog vanavond. Tournee.
Liesbeth List staat voor het eerst in een musical, niet als zichzelf maar in de rol van een verloederd wijf dat aan de drank is. Eindeloos! heet de musical, gemaakt door Ger Beukenkamp (tekst), Rob Hauser (muziek) en Dick Hauser (regie). Het wonderlijke aan Lists optreden is dat ze eigenlijk hors concours meedoet. Ze acteert op een manier die bij het amateurtoneel al 20 jaar niet meer in zwang is. Maar binnen een paar seconden kan ze die onbedoelde parodie inwisslen voor een lied, en zingt ze met haar fabelachtige interpretatie en voordrachtskunst alledaagse zorgen naar de achtergrond.
Liesbeth List spot met alle theaterwetten, heeft maling aan het opbouwen van een personage, gooit de actricejas uit, trekt de zangeresjas aan en plaatst zich daarmee volledig buiten de handeling van Eindeloos!. Tegelijk geven haar solonummers deze productie een meerwaarde en klasse. Hier is La List aan het werk, en niemand die daarop ook maar iets kan afdingen.
Jenny heet de vrouw die ze speelt. Ze is de moeder van Pearl, die ze genoemd heeft naar de rockband Plastic Pearl. In de jaren zeventig was Jenny wild van die band, zozeer zelfs dat alle muzikanten over haar heen zijn gegaan. Pearl denkt dat ze de dochter is van leadzanger Sam Stanton, maar dat is een fabeltje want Sam was homoseksueel. De echte vader is dus een van de andere bandleden, maar wie? Voor het antwoord op die vraag trekt Pearl de wereld in, van Birma via Las Vegas naar Ierland. De leden van Plastic Pearl zijn overal terechtgekomen en verdienen nu de kost als orgelverkoper of Presley-kloon.
Rond dit tamelijk potsierlijke gegeven heeft Ger Beukenkamp een script geschreven waarin een jong meisje op zoek gaat naar haar roots, en ouders en kinderen uit elkaar zijn gegroeid. In Eindeloos! wordt de wereld van Pearl en haar straatvriendjes afgezet tegen die van de generatie uit de jaren zeventig.
De muziek van Rob Hauser swingt tussen die twee tijdperken heen en weer. Het is tegendraadse, niet voor de hand liggende pop- en rockmuziek met invloeden vanuit country, relipop, folk en meer. Nergens is een specifiek musicalthema te ontwaren, nergens klinken zoete of bombastische melodien. Liedjes die als ballads beginnen, worden al na twee strofen ingehaald door een in up-tempo spelende band. Het klinkt, kortom, verfrissend.
Eindeloos! is een popmusical waarin niet na ieder nummer geklapt hoeft te worden. Het ene moment verbaas je je over de knullige changementen, vervolgens zit je met open mond te kijken naar een aanstekelijk ensemble van lefgozertjes en brutale meiden die geweldig dansen en alle musicaltrucjes achter zich laten. Choreograaf Job Cornelissen heeft met dit zootje ongeregeld op verrassende wijze streetdance in het theater gehaald.
D ontdekking van Eindeloos! is de 18-jarige Lottie Hellingman die Pearl speelt. Ze heeft een loepzuivere stem die hoog en laag kan en onder die techniek nog swingt ook. Met een overrompelende combinatie van lef en naturel neemt ze bezit van het podium en krikt zelfs de mindere scnes op. Lottie Hellingman kan zingen, dansen en acteren. Haar enige probleem is haar toekomst: wat zal ze kiezen, de popmuziek of de musical? In beide sectoren kan ze de top bereiken.
Productiebedrijf Bergen heeft geprobeerd met de musicals Willeke, Carmen en Carlie iets toe te voegen aan de mega-producties van Joop van den Ende. Met Eindeloos! zou dat moeten lukken. Het is zeker niet allemaal goed en geslaagd, hier en daar zelfs uitgesproken slordig en nog niet goed ingespeeld, maar Eindeloos! heeft lef en is aangenaam authentiek. Het is een musical waar je naar toe gaat met je dochter en als je die niet hebt, verzin je iets anders. Bijvoorbeeld om Liesbeth List dat prachtige nummer te horen zingen: 'Hij zong alleen voor mij'. Dat gaat over dat nauwelijks te benoemen gevoel als een artiest voor jou alleen op het podium lijkt te staan. Zoals Liesbeth List altijd doet, en nu dus ook.
Hein Janssen

Foto
	Lisbeth List en Lottie Hellingman in Eindeloos! FOTO JOHAN VIGEVENO

