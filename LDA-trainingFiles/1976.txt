	'Zonder steun leger Rwanda had Kabila het niet gered'
	
Van onze buitenlandredactie
AMSTERDAM
Waarom gaf Kagame ruim een maand geleden opeens toe dat het Rwandese leger in Zare (nu Congo-Kinshasa) had gevochten na driekwart jaar stug ontkennen? 'Ik wilde niet altijd in de positie zijn om te liegen, om te ontkennen. De waarheid zou ons in staat stellen onze visie naar voren te brengen, we zouden zelfs kunnen eisen dat er naar ons standpunt werd geluisterd over kwesties als de moordpartijen op vluchtelingen. En zo zou de druk op Kabila en zijn alliantie verminderen', zei hij in een vraaggesprek met het Zuid-Afrikaanse weekblad Mail & Guardian.
In het gesprek met de Ugandese politicoloog Mahmoud Mamdani ontkende Kagame niet dat er moordpartijen hebben plaatsgevonden onder Hutu-vluchtelingen in het oosten van het toenmalige Zare, maar: 'De insinuatie dat Rwanda of de alliantie op pad gingen om vluchtelingen te vermoorden is niet waar. Ten tweede: de moorden werden gepleegd door individuen en niet door organisaties.'
De verantwoordelijkheid voor het drama legde Kagame voor een belangrijk deel bij de 'internationale gemeenschap', een woord dat hij met minachting uitsprak. 'Er waren vluchtelingenkampen die in werkelijkheid militaire bases waren, die werden gefinancierd door de internationale gemeenschap. Onder de vluchtelingen waren lieden die aan de genocide hadden meegedaan. Toen het conflict begon, schaarden ze zich aan de kant van Zare.
'Ze werden in het vluchtelingenkamp Tingi-Tingi openlijk bewapend in aanwezigheid van de VN en hulporganisaties. In zo'n situatie raken de onschuldigen en de schuldigen vermengd. Dan moet je niet verbaasd zijn als er doden vallen.'
Kagame trok zijn eigen plan buiten de VN om. 'Onze eerste grote fout was dat we de VN informatie gaven over hoe een genocide werd voorbereid in 1994 en dat we dachten dat ze er iets tegen zouden ondernemen. Ze gingen het na, stelden het vast en verder niets. Ik zou die fout niet nog eens maken.'
Ruim een jaar geleden ging Kagame naar de Verenigde Staten en eiste dat de Hutu-vluchtelingen in de kampen zouden worden ontwapend. 'Ik gaf een verkapte waarschuwing: als de internationale gemeenschap niet in actie komt, zal Rwanda het doen. Hun antwoord was eigenlijk geen antwoord. Toen ik terugkwam, zei ik tegen mijn collega's: of wij lossen het op of we staan voor een nieuwe catastrofe.'
Toen de opmars van Kabila's troepen in volle gang was, groeide de druk van Frankrijk en Canada om een internationale interventiemacht te sturen. Kagame hield de Amerikanen voor dat ze dan zouden moeten optreden tegen de gewapende groepen.
'Dus de Amerikanen verloren hun trek in de operatie. De Canadezen stelden eer in de operatie, ook al diende die geen doel. De Fransen bleven maar een operatie eisen. We lieten ze het maar onderling uitvechten. Ik wilde me er niet tegen verzetten alleen maar om een andere visie naar voren te brengen. Ik wist hoe de situatie in het veld zich ontwikkelde.'
Waarom was Kagame niet tevreden met de ontmanteling van de kampen en ging hij door om Mobutu ten val te brengen, vroeg Mamdani. 'De toestand in Zare was nauw verbonden met onze eigen veiligheid, hij vormde een bedreiging voor de hele regio. Dus zeiden we: laten we de totale verandering steunen, zelfs als dat betekent dat we direct betrokken raken.
'Hoe zou de situatie in Zare anders veranderd kunnen worden? Als we het aan die groepen (Kabila's alliantie) hadden overgelaten - dat was al duidelijk sinds de jaren zestig - zouden ze niets hebben kunnen veranderen.'
Die strategie stuitte op verzet van de Ugandese president Museveni, naast Kagame de belangrijkste steunpilaar van de opstand in Zare. Een naaste adviseur van Museveni vertelde Mamdani dat Uganda vreesde dat Kabila's alliantie niet in staat zou zijn het land te besturen. 'Ze hadden geen kaders, geen kameraadschap, geen coherente groep.' De Amerikanen deelden Museveni's visie en drongen aan op een vergelijk met het regime van Mobutu. Kagame ging niet akkoord.
'Op een gegeven moment ging ik naar Uganda en sprak met Museveni. Er was ook een delegatie uit Zare, geleid door iemand van de inlichtingendienst. Er werd gesproken over een vergelijk om een conflict met de Fransen te voorkomen. Ik vond dat niet iedereen tevreden kon worden gesteld.'
Kagame's leger was al bezig met het slotoffensief. 'Dat had natuurlijk zijn gevaren. Maar als we ons er niet mee hadden bemoeid zou het voor ons erger zijn geweest. Als we halfverwege waren gestopt zou het n¢g erger zijn geweest. Het zou iets zijn geweest als het roeren in een bijenkolonie en haar dan met rust laten.
Wie heeft de oorlog tegen Mobutu betaald, vroeg Mamdani.
'De oorlog werd helemaal met fondsen uit de regio betaald. Het probleem werd op de goedkoopst mogelijke manier opgelost. Het IMF en de Wereldbank stuurden een ploeg om onze boekhouding te controleren, maar constateerden geen verhoging van de defensieuitgaven. We hebben de Ugandezen en de Angolezen om een bijdrage gevraagd, al droegen wij de zwaarste lasten.'
Zie ook: Vervolg

Foto
	Generaal Paul Kagame FOTO REUTER

