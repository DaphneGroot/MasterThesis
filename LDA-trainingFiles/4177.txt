	'Uwe plaatsen zijn ruim'
	In den beginne was er een huwelijk. In 1796 trouwde de Antwerpse hotelhoudster Maria Loos met de koetsier Jan Baptist van Gend. Het hotel van Maria Loos lag aan de Eiermarkt. Postkoetsen stopten er; reizigers konden er eten en overnachten, koetsiers hun paarden wisselen.
Maria Loos zal er niet van hebben opgekeken dat Jan Baptist in haar hotel een vervoersonderneming ging vestigen, want haar oom was sedert 1783 vervoerder en haar broer Peter was in 1796 ook begonnen met een vervoersdienst. De onderneming Van Gend & Loos ontstond in feite pas ruim tien jaar later. Toen Peter Loos in 1809 stierf, werd zijn bedrijf gevoegd bij dat van Jan Baptist van Gend.
Dat huwelijk in 1796 wordt echter officieel beschouwd als het begin van Van Gend & Loos, zodat het transportbedrijf thans tweehonderd jaar bestaat. Ter ere van dit jubileum is Twee eeuwen op weg - Van Gend & Loos 1796-1996 (Sdu;  49,90) verschenen. In dit fraai uitgevoerde boek beschrijven Joost Dankers en Jaap Verheul de geschiedenis van het bedrijf. De historische hoofdstukken worden afgewisseld door reportages van Alma Evenhuis en Frans van Hout over wat nu modern transport bij Van Gend & Loos behelst. Tezelfdertijd wordt de lofbazuin gestoken. Zo staat in een van de reportages: 'De chauffeurs scoren hoog door hun vriendelijkheid en de medewerkers zijn trots op het bedrijf. Als systeemvervoerder levert Van Gend & Loos een goed product met een duidelijke kwaliteit voor een rele prijs.'
Het komt dus goed uit dat ook al de oude Nicolaas Beets in zijn Camera Obscura vol lof was over de geel-zwarte diligences van Van Gend & Loos. 'In uwe wagens zit men op breede banken; uwe plaatsen zijn ruim; uwe kussens en ruggestukken welgevuld; uwe bakken diep, uwe veren buigzaam, uwe vier paarden altijd in geregelden draf.'
Paarden bleven nog lang de kar trekken bij Van Gend & Loos - de laatste verdwenen in 1956 - maar de diligence werd in de negentiende eeuw verdrongen door de trein. Van Gend & Loos kwam daardoor ernstig in de problemen, zodat de erfgenamen van Jan Baptist van Gend in 1885 'besloten de firma op te heffen'. In Twee eeuwen op weg wordt beschreven hoe vervolgens Hippolyte Colignon, al geruime tijd werkzaam bij Van Gend & Loos, de zaak redde. Hij begreep dat het roer om moest en Van Gend & Loos zich geheel diende te concentreren op het vervoeren van goederen en pakketten en wel in nauwe samenwerking met de spoorwegen.
In 1928 kwam een eind aan het zelfstandige bestaan van Van Gend & Loos. Uitvoerig wordt verteld hoe het bedrijf werd overgenomen door de Nederlandse Spoorwegen en wat voor gevolgen dit had. De auteurs wijzen onder meer op het godsdienstige aspect van de overname. Van Gend & Loos gold als katholiek en het blad De Protestant vond dat maar niks. 'Deze Roomsche invloed, deze Roomsche zuurdesem moet bij Van Gend en Loos absoluut verdwijnen.
In de jaren tachtig 'werd de band met het spoor verbroken' en nam het Rotterdamse scheepvaartconcern Nedlloyd Van Gend & Loos over.
Jan Luijten

Foto
	Vervoer per diligence rond 1880. FOTO UIT 'TWEE EEUWEN OP WEG'

