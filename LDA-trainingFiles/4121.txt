	Debat smaakt slechts naar droesem en draf
	Buitenhof. Zondag, Nederland 3. 'Stuitende demagogie.' Fractievoorzitter Frits Bolkestein van de VVD heeft het vermogen die woorden uit te spreken als een toneelspeler uit de ouderwetse klasse. Zijn dictie klinkt als een klok. De wijze waarop hij de woorden over de lippen brengt ('Stui-ten-de dema-go-gie'), duidt op gevoel voor theater.
'Om ten overstaan van een tribune met varkensboeren te zeggen: ''Het wordt stil met kerst in deze sector''... dat vind ik stuitende demagogie.' Twintig woorden telt die zin, gericht aan CDA-leider De Hoop Scheffer, maar uit de mond van Bolkestein wegen ze net zo zwaar als een drama in vijf bedrijven.
Bolkestein mocht zondag bij Buitenhof zijn dramatische talent aanwenden in een debat met De Hoop Scheffer. Over de moraal in de politiek moest de discussie gaan. Of, zoals presentator Peter van Ingen in de aankondiging zei, 'over wat moet kunnen en wat je niet kunt maken? En wat doet de politiek daaraan?'
Op papier zag de opstelling van dit verbale gevecht eruit als een onvervalste klassieker. In de arena van Van Ingen troffen partijen met botsende opvattingen elkaar. Links in beeld zat De Hoop Scheffer ('De markt heeft geen moraal'), vertegenwoordiger van een partij die volgens de fractievoorzitter een groot gevoel heeft voor ethische en normatieve problemen. Bolkestein, rechts in beeld, staat te boek als een fervent voorstander van een 'neutrale overheid', en pleit voor bescheiden bemoeienis van de overheid.
Het is zondagmiddag twaalf uur, en de televisiekijker kan niet meer wachten op het eerste debat nÂ  de twisten over fosfaatvrij voer, boeren en een uit de kluiten gewassen varkensstapel. Eindelijk weer eens een echt gesprek tussen politici, over een moeilijk te vangen kwestie als het moraal nog wel.
Al na vijf minuten is de teleurstelling groot. Presentator Peter van Ingen (tegen Bolkestein: 'Die reactie van die varkensboerin op de tribune, greep die u niet aan?') laat zijn gasten grossieren in overbekende standpunten, met als resultaat een programma dat smaakt naar niets anders dan droesem en draf. De varkensboeren passeren een keer of tien de revue. Kreten als 'zorgloon', 'het gezin' en 'de balans tussen groen en groei' paraderen plichtmatig over het scherm.
Tegen het einde, als Bolkestein en De Hoop Scheffer nog enige opwekkende woorden over het gezin te berde brengen, is de vraag allang niet meer hoe beide politici denken over moraal. De vraag die Buitenhof op dat moment domineert, gaat over presentator Van Ingen; waarom laat hij zich zo gedwee van de wijs brengen door twee heren op verkiezingstournee?
Zelfs de hint van De Hoop Scheffer, die halverwege het debat schamper opmerkte het jammer te vinden 'weer de hele tijd over die varkens te moeten praten', bleek niet aan Van Ingen besteed. De presentator stelde maar weer een overbodige vraag.
Ronald Ockhuysen

Foto
	J. de Hoop Scheffer, P. van Ingen en F. Bolkestein. FOTO BERT VERHOEFF

