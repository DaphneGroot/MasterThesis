Julio Iglesias.
Julio José Iglesias de la Cueva (Madrid, 23 september 1943) is een Spaanse zanger, de bestverkopende Spaanse artiest, en internationaal een van de bekendste Spaanstalige zangers. Hij is de vader van zanger Enrique Iglesias.
Biografie.
Hij was professioneel voetballer bij Real Madrid, waar hij in het doel stond. In dezelfde tijd begon hij ook aan een studie rechten. Na een ongeluk dat zijn voetbalcarrière beëindigde, begon hij tijdens zijn revalidatie met het schrijven van liedjes. Hij behaalde zijn rechtendiploma korte tijd later aan de universiteit van Cambridge.
In 1968 won hij in Spanje het Benidorm Songfestival met een van zijn songs, en kreeg een contract bij een onafhankelijk label, Discos Columbia.
In de jaren zeventig trouwde hij met de half-Spaanse, half-Filipijnse Isabel Preysler, en zij kregen drie kinderen: Chabeli Iglesias geboren op 1 augustus 1971, Julio José Iglesias geboren op 25 februari 1973 en Enrique Iglesias geboren op 8 mei 1975. In deze tijd werden Julio en zijn familie uitgebreid afgebeeld op de voorpagina's van verschillende internationale kranten en bladen.
Namens Spanje nam Iglesias in 1970 deel aan het Eurovisiesongfestival. Hij werd vierde met het lied "Gwendolyne".
In 1972 scoorde hij een van zijn grootste hits met "Un canto a Galicia", een lied in het Galicisch. Weliswaar is hijzelf in Madrid geboren, maar zijn vader was van Ourense in Galicië.
In 1978 tekende hij een nieuw contract met CBS International, en breidde zijn Spaanstalige repertoire uit met songs in het Engels, Frans en Italiaans.
In 1979 had hij weer een grote hit met "Quiereme mucho".
In 1984 bracht hij het hitalbum "1100 Bel Air Place" uit, daar werden drie miljoen exemplaren van verkocht.. Hij nam ook een duet op met Diana Ross en het duet "To all girls I've loved before" met Willie Nelson werd een groot succes.
In december 1981 werd zijn vader, gynaecoloog dr. Julio Iglesias Puga, gekidnapt door de Baskische afscheidingsbeweging ETA. Na drie spannende weken werd hij in januari 1982 gezond en wel teruggevonden in Trasmoz bij Zaragoza. Hierdoor, en ook omdat hij gescheiden was van Preysler, verhuisde Julio met zijn familie naar Miami. Sindsdien doemen er steeds meer dure verhalen op rondom privé-vliegtuigen, jachten en huizen.
Iglesias woonde na de scheiding van Preysler jaren samen met het 23 jaar jongere Nederlandse fotomodel Miranda Rijnsburger. Zij hebben samen vijf kinderen: Miguel Alejandro geboren op 7 september 1997, Rodrigo geboren op 3 april 1999, de tweeling Cristina en Victoria geboren op 1 mei 2001 en Guillermo geboren op 5 mei 2007.
Op 26 augustus 2010 stapten Julio en Miranda alsnog in het huwelijk. De ceremonie vond plaats in Marbella.
Ze wonen in de Dominicaanse Republiek, waar Julio meerdere hotelcomplexen bezit. Onder zijn bezittingen valt ook de luchthaven Punta Cana, die hij samen met modekoning Oscar de la Renta bezit.
In de jaren negentig ging Julio terug naar de wortels van zijn Spaanse muziek, en bracht in 1996 een cd uit met de bijnaam "Tango". Van de ca. 80 albums die Julio uitbracht zijn meer dan 300 miljoen exemplaren verkocht. Daarna verschoof de belangstelling van het publiek steeds meer naar zijn zoon Enrique en verdween Julio uit het spotlicht.
Op 19 december 2005 overleed zijn vader op negentigjarige leeftijd aan een hartinfarct. Een week voor zijn dood werd nog bekend dat de 42-jarige vrouw van Julio Iglesias sr., Ronna Keith, in verwachting was van hun tweede kind. Hun eerste kind, Jaime, werd op 18 mei 2004 geboren. Het tweede kind, een dochter, Ruth, werd geboren op 26 juli 2006. Die kinderen zijn dus oom en tante van de kinderen van de zanger en voetballer Julio Iglesias, onder wie Enrique, hoewel ze tientallen jaren jonger zijn.
In februari 2015 werd hij benoemd tot ereburger van Madrid.
