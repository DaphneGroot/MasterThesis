Gijs Gans.
Gijs Gans, volledige naam Gijsbertus Wilhelmus Frederikus Gans (Engels: Gus Goose) is een Disney-figuur uit de fictieve wereld waarin onder andere Duckstad en Gansdorp liggen.
Achtergrond.
Gijs Gans maakte zijn opwachting in een krantenstrip verschenen op 9 mei 1938, getekend door Al Taliaferro en met tekst van Bob Karp. Het betreffende verhaal heette "Just In Time For Dinner".
Als tekenfilmpersonage kwam hij voor het eerst voor in "Donald's Cousin Gus" uit 1939. Deze tekenfilm werd geregisseerd door Jack King en het verhaal ervoor werd geschreven door Jack Hannah en Carl Barks. Laatstgenoemde was toen nog werkzaam in de tekenfilmstudio's van Walt Disney. Pas vanaf de jaren 40 ging hij zich toeleggen op het maken van stripverhalen over de familie Duck, waaronder ook over Oma Duck en Gijs Gans.
Over het personage.
Gijs is de zoon van Archibald Gans en Annie Prul en een achterkleinzoon van Theodoor Prul. Hij is ook de achterneef van Oma Duck en fungeert sinds een verhaal uit 1950 als hulp op haar boerderij. Hij is echter doorgaans heel lui, enigszins dom en zeker niet handig. Oma Duck heeft al van alles geprobeerd om ervoor te zorgen dat Gijs meer werkt en meehelpt, maar zelfs de uitvindingen van Willie Wortel helpen hierbij doorgaans niet. Als Gijs al iets doet, gaat het bijna altijd fout. Hij is echter dol op de taarten en al het andere dat Oma Duck bakt. Ondanks alles zou Oma Gijs niet graag willen missen.
