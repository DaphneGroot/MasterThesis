Veurne.
Veurne (Frans: Furnes) is een stad in de Belgische provincie West-Vlaanderen. Veurne is een typische provinciestad en, ondanks het in verhouding lage aantal inwoners, een regionaal centrum voor de Westkust en Westhoek, samen met steden als Ieper, Poperinge en Diksmuide.
Grote markt met het voormalig stadhuis, landhuis, belfort en Sint-Walburgakerk
Geschiedenis.
Het gebied, waar de stad nu is opgetrokken, was vroeger een zoutwinningsgebied.
Al in de 9de eeuw was Veurne een vestingstad, die in de 14de eeuw werd omwald. In de 17e eeuw vernieuwde Vauban de versterkingen. Zodoende werd Veurne één van de versterkte steden in het Barrièretraktaat van 1715. Al deze versterkingen werden door keizer Jozef II in 1783 ontmanteld, nadat hij eenzijdig het Barrièretraktaat opgezegd had.
De deels gotische gebouwen staan rond de Grote Markt en dateren uit de 13e eeuw, toen de lakenhandel Veurne, zoals zovele andere Vlaamse steden, rijkdom bracht. De 17e-eeuwse gebouwen in regionale renaissancestijl werden opgetrokken in de Spaanse periode.
Op 17 juli 1831 mocht Veurne als eerste Belgische stad de toekomstige vorst, Koning Leopold I, verwelkomen.
Tijdens de Eerste Wereldoorlog was in de stad het hoofdkwartier van het Belgisch leger gevestigd. In 1906 verbleef de Duitse dichter Rainer Maria Rilke in Veurne.
Thans is Veurne een kleine provinciestad, met een centrumfunctie voor de Noordelijke Westhoek en de Westkustgemeenten. Er is een station met elk uur een trein naar De Panne en naar Brussel. Ook is Veurne een knooppunt van bussen, en in de toekomst rijdt er een tram tot aan het station van Veurne. Daarnaast is er een Gerechtshof, een algemeen ziekenhuis en zijn er een aantal kleuter-, lagere en middelbare scholen aanwezig in de stad. Veurne heeft ook twee winkelstraten met een divers aanbod aan winkels. De wekelijkse markt op woensdag trekt nog altijd veel volk. Verder ontwikkelt Veurne zich steeds meer als toeristische uitvalsbasis in de Westhoek en Westkust.
Kernen.
De gemeente Veurne bestaat uit 11 deelgemeenten. Veurne zelf is de grootste kern en telt veruit de meeste inwoners. De andere deelgemeenten zijn kleine polderdorpjes; dit zijn Avekapelle, Booitshoeke, Bulskamp, De Moeren, Eggewaartskapelle, Houtem, Steenkerke, Vinkem, Wulveringem en Zoutenaaie.
In 1971 werden de gemeenten Avekapelle, Booitshoeke, Bulskamp, Eggewaartskapelle, Steenkerke, en Zoutenaaie bij Veurne gevoegd.
In datzelfde jaar werd De Moeren bij de toen nog steeds zelfstandig gemeente Houtem gevoegd en werden de tweelingdorpen Vinkem en Wulveringem samen de nieuwe gemeente Beauvoorde. In 1977 werden die vier voormalige gemeenten uiteindelijk ook bij Veurne aangehecht.
Kaart.
Veurne, deelgemeenten en buurgemeenten. De gele gebieden zijn bebouwde kernen; de grijze gebieden zijn ambachtelijke of industriezones.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Tijdens de beginjaren 2010 daalde de bevolking in de gemeente vooral door een combinatie van de vergrijzing en de duurdere bouwgronden en woningprijzen. Dit als gevolg van de stijgende prijzen aan de kust. Heden stijft het inwonersaantal opnieuw door de inplanting van diverse woonuitbreidingsgebieden en het optrekken van appartementsgebouwen. In de nabije toekomst zou deze trend zich moeten verderzetten wegens de geplande ontwikkeling van de suikerfabriekssite met een vierhonderdvijftigtal woningen.
Culinair.
Veurne is gekend voor zijn potjesvlees (met de drie K's: kalf, konijn, kip), witte worst, babelutten en kletskoppen. Boerenpaté uit Veurne is door de Europese Unie erkend als gegarandeerde traditionele specialiteit.
Diensten.
Veurne is de hoofdplaats van zowel het arrondissement Veurne als het gerechtelijk arrondissement Veurne. In de stad bevindt zich de zetel van de Rechtbank van Eerste Aanleg en de Rechtbank van Koophandel. Er zijn vier middelbare scholen in het stadscentrum en nog veel meer lagere scholen en kleuterscholen in de hele gemeente Veurne. Er is ook een regionaal ziekenhuis, het AZ Sint-Augustinus Veurne.
Verkeer.
Bovendien zijn er nog drie zones rond Veurne die bediend worden door belbussen.
Er is een rechtstreekse treinverbinding met Gent, Brussel, de nationale luchthaven, Mechelen en De Panne.
Door Veurne en omheen de stadskern loopt het kanaal Nieuwpoort-Duinkerke, dat ongeveer parallel langs de kustlijn loopt. In Veurne sluit op dit kanaal de Lovaart aan, die voor een verbinding zorgt met de IJzer landinwaarts.
In het Neptunusplan van De Lijn (Vlaamse bus- en trammaatschappij) is er sprake van een doortrekking van de kusttram tot aan het station van Veurne via het station van Koksijde. Dit om Veurne als knooppunt van openbaar vervoer nog verder te versterken.
Burgemeesters.
Burgemeester is Peter Roose (VEURNE PLUS). Hij leidt een coalitie bestaande uit VEURNE PLUS en CD&V. Samen vormen ze de meerderheid met 14 op 21 zetels.
Resultaten gemeenteraadsverkiezingen sinds 1976.
De zetels van de gevormde coalitie staan vetjes afgedrukt
Sport.
Voetbalclub KSV Veurne is een van de oudste voetbalclubs bij de KBVB, maar speelt al zijn hele bestaan in de provinciale reeksen.
