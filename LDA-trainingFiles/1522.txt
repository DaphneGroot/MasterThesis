	Dollar geeft Aegon, Ahold en Océ vleugels
	Van onze verslaggever
AMSTERDAM
De Amsterdamse beurs zet zijn opmars onverminderd voort. Maandag werd opnieuw een slotrecord in de wacht gesleept. De graadmeter van de Amsterdamse beurs, de AEX-index, sloot af op 673,63; een winst van 3,55 punten; een half procent. Vooral de financiële waarden deden het prima.
De handel op het Damrak loopt zo goed dat het wachten is op het moment dat de 700-grens wordt genomen. Handelaren keken niet meer op van het nieuwste record, het zoveelste van de afgelopen tijd. 'Dat hoeven we bijna niet meer te melden', aldus een van hen. 'Wanneer we de 700-grens halen, valt met dit tempo zo uit te rekenen.'
De vier topfondsen op de Amsterdamse beurs deden het maandag uitstekend. ABN Amro, ING, Ahold en Aegon lieten nadrukkelijk van zich spreken. Het aandeel van Aegon klom bijvoorbeeld 3,50 gulden naar 118,40 gulden. Ook Beter Bed beleefde een prima dag. Vooruitlopend op een conference-call dinsdag liep de koers van het aandeel met acht dubbeltjes op. Omdat de hausse breed gedragen wordt, ziet de toekomst er tamelijk rooskleurig uit, meent een commissionair.
De Amsterdamse beurs trok zich voornamelijk op aan de forse koerswinst van afgelopen vrijdag op Wall Street en de goede dollarkoers. De greenback tipte in de loop van de dag even aan de 1,83 gulden. Op de Europese valutamarkten werd maandag voor de Amerikaanse munt 1,8230 genoteerd, anderhalve cent meer dan de slotkoers van afgelopen vrijdag.
De aanhoudende opmars van de dollar wordt vooral toegeschreven aan speculaties over de rente. De economie in de Verenigde Staten doet het nog steeds goed en dat zal op termijn gaan leiden tot een renteverhoging. De rente in Duitsland lijkt eerder nog enigszins lager te worden. Dit maakt de dollar voor beleggers in verhouding aantrekkelijker dan de Duitse mark. Vooral 'dollargevoelige' bedrijven als Ahold en Océ van der Grinten profiteerden daar opnieuw van.
Handelaren op het Damrak zouden er overigens niet rouwig om zijn als de koers wat zou terugvallen. Zelfs bij een verlies van 10 procent is er nog geen sprake van paniek. 'Wat is nou eigenlijk 10 procent', vroeg een commissionair zich maandag zelfverzekerd af.

