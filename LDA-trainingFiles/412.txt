	Turks gezin moet toch na zeven jaar Nederland uit
	ANP
AMSTERDAM
Het Turkse gezin Gumus uit Amsterdam mag niet in Nederland blijven. Een laatste poging om een verblijfsvergunning te krijgen op grond van het feit dat Gumus zelfstandig ondernemer is, strandde vrijdag. De rechtbank in Amsterdam wees het verzoek af.
Het gezin Gumus woont zeven jaar in Nederland en moet van staatssecretaris Schmitz van Justitie het land verlaten. Bij het aanvragen van een verblijfsvergunning kon de vader slechts aantonen dat hij vijf jaar in Nederland heeft gewerkt en niet de vereiste zes jaar.
Tegen de uitzetting ontstond sinds dit voorjaar fel protest, onder meer van de wijk De Pijp waar Gumus al jaren zijn kleermakerswinkel drijft. De school waar de twee zonen van vier en twaalf jaar op zitten, voerde talrijke acties. Burgemeester Patijn deed een beroep op kamerleden om Schmitz op andere gedachten te brengen.

