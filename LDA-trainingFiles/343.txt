	Uitleg Borst over abortus 'ongelukkig'
	Van onze verslaggeefster
DEN HAAG
Twee van de drie regeringspartijen, de VVD en D66, zijn ongelukkig met de uitspraak van minister Borst van Volksgezondheid (D66), dat zij abortus vanwege het geslacht van het kind in uitzonderingsgevallen kan billijken. Ze had beter géén voorbeeld kunnen geven van een noodsituatie waarin abortus toelaatbaar is, vinden de partijen.
Het Tweede-Kamerlid Van Boxtel van D66 zei gisteren dat hij dat 'verstandiger' zou hebben gevonden. Het VVD-kamerlid Van Blerck deelt die opvatting.
Fractievoorzitter Heerma van het CDA, de grootste oppositiepartij, reageerde 'zeer verbaasd' op de opmerkingen van Borst. 'Waar gaan we heen? De volgende stap is een abortus omdat de kleur van de ogen de ouders niet aanstaat', zei hij. Volgende week debatteert de Tweede Kamer op initiatief van het CDA met de minister over de abortuspraktijk.
De uitlatingen van Borst over abortus vanwege de sekse van het kind zijn daartoe niet de enige aanleiding. Het CDA wil ook van Borst weten welke conclusies zij verbindt aan de tv-documentaire van Zembla over de abortuspraktijk in Nederland. Daaruit bleek dat sommige artsen bereid zijn elke abortuswens te honoreren. Het geslacht van de foetus of het feit dat de vrucht een arm of een hand mist, accepteren zij als motief voor abortus.
De hoogste opsporingsambtenaren - het college van procureurs-generaal - bespreken binnenkort of de Zembla-documentaire aanleiding is om de abortusartsen die daarin optreden, te vervolgen wegens het overtreden van de abortuswet. Die schrijft voor dat een vrouw die abortus wil in een noodsituatie moet verkeren. Ook is een bedenkperiode van vijf dagen verplicht. De artsen in het programma hielden zich niet aan die regels.
Volgens de inspectie voor de Volksgezondheid is het duidelijk dat deze artsen de wet hebben overtreden. De inspectie is in opdracht van Borst al geruime tijd bezig met een onderzoek naar de praktijk. Het rapport daarover is in maart klaar.
Borst deed haar uitspraken gisteravond laat in het Veronica-programma Het Laatste Woord, maar de kern ervan was gistermorgen al bekend. Borst zei dat zij een abortus die wordt uitgevoerd omdat het kind niet het gewenste geslacht heeft, in zijn algemeenheid afkeurt. Maar het wettelijk criterium dat er sprake moet zijn van een noodsituatie, is soms van toepassing bij abortus op een vrouwelijk embryo, meent ze.
'Ik kan me voorstellen dat een vrouw uit een buitenlandse cultuur in een dergelijke noodsituatie terechtkomt wanneer ze voor de derde of vierde keer een meisje krijgt, en haar huwelijk, zelfs haar leven dan op het spel staat', zei Borst.
Die uitspraak leidde vandaag tot kritiek. Van Boxtel: 'Ik denk dat de minister heeft willen benadrukken dat de politiek zich niet moet bemoeien met het gesprek tussen arts en vrouw in de spreekkamer. Maar ik had het verstandiger gevonden als ze geen concrete voorbeelden had gegeven, en zich had beperkt tot de uitspraak dat de individuele noodsituatie uitzonderingen op de regels mogelijk maakt.'
Heerma vindt dat mensen uit andere culturen zich moeten aanpassen aan de Nederlandse regels. 'We staan hier ook geen polygamie toe.'
Het kamerlid Oudkerk van de PvdA is het wel eens met Borst. 'Ik geef haar gelijk als zij zegt dat in sommige culturen een noodtoestand kan ontstaan als de vrouw zwanger is van een dochter en niet van een zoon.'

