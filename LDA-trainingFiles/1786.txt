	'Krupp en Thyssen overwegen fusie staalproductie'
	DPA
ESSEN
De Duitse concerns Krupp en Thyssen overwegen hun staalproductie samen te voegen, zo meldt het Duitse dagblad Stuttgarter Zeitung in zijn uitgave van vandaag. De directies van de Fried. Krupp AG Hoesch-Krupp en Thyssen Stahl hebben eerste gesprekken daarover gevoerd, aldus de krant.
De twee concerns bundelden eerder hun productie van edelstaal. Als ook de productie van massastaal onder één bedrijf komt te vallen, neemt die onderneming ongeveer driekwart van de Duitse staalfabricage voor haar rekening.
Voor de Krupp-vestiging in Dortmund zou de bundeling een verlies van vijfduizend arbeidsplaatsen betekenen, aldus de Stuttgarter Zeitung. Juist vrijdag praatten ongeveer duizend vertegenwoordigers van het personeel van Krupp Hoesch over de toekomststrategie van het concern waarover de raad van commissarissen begin februari vergadert.
Die vergadering verliep zeer emotioneel. De strategie werd verworpen, omdat 'de toekomst van de onderneming niet alleen op vermindering van arbeidsplaatsen mag berusten'. Volgens de bonden wil Krupp jaarlijks 176 miljoen mark besparen door 2200 banen te schrappen.

Foto
	De fabriek van Krupp in Duisburg. FOTO DANIEL KONING - DE VOLKSKRANT

