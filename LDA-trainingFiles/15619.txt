Meerhout.
Meerhout is een gemeente in de Belgische provincie Antwerpen. De gemeente behoort tot het kieskanton en het gerechtelijk kanton Mol.
Geschiedenis.
De plaats is gelegen aan de Grote Nete. In 742 werd de plaats voor het eerst vermeld als "Maereholt". Op 22 november 1798 vond in het kader van de Boerenkrijg de "slag bij Meerhout" plaats, waarbij meer dan 200 brigands sneuvelden.
Kernen.
Binnen de gemeentegrenzen liggen de volgende woonkernen/-wijken: Meerhout-centrum, Berg, Zittaart en Gestel.
Op de grens met de gemeente Balen liggen bij Hulsen de kleine gehuchten Lil en Grees.
Structuur.
De gemeente Meerhout ligt in het kieskanton Mol en het provinciedistrict Turnhout. Deze maken deel uit van het kiesarrondissement Mechelen-Turnhout en de kieskring Antwerpen.
Legislatuur 2001 - 2006.
De liberalen kwamen in verdeelde slagorde aan de verkiezingen, zo was er naast de VLD-kieslijst de scheurlijst Vernieuwend Meerhout (VM) van Gaton Opdebeeck. Frans Thijs was opnieuw lijststrekker voor de Meerhoutse Christendemocraten (CD). Schepen Theo Monsieurs kwam niet opnieuw op. CD sloot een coalitie met VLD. Naast burgemeester Frans Thijs bestond het schepencollege uit Jos Engelen, André Van Genechten, Willy Stevens (alle CD) en Felix Schraeyen (VLD). OCMW-voorzitter was Louis Das die zichzelf opvolgde in dit mandaat. In 2004 volgde Van Genechten burgemeester Thijs in dat mandaat op, Van Genechten werd op zijn beurt opgevolgd door Jef Veraghtert. Willy Stevens werd opgevolgd als schepen door Roger Verheyen.
Legislatuur 2007 - 2012.
Bij de gemeenteraadsverkiezingen van 8 oktober 2006 behaalde de christendemocraten (CD) de absolute meerderheid in zetels. Hierdoor ging ze alleen regeren in Meerhout. Burgemeester werd André Van Genechten, in september 2011 opgevolgd door Jos Engelen. In de oppositie zetelden sp.a, VLD en het Vlaams Belang.
Legislatuur 2013 - 2018.
Burgemeester is Jos Engelen (CD&V). Hij leidt een coalitie bestaande uit CD en sp.a. Samen vormen ze de meerderheid met 13 op 21 zetels.
Resultaten gemeenteraadsverkiezingen sinds 1976.
De zetels van de gevormde coalitie staan vetjes afgedrukt
Dialect.
Door lokale inwoners wordt Meerhout ook weleens "Merret" genoemd.
Katholieke kerk.
De parochies van Meerhout vormen samen de federatie Meerhout die op haar beurt deel uitmaakt van het dekenaat Zuiderkempen en het Bisdom Antwerpen.
Evenementen.
De laatste zondag van mei wordt in Meerhout jaarlijks de Super Prestige Triatlon gehouden.
Verenigingen.
Na het samengaan van FC Verbroedering Meerhout met FC Verbroedering Geel is er nog maar één voetbalploeg actief in competitieverband: K. Berg en Dal V.V. in de provinciale competitie.
