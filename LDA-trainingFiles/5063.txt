	Voormalige vriend spijkert Grobbelaar aan het kruis
Van je vrienden moet je het maar hebben, zal Bruce Grobbelaar maandag gedacht hebben. Voor de rechtbank in Winchester, waar het proces tegen de voormalige doelman van Liverpool gehouden wordt, trad gisteren Chris Vincent op als getuige.
De Zimbabwaanse zakenman, die de zaak - het manipuleren met wedstrijden in de Premier League - indertijd aan het rollen bracht, zei getuige te zijn geweest van het overhandigen van 40 duizend pond uit handen van oud-Wimbledon-speler John Fashanu. Grobbelaar kreeg dit geld nadat zijn club met 0-3 van Newcastle had verloren.
Vincent: 'Bruce ging een huis binnen waar hij van Fashanu geld kreeg. Terug in de auto moest ik het tellen. Het waren briefjes van 50 pond, vier stapels met elk 10 duizend. Bruce zei dat ik 20 duizend in zijn, en 20 duizend in mijn koffertje moest stoppen.'
Vincent is een voormalige zakenpartner en vriend van Grobbelaar. Met de doelman participeerde hij in een safari-project in hun Afrikaanse geboorteland, dat echter de mist in ging omdat een landeigenaar geen grond aan het tweetal wilde verhuren. Vincent weet het voorval aan het falen van Grobbelaar, met wie hij in de jaren daarvoor een 'ongelooflijke hechte en buitengewone vriendschap' onderhield.
Vincent zei in Winchester dat hij daarop naar het Britse dagblad The Sun was gestapt, om het gehele verhaal te vertellen. Hij vertelde aan de krant dat Grobbelaar meermalen, voor het manipuleren van uitslagen van wedstrijden, geld had aangenomen van een Maleisisch goksyndicaat.
Voor die kennis kreeg Chris Vincent overigens z√©lf ook geld van The Sun, vertelde hij gisteren aan de rechtbank: liefst 35 duizend pond. Andere kranten en een boekenuitgever betaalden ook nog eens zo'n slordige 40 duizend pond voor het verhaal van de Zimbabwaan. Aanklager Calvert Smith rekende voor dat Vincent 75 duizend pond had 'verdiend'.
Vincent was vaker getuige van duistere zaakjes van Grobbelaar, vertelde hij aan de rechtbank, op de vierde dag van het proces waar behalve Grobbelaar, ook de Nederlandse doelman Hans Segers, John Fashanu en de Maleisische zakenman Heng Suan Lim terecht staan.
Volgens Vincent liep Grobbelaar ook het nodige geld mis. De doelman had 125 duizend pond kunnen verdienen als Liverpool van Manchester United had verloren in januari 1994. Grobbelaar had Lim, die hij de 'Short Man' noemde, voorspeld dat Liverpool zou verliezen. Het werd echter 3-3. Vincent vertelde aan de jury dat Grobbelaar achteraf klaagde dat hij tweemaal 'verkeerd had gedoken' en de bal van de lijn had gehaald.
Datzelfde jaar was er een duel tegen Norwich, dat Liverpool had moeten verliezen. De uitslag werd echter 2-2, mede omdat Grobbelaar een bal tegen zijn benen kreeg. Na afloop zat Vincent met de doelman in diens auto. Er stonden vijftien berichten op de mobiele telefoon van Grobbelaar. 'Dat zal de short man zijn', grapte deze volgens Vincent, 'die is zo kwaad als een slang.'
Grobbelaar zou in totaal vier wedstrijden hebben geprobeerd te manipuleren, aldus de getuige. De doelman zou uit onvrede met zijn salaris bij Liverpool - een half miljoen gulden per jaar - tot zijn daden zijn gekomen.
De rechtszaak zal nog zeker acht weken duren.

