Empirestijl.
Empire-fauteuils uit de 'Blue Room' van het Witte Huis
Pendule en twee bustes van Napoleon in Museum Fran√ßois Duesberg, Bergen (Henegouwen)
Empire is de naam voor een Franse kunststroming en interieurstijl uit het begin van de 19e eeuw.
Geschiedenis.
Empire is oorspronkelijk een zuiver Franse stijl die in Parijs is ontstaan. De stijl bloeide na de Franse Revolutie, Frankrijk likt zijn wonden en Parijs kent een langzame herstelperiode. In een woelig politiek milieu weet Napoleon Bonaparte het tot staatshoofd van Frankrijk te schoppen; hij wordt de eerste Keizer der Fransen. Hij probeert opnieuw een groot keizerrijk te veroveren zoals Julius Caesar dat hem voordeed.
Napoleon wint de ene na de andere veldslag en kent een grote populariteit. Hij bouwt een imago op van veldheer, en laat zich omringen met kostbaarheden in een nieuwe stijl, het empire.
De stijl is dus letterlijk vernoemd naar het Keizerrijk, wat in het Frans als "empire" wordt vertaald.
De keizer hielp mee de stijl te ontwikkelen en informeerde geregeld naar de productie van meubilair en kunst. Hij overlaadde de oude manufacturen met bestellingen voor stoffen en meubilair. In deze periode kende Lyon een grote zijdeproductie, sommige van deze fabrikanten bestaan nog steeds. Empire is duidelijk in de eerste plaats een interieurstijl, voor de betere burgers. Napoleon liet de Franse kastelen en paleizen aankleden in deze moderne stijl.
Stijlkenmerken.
Napoleon was een bewonderaar van de Egyptische cultuur, vandaar dat in de empirestijl elementen en patronen uit de Oud-Egyptische en Romeinse bouwkunst werden toegepast.
Hij deed inspiratie op tijdens zijn veldslagen en roofde vele kunstschatten uit het land om ze naar Parijs te brengen.
De stijl is verwant aan de classicistische Lodewijk XVI-stijl. Typerend zijn het gebruik van verguldingen, militaria, sfinxen, palmetten en felle, rijke pastelkleuren.
Napoleon liet overal waar hij kwam de lokale burgerij kennismaken met zijn empirestijl. Zodoende kende de stijl een korte maar heftige bloeiperiode in Europa. Als reactie op het empire ontstonden later in de 19e eeuw de neogotiek en het biedermeier.
