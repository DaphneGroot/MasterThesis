Hind Laroussi.
Hind Laroussi Tahiri, artiestennaam kortweg "Hind" (Gouda, 3 december 1984) is een Nederlands-Marokkaanse zangeres, vooral bekend geworden door haar plaats in de halve finale bij de eerste editie van "Idols".
Biografie.
Hind heeft een Marokkaanse vader en een Nederlandse moeder. Toen Hind acht jaar was zong en acteerde zij voor het eerst in het openbaar. Kort daarna ging ze op zangles. Op haar middelbare school te Gouda (havo op het St.-Antoniuscollege) trad ze op tijdens muziek- en ouderavonden en volgde ze cabaretlessen. Ook trad ze op zeventienjarige leeftijd op in de Goudse Schouwburg. Ze kreeg een uitnodiging om te zingen tijdens de "TMF-dancemasters party of the year" in Duitsland. Dit alles resulteerde in een rol in "Tracks", een eigentijdse theatervoorstelling. Ze heeft zang-, dans- en cabaretlessen gevolgd. Ook op nationaal niveau trad Hind voor het voetlicht. Ze deed mee aan de "Soundmixshow" 2002, en haalde daarbij de landelijke tv-finale, waarin ze een nummer van Vanessa Williams zong. Hind drong door tot de halve finale van het tv-programma "Idols", in 2003.
Hind kan diverse stijlen aan, doordat haar stembereik erg groot is. Ze is even goed thuis in rhythm-and-blues en popmuziek als in fado. Ze experimenteert volop met verschillende muziekstijlen en in verschillende talen als bijvoorbeeld het Arabisch en Portugees. Eén van haar ambities is een rol in een grote musical. "The Lion King" heeft ze echter aan zich voorbij laten gaan. Terwijl haar "Idols"-collega's Jim Bakkum en Jamai Loman de hitlijsten bestormden met hun singles, bleef het stil rondom Hind. Ze bleek zich voor te bereiden op de opnames van haar debuutalbum "Around the World". De eerste single "Summer All Over Again" kwam in september 2003 uit en behaalde de Top 10 van de Nederlandse charts. De daaropvolgende single "Weak" was ook een succes. In 2004 ontving de zangeres een Edison voor haar debuutalbum. Op 25 oktober in dat jaar zong ze tijdens een concert van Danny Malando in Tuschinski het nummer "A Felicidade". Na de Edison ontving Hind voor "Around The World" een gouden plaat. Hierna legde zij zich toe op de opnames van haar tweede album "Halfway Home" dat in september 2005 uitkwam. De eerste single "Give Me A Sign" werd een redelijke hit, maar de singles die volgden ("Halfway Home" en "Habaytek Besaif") deden het niet zo goed. Met het album maakte Hind een theatertour. Het nieuwe album was minder succesvol dan haar eerste album.
Hierna was Hinds deal bij platenlabel SONY&BMG ontbonden. De fusie van SONY&BMG was voor Hind reden om verder te kijken naar andere mogelijkheden. Inmiddels was de zangeres haar eigen label B-Hind begonnen om daarmee voortaan alles in eigen beheer te kunnen uitbrengen. Hind was in 2009 met haar nieuwe vriend begonnen met het schrijven van liedjes voor haar derde album. In 2009 nam Hind deel aan het eerste seizoen van het EO programma "De Mattheus Masterclass" waarin niet-klassiek geschoolde artiesten een deel van Bachs Matthäuspassion uitvoeren in de St.-Vituskerk in Hilversum. Hind deed vanaf januari 2010 mee in het televisieprogramma "Wie is de Mol?", maar viel af in de vijfde aflevering. Vanaf september 2011 was Hind te zien in het televisieprogramma "De Sleutels van Fort Boyard" in het groene Wie is de Mol-team.
In november 2014 was zij kort als actrice (verkoopster in een Goudse stroopwafelbakkerij) te zien in het Sinterklaasjournaal.
Idols.
In 2003 deed Hind mee aan Idols. Tijdens de audities was juryvoorzitter Henkjan Smits zo onder de indruk dat hij sprakeloos was. In de derde liveshow verraste ze iedereen met haar keuze voor het nummer Feel van Robbie Williams. Uiteindelijk werd Hind derde; ze verloor in de halve finale van Jim en Jamai.
Songfestival.
Op 17 november 2007 in Drunen bevestigde Hind dat zij zou gaan proberen Nederland op het Eurovisiesongfestival 2008 in Servië te vertegenwoordigen. De NOS bevestigde dit op 23 november 2007.
Op 28 januari 2008 werd bekend dat in de aanloop naar het 53ste Eurovisiesongfestival Hind eerst aan de eerste halve finale moest deelnemen, die op 20 mei 2008 gehouden werd. Tijdens deze voorronde proberen negentien landen zich te plaatsen voor een plek bij de beste tien, die dan mogen deelnemen aan de Songfestivalfinale.
Op 7 maart 2008 had Hind het songfestivalliedje en tevens haar nieuwe single 'Your Heart Belongs To Me' aan het Nederlandse publiek laten horen bij het tv-programma "Thank God it's Friday" van Claudia de Breij. Op 20 mei 2008 wist Hind zich echter niet te plaatsen voor de finale van het songfestival.
Titelsong SpangaS-film.
Op 14 augustus 2009 werd door regisseur Johan Nijenhuis bekendgemaakt dat Hind de titelsong "Morgen" zou zingen voor de eerste film rondom de NCRV-serie SpangaS. "Morgen" zou vanaf half september 2009 op single worden uitgebracht en vanaf 30 september 2009 te horen zijn in de bioscopen. Hind bevestigde dit op haar Twitter-pagina.
Sellaband.
Hind was op 24 november 2009 begonnen met een "fund raising" (crowd sourcing) voor haar derde album via de website van SellaBand en al op 6 december 2009 had ze dat doel bereikt. Nog niet eerder had iemand op SellaBand zo snel het benodigde geld voor het opnemen van een cd bijeen vergaard. Gemiddeld deden artiesten daar 1,5 jaar over en Hind lukte het om in 11 dagen $ 60.000 bij elkaar te krijgen. Daarna was Hind verdergegaan met het ophalen van geld voor de marketing van deze cd. Tijdens een interview in Pauw & Witteman vertelde Hind dat de voornaamste reden voor haar om de nieuwe cd via SellaBand te financieren was, dat ze het album volledig in eigen beheer wilde opnemen en de kans wilde hebben haar eigen muziek te maken, zonder invloed van anderen. Via SellaBand hoopte ze dichter bij de fans te staan en een gegarandeerde afzetmarkt voor haar cd te creëren. In februari 2010 werd Sellaband failliet verklaard, maar ging na een overname binnen een week verder als Duits bedrijf.
Hind was intussen bezig met het schrijven van nieuw materiaal voor het album dat in de eerste week van oktober 2010 was verschenen. Dit album was geproduceerd door Steve Power, die eerder met Robbie Williams samenwerkte. Dit album was 4 oktober 2010 gepresenteerd in de Melkweg in Amsterdam met de naam "Hind Crosspop". De eerste single met videoclip verscheen in september 2010 en heette "Don't leave me behind".
Op zaterdag 16 oktober 2010 kwam het nieuwe album "Hind Crosspop" op nummer 8 binnen in de Album Top 100. Het album dat door producer Steve Power werd geproduceerd en dat ze verder in eigen beheer (label "B-HIND") samen met haar vriend en manager uitbracht, viel erg goed bij het Nederlandse publiek in de eerste week van verschijnen. Het album kreeg zelfs direct aandacht in het buitenland via onder andere Livedome.de die de exclusieve rechten verwierf om de cd-release als concert 'live' te streamen in Duitsland. Ruim 36 portals zendden het concert uit.
In januari 2011 kreeg Hind via SellaBand 24.000 euro bij elkaar voor de marketing van haar tweede single van het album. Deze single was het nummer "I Want It". Zij was in dat jaar tevens een van de deelnemers aan het eerste seizoen van de remake van het televisieprogramma Fort Boyard. Begin november 2012 kondigde Hind een nieuwe single aan, die in december 2012 zou verschijnen.
Privéleven.
Hind had van begin 2013 tot eind 2015 een relatie met miljardair Marcel Boekhoorn. Eerder had ze relaties met Gert-Jan Mulder (Brainpower) en met Eddie Tjon Fo.
