	'Filipijnse overheid heeft belang bij minimaliseren probleem' In Davao zijn 'slechts' vier gevallen van aids
	
Van onze verslaggeefster
Ineke Jungschleger
 HEUSDEN-
Het vorige week verschenen VN-rapport over de verbreiding van aids in AziÂ‰ is verontrustend. De epidemie is er later op gang gekomen dan in Afrika, maar groeit snel. Volgens het ministerie van Volksgezondheid in de Filipijnen echter zijn er in het hele land slechts zevenhonderd gevallen van HIV-besmetting ontdekt. E. Santegoets, die er de afgelopen twee jaar onder prostituees werkte, weet dat de werkelijkheid anders is.
Santegoets: 'Een van de mythen op de Filipijnen is dat een man schoon blijft door seks met jonge meisjes. Het zou hem zelfs kunnen genezen. Een tweede mythe is dat vrouwen het aids-virus doorgeven, mannen niet. Daarom weigeren mannen condooms te gebruiken.'
Een vrouw met een roze kaart is zogenaamd schoon en een man kan het virus niet doorgeven: dat is de opvatting die maatschappelijk werkster Santegoets aantrof in Davao, de hoofdstad van het grootste Filipijnse eiland Mindao. Half november keerde zij terug naar Nederland, nadat ze haar werk had overgedragen aan een organisatie van (ex-)prostituees.
Santegoets: 'Hospitality women is daar het verzamelwoord, prostitutie bestaat formeel niet. De meisjes die in de straatprostitutie werken, vallen onder dezelfde categorie als degenen die in clubs en bars werken en officieel serveerster zijn of danseres. De hele beroepsgroep, ook jonge meisjes die alleen drank rondbrengen, moet wekelijks naar een kliniek voor een uitstrijkje. Als ze geen geslachtsziekte hebben, krijgen ze een stempel in hun roze kaart en mogen ze weer een week werken. De vrouwen denken dat ze door deze wekelijkse controle ook schoon zijn voor wat betreft aids, maar een HIV-test is er niet bij inbegrepen.'
Het verplichte uitstrijkje kost geld: iedere week tien peso. Bovendien moeten de vrouwen iedere drie maanden betalen voor verlenging van hun werkvergunning. Santegoets: 'De Filipijnse regering verdient er behoorlijk aan. In Davao werken minstens vijfduizend vrouwen in de seks-business, in Manilla nog veel meer. Zeker de helft is geregistreerd. Iedere week tien peso per persoon, iedere drie maanden een paar honderd: tel uit je winst.'
De vrouwen krijgen er weinig voor terug. Als ze besmet zijn met een geslachtsziekte, krijgen ze een recept voor medicijnen die ze zelf moeten betalen. Tevens mogen ze niet werken tot de ziekte over is. Santegoets: 'Velen zijn te arm om zich dat te kunnen permitteren. Ze moeten wel doorwerken, dus verdwijnen ze in de illegale straatprostitutie.'
Elk half jaar worden er een razzia's gehouden waarbij prostituees gedwongen worden bloed te laten afnemen voor een HIV-test. Santegoets: 'Er is op de Filipijnen een wet op de privacy die verbiedt om onder dwang een HIV-test af te nemen. Maar de vrouwen worden gechanteerd: als je hier niet aan meedoet, raak je de roze kaart kwijt.'
De tests zijn volgens Santegoets bovendien nutteloos, want pas na een half jaar beschermde seks kun je zien of iemand aids heeft ontwikkeld.
De organisatie waarvoor Santegoets werkte, Kalikada, spant zich daarom in om politie en geneeskundige dienst te overtuigen van de zinloosheid van deze razzia's.
Santegoets: 'Kalikada is een zelfhulporganisatie van prostituees. Er begint langzaam wat openheid te komen om naar deze vrouwen te luisteren. Maar de overheid heeft er belang bij het gevaar onder tafel te schuiven. In Davao zijn officieel vier gevallen van aids bekend. Dat kan dus helemaal niet, in een miljoenenstad.'

Foto
	Maatschappelijk werkster E. Santegoets: 'Prostitutie bestaat formeel niet op de Filipijnen. FOTO MARCEL VAN DEN BERGH

