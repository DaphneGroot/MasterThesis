	Vriendschap in regentenkringen NIEUW ZICHT OP FAMILIEBETREKKINGEN IN DE REPUBLIEK
	VRIENDSCHAP heeft Luuc Kooijmans zijn boek genoemd. Die titel is volkomen correct en tegelijk misleidend. Hij kan argeloze lezers op een dwaalspoor brengen. Die denken wijzer te worden over vriendschap in de zeventiende eeuw, maar het blijkt allemaal over familie te gaan. Daarom is het juist een goed gekozen titel, zegt de zelfverzekerde kenner; de zeventiende-eeuwer gebruikt het woord vriend immers meestal in de betekenis bloedvriend, bloedverwant.
Ja, die kenner heeft natuurlijk gelijk. Kooijmans' boek bevestigt dat, maar spreekt het toch ook weer tegen. Vriendschap in onze tijd is een priv-zaak. We hebben andere vrienden dan onze ouders, en in het gezin kiezen broers en zusters ieder hun eigen vrienden. Vriendschap is gebaseerd op wederzijdse sympathie, op gedeelde interessen, op overeenstemming over normen en waarden.
Zo is het nu, maar zo moest het volgens de idealisten ook vroeger zijn. Vrienden kiezen we om gelijkheid van zinnen en zeden, zegt Coornhert. Vrienden waarderen we om wat ze zijn, meent Montaigne, en niet om het profijt dat ze ons zouden kunnen opleveren. Dat is door alle eeuwen heen 'ware vriendschap' geweest. Dat vindt ook Kooijmans, want hijzelf vertelt ons dit alles. Maar die onbaatzuchtige zielsverwantschap is niet het onderwerp van zijn boek.
In de wereld die Kooijmans beschrijft, gaat het anders toe. Grondslag van vriendschap is het gezamenlijke belang. Vrienden helpen elkaar om zich in de wereld te handhaven en vooruit te komen. Bloedverwanten zijn dan de vrienden bij uitstek. Leden van n familie hebben dezelfde relaties en vooruitzichten, leven van hetzelfde kapitaal en bewegen zich in dezelfde kringen. Allen kunnen zij aanspraak maken op wat tegenwoordig het maatschappelijk vermogen van een familie genoemd wordt: het hele complex van middelen dat de positie van een groep verwanten bepaalt en haar leden de kansen verschaft carrire te maken en voordelige huwelijken te sluiten.
Dat is het onderwerp van dit boek. Het gaat over de exploitatie van maatschappelijk vermogen. Wat doen mensen met het sociale kapitaal, dat ze gezamenlijk beheren? In welke relatie staan ze tot elkaar, en hoe wordt beslist welke persoon op welk moment een stap vooruit mag doen, en welke middelen worden daartoe ingezet? Het gaat dus in feite om onderzoek naar de onderlinge betrekkingen tussen de leden van een samenhangende groep.
Het heeft een zekere gelijkenis met de geschiedenis naar huwelijk en gezin. Je kunt het methodisch ook op dezelfde manieren aanpakken. Het is bijvoorbeeld mogelijk te kiezen voor een breed gevarieerde documentatie, verzameld uit alle denkbare soorten bronnen, zoals Lawrence Stone heeft gedaan. Of je kunt je baseren op bronnen van een bepaald type, zoals Shorter, die vooral gebruik maakte van medische rapporten en politieverslagen.
Op den duur kan dan consensus groeien over de meest doeltreffende aanpak. Kooijmans kon zich zulke voorbeelden slechts deels ten nutte maken, want zijn onderzoek ligt wel op een direct aangrenzend terrein, maar stelt toch andere vragen. Hij mocht dus zelf beslissen welk model hij wilde neerzetten, want nationaal noch internationaal zijn er veel goede voorbeelden beschikbaar. Hij heeft gekozen voor een thematische familiegeschiedenis.
Het verhaal vervolgt over een periode van twee eeuwen de lotgevallen van de familie Van der Meulen, en de later daaraan geparenteerd geraakte familie Huydecoper. De auteur motiveert dat verder niet. Het boek moet zijn eigen rechtvaardiging zijn. Doorslaggevend was vermoedelijk wel de hoge kwaliteit van het bronnenmateriaal, dat zich juist bij deze twee aan elkaar verwante families uitstekend leende voor het beoogde doel.
De rijkdom van het archief Van der Meulen kan iedereen zelf leren kennen, dankzij de uitgave van Daniel van der Meulens correspondentie, die helaas na n deel is gestaakt. Over de Huydecopers zou ooit een dissertatie verschijnen, die intussen wel zal zijn overgeboekt naar het register van vervlogen illusies. Kooijmans had dus de gelegenheid bronnen aan te boren waarvan de betekenis algemeen wordt onderkend.
Hij heeft die kans benut. Vriendschap is een belangrijk boek geworden. Het gaat dan wel niet over wat Coornhert, Montaigne en wij allemaal vriendschap noemen, maar het maakt ons des te beter duidelijk hoe sterk zeventiende-eeuwers van hun familie afhankelijk waren. Jongens en meisjes, ieder in hun eigen rol, leren van hun vroegste jeugd af hoe ze zich te gedragen hebben en welke verwachtingen ze moeten gaan vervullen.
Een klein Huydecopertje kan al wel eens met zijn vader meegaan naar Den Haag om in het Amsterdamse logement kennis te maken met de heren gedeputeerden ter statenvergadering van Holland. Een meisje Van der Meulen gaat inwonen bij haar kinderloze oom en tante om sociale vaardigheden op te doen. Jonge volwassenen uit regentenkringen ontmoeten elkaar in wekelijkse bijeenkomsten om eventuele huwelijksallianties voor te bereiden.
De mening van de jongelui zelf heeft daarbij wel enige betekenis, maar er staan grotere belangen op het spel dan de bevrediging van persoonlijke emoties. Een huwelijk verenigt twee families, die beide beschikken over hun eigen sociaal vermogen. Zo'n beslissing weegt te zwaar om haar te laten afhangen van een vluchtige verliefdheid. Sociaal vermogen is de grondslag van het hele bestaan.
Burgemeester Joan Huydecoper houdt er een complete boekhouding van bij. Hij noteert alles wat hij heeft gegeven en ontvangen: de maaltijden, de logeerpartijen, de geschenken, en vooral natuurlijk de ambten die hij anderen heeft bezorgd, of die zijn naaste verwanten door vriendelijke bemiddeling hebben gekregen. Zo kan hij debet en credit met elkaar vergelijken, en controleren of er evenwicht is bereikt tussen aanspraken en verplichtingen.
Het is een subtiel spel van dienst en wederdienst, dat nauwkeurige kennis verlangt van de ongeschreven regels. Een neef van Huydecoper wil graag bevorderd worden tot raad van Indi. Van zijn kant biedt hij twee jaar salaris aan. De burgemeester vindt het een schandelijk voorstel. Ambten verkopen is beneden de waardigheid van een regent. Een ambt weggeven is heel iets anders. Dan maak je wel aanspraak op een wederdienst als de gelegenheid zich presenteert, maar zo'n contraprestatie kan nooit de vorm aannemen van regelrechte betaling.
De beurs gaat pas open als diensten gevraagd worden buiten de familiekring. Jan van der Meulen probeert carrire te maken in het leger, maar merkt dat zijn relaties hem hier niet kunnen helpen. Zijn bevordering tot kapitein lukt niet, voordat eerst flinke bedragen van eigenaar zijn gewisseld.
De Van der Meulens en hun gelijken konden op dat middel terugvallen als het moest. Om zulke families gaat het in Vriendschap. Zo nu en dan vangen we een glimp op van de manier waarop mensen van lager status zich proberen te behelpen. Burgemeesters beschikken ook over baantjes die beneden de aandacht van hun eigen vrienden blijven: suppoosten, schippers, zakkendragers. Daar liggen kansen voor de gewone man. Hoe hij ze waarneemt, tekent de burgemeester niet aan. Wel blijkt herhaaldelijk dat de regent zulke kleine posten bij wijze van attentie ter beschikking van zijn vrouwelijke verwanten stelt. Waarschijnlijk kwam het er dan voor de kandidaat-suppoost op aan een oom te hebben die als huisknecht of een zuster die als keukenmeid diende bij de Huydecopers.
Maar dat is een onderzoek apart, dat een andere aanpak vraagt. Zelfs als die keukenmeid kon schrijven, heeft ze toch geen archief van betekenis nagelaten. Je zult het dan moeten hebben van een brede benadering naar de methode van Lawrence Stone, of anders een gelukkige kans uitbuiten die de bronnen toevallig bieden. Zo heeft Willem Frijhoff zijn biografie van Evert Willemsz. kunnen schrijven, de Woerdense weesjongen die het lot naar zijn hand wist te zetten, en het boven alle verwachting gebracht heeft tot predikant. Evert had geen familie en geen vermogen, maar hij heeft wel op zijn manier gezorgd voor goede relaties die bereid waren hem verder te helpen. De kerk speelde in zijn leven een belangrijke rol, en het is niet uitgesloten dat op de onderste sporten van de sociale ladder kerkelijke ambtsdragers wel vaker dienden als voorspraak en schutspatroon.
Kooijmans' regenten spreken niet dikwijls over de kerk, wel over de godsdienst. Het zelfbewustzijn van de rijken heeft zijn grens in de afhankelijkheid van God. Dat subthema werkt Kooijmans echter niet uit, en hij wekt de indruk daar op vreemd terrein te zijn. De christelijke leer, zegt hij, schonk geen volkomen gerustheid. Wie in de hemel wou komen, moest proberen te leven naar de christelijke normen. Dat lukte onvolmaakte mensen nooit helemaal, en je kon rekenen op enig krediet, maar niemand wist zeker of hij zou worden uitverkoren. Kooijmans geeft bij deze passage geen voetnoten. Ik weet niet of hij hier gedachten weergeeft die zijn hoofpersonen in hun brieven zo hebben neergeschreven. Maar ik weet wel dat in deze korte geloofsleer het woord christelijk zonder bezwaar kan worden geschrapt.
Als we de godsdienst van de Van der Meulens in twintig regels kunnen beschrijven zonder de naam Christus te noemen, is het niet waarschijnlijk dat we met christenen te maken hebben, tenminste niet in de zeventiende eeuw. Hier lijken mij deugdzame heidenen aan het woord.
Het is niet helemaal uitgesloten dat deze mensen dat ook waren. Het kernwoord van hun levensconcept is niet liefde, maar plicht. Onder de nagelaten papieren van de in 1654 overleden Andries van der Meulen bevindt zich n gedicht met de titel: 'Het verstand zal de liefde overwinnen'. 'La Raison vaincra l'affection.' Dat is geen kwaad motto voor mannen en vrouwen die voor elkaars welbevinden niet ongevoelig zijn, maar toch geregeerd worden door de rationele overweging dat familieleden elkaar nu eenmaal nodig hebben om hun plaats onder de zon met succes te verdedigen.
Kooijmans' boek werpt daardoor ook nieuw licht op de gezinsgeschiedenis. De vraag of er in de zeventiende eeuw relaties van genegenheid bestonden tussen naaste bloedverwanten, is de inzet geweest van veel twistgeschrijf. Ze verandert in een schijnprobleem, als je beseft dat veel gezinsgeschiedenis gaat over families van het type Van der Meulen-Huydecoper. Daar weet men wel wat genegenheid is, maar acht het in ieders belang die binnen bepaalde perken te houden. 'La Raison vaincra l'affection.'
Alle reden dus om Vriendschap te kwalificeren als een belangrijk boek. Het schenkt zijn lezers nieuwe inzichten en zijn gebruikers nieuw materiaal. Wel is de lezer iets beter af dan de gebruiker. Die zal zelf het boek moeten ontsluiten door aan te tekenen op welke bladzijden een bepaald aspect of onderdeel wordt behandeld. Sommige hoofdstuktitels suggereren wel een thematische indeling van de stof en dienen zich veelbelovend aan als 'Ruzie', 'Echtelijk Leven', 'Familiehoofd'. Maar al zijn die titels niet inwisselbaar, we hebben hier toch wezenlijk te maken met een chronologisch geordend verhaal.
Voorlopig is Kooijmans' boek enig in zijn soort. Maar nu het thema in kaart is gebracht, kan het anderen tot navolging inspireren.
A.Th. van Deursen.
Luuc Kooijmans: Vriendschap, en de kunst van het overleven in de zeventiende en achttiende eeuw.
Bert Bakker; 391 pagina's;  55,-.
ISBN 90 351 1814 6.

Foto
	Joan Huydecoper (1599-1661) en Constantia Huydecoper (1677-1743). ILLUSTRATIES UIT 'VRIENDSCHAP' Suzanna van der Meulen (1629-1648) en Willem van der Meulen (1631-1690).

