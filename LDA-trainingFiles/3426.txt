	Bond-interpretatie mist wat Bond apart maakt
	The Peacemaker van Mimi Leder. Met Nicole Kidman, George Clooney, Marcel Iures, Armin Mueller-Stahl. In 64 theaters, waaronder City 1 en Cinema 1 Amsterdam, Metropole 1 Den Haag, Lumire 1 en Path 5 Rotterdam.
Een van de weinige commercieel succesvolle Europese tegenhangers van de Amerikaanse publieksfilm is al sinds 35 jaar de James-Bondserie, aanvankelijk geproduceerd door Harry Saltzman en Albert R. Broccoli, later door Broccoli alleen en nog later door diens dochter Barbara.
Vanuit het basiskamp Pinewood bij Londen vloog de familie onder leiding van vakantieman 'Cubby' Broccoli de hele wereld over, met de boeken van de voormalige veiligheidsagent Ian Fleming als gids, agent 007 (liefst Sean Connery) als aanvoerder, de beste voorhanden zijnde fotomodellen als reisleidsters en een wereldbedreigende griezel als doelwit.
Het thrillergenre kreeg een nieuwe dimensie, zich van de vele Hollywoodvariaties onderscheidend door intelligentie en (Britse) humor. Bond werd een eigen genre, ook gewaardeerd door het Amerikaanse publiek.
Het wonderkind van Hollywood, Steven Spielberg, heeft altijd gezegd films te willen maken die hij zelf als kind het liefste zag. Nu Spielberg met Jeffrey Katzenberg en David Geffen een eigen studio (Dream Works Pictures) heeft opgericht, valt te verwachten dat de films die daar zullen worden geproduceerd, niet uitblinken in originaliteit en vernieuwing. Uit de Spielbergfabriek zullen genrefilms komen van een technisch volmaakte kwaliteit, gericht op het grootst mogelijke publiek. Spielberg zal kansen geven aan nieuwe talenten, een eigen stal opbouwen van regisseurs, acteurs en producenten. Successen worden geprolongeerd met vervolgen en genrefilms aangescherpt.
En de teleurstellingen zullen niet uitblijven, vooral als je iets mr verwacht van 'wonderboy' Steve. De eerste de beste is dat al. The Peacemaker, een Hollywoodinterpretatie van het James Bond-genre, voldoet in opzet aan de Bond-formule, maar mist precies wat Bond apart maakt. In de voormalige Sovjet-Unie ontploft een trein met kernbommen, maar de bommen verdwijnen. Wapensmokkel dus, denkt het hoofd van de Amerikaanse commissie voor wapensmokkel (Nicole Kidman, een vrouw!) en zij gaat op jacht naar de dieven, bijgestaan door een luitenant-kolonel van het Pentagon (George Clooney).
Het gevaarlijkste doelwit is een gefrustreerde man uit Bosni, die een van de gestolen bommen bij zich draagt en dreigt deze te laten ontploffen in het gebouw van de Verenigde Naties. Een typisch Bond-gegeven. Net als in menige James-Bondfilm heeft The Peacemaker een politiek (post-)Koude Oorlog-decor: de voormalige Sovjet-Unie, met een gevaarlijke Russische militair, het voormalige Joegoslavi, met een gevaarlijke gefrustreerde man, en de bedreiging van de Vrije Wereld. Toegevoegd is de combinatie man-vrouw in de reddingsactie.
Geen van deze elementen wordt echter uitgediept, want daarvoor ontbreekt de tijd. The Peacemaker beperkt zich in feite tot n even klasssiek als afgelikt thema: de achtervolging. Ruimte tot bezinning (humor, enige rustmomenten, het ontwikkelen van karakters) is er niet: de hele productie is gericht op een technisch voortreffelijk uitgevoerde race tegen de tijd.
Debuterend regisseuse Mimi Leder, die haar sporen verdiende bij de televisieseries LA Law en vooral ER, bewijst een grootscheepse filmproductie aan te kunnen, producent Branko Lustig maakt de kwaliteiten waar die hij onder meer toonde bij Spielbergs Schindler's List, en de technische staf behoort tot het beste dat het Hollywood uitzendbureau voor technici voorhanden heeft.
Van begin tot eind (123 minuten, dubbele prijzen, dubbele opbrengst) heeft de film vaart, maar het is de vaart van denderende holle vaten. The Peacemaker is een knap gemaakte maar lege bluffilm.
Peter van Bueren

Foto
	Nicole Kidman in The Peacemaker

