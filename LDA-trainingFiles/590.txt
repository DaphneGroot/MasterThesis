	Vakbeweging prikkelt calculerende werkgever
	Van onze economische redactie
AMSTERDAM
Tientallen metaalbedrijven staan te trappelen om werkgelegenheidsafspraken met de bonden te maken. Zo kunnen zij ontkomen aan een boete. Die boete is niet eens hoog, maar toch is er volgens de werkgeversvereniging FME groot enthousiasme om samen met de bonden banen te scheppen.
Het is een wereld van verschil met tien jaar geleden. Ook toen spraken bonden en FME een werkgelegenheidsheffing af. Daarmee kon de werkweek tot 36 uur worden verkort. Geen enkel bedrijf heeft er gebruik van gemaakt.
De stemming bij werkgevers en bij de bondsleden is blijkbaar omgeslagen. De bedrijven willen maatwerk en kunnen dat krijgen door afspraken met de bond te maken. Tientallen metaalbedrijven hebben daar al ervaring mee. De cao geldt immers als minimum en afwijkende afspraken mochten al met de bond woren gemaakt. Zo werkt slijpschijvenfabriek Flexovit al jaren met een vierdaagse werkweek en meubelfabriek Gispen met 32-urige werkweken.
Nu er geld valt te verdienen met afwijkende afspraken staan bedrijven in de rij. Het eerste bedrijf is al zover. Borga Bijstede in Nunspeet hoeft de boete voor 1996 niet te betalen. Bedrijven die vóór juni 1997 een akkoord sluiten, krijgen hun geld terug. Zij hoeven in december 1997 ook de premie niet te betalen. Voor vrijstelling komen plannen in aanmerking die gunstig zijn voor de werkgelegenheid.
Op deze manier kunnen de bonden per bedrijf de 36-urige werkweek propageren. De FME weigerde daarover in de cao voor alle 1200 metaalbedrijven afspraken te maken. Dat zou immers betekenen dat alle werkgevers verplicht zijn om met de bonden te praten. Dat wil de FME voorkomen. Dan liever betalen. Bedrijven die toch apart met de bonden zaken willen doen, moeten dat zelf weten. Overigens hadden de bonden ook geen bestuurders of kaderleden om de afspraak voor 1200 bedrijven goed uit te werken.
Nu krijgen de bonden stapsgewijs toegang tot een aantal metaalbedrijven. Zij willen immers steeds betrokken zijn bij de uitwerking van het werkgelegenheidsplan. Rechtstreeks of via kaderleden. Zo wil de Industriebond FNV weer zichtbaar worden in de bedrijven en aantoonbaar de werknemersbelangen behartigen.
Tegelijkertijd proberen de vakcentrales FNV, CNV en MHP nog concessies los te peuteren van de nationale werkgeversverenigingen VNO-NCW en MKB Nederland. De vakbeweging wil een speciale positie voor kaderleden. Die moeten collega's kunnen bijstaan in overleg met de werkgever. Bijvoorbeeld over roosters in een flexibele, gemiddeld 36-urige werkweek. VNO-NCW voelt echter niets voor zo'n afspraak. Het grootste lid, de FME, is fel tegen en zal zijn veto uitspreken. Dwang is volgens de FME uit den boze.
De praktijk loopt echter vooruit op de nationale afspraak die de vakbeweging eist. In de metaalindustrie, nota bene het terrein van de FME, willen tientallen bedrijven aparte afspraken met de bonden.
Ook in de grafische industrie wordt niet afgewacht. In het cao-overleg ligt daar een conceptakkoord waarin de uitwerking van bijvoorbeeld roosters, scholing en salaris overgenomen kan worden door werknemers en werkgever in de bedrijven. De ondernemingsraad kan het overleg voeren maar ook een ad hoc personeelsvergadering.
Als partijen het niet eens worden, dan kunnen de bonden en de organisatie van grafische werkgevers bemiddelen. Bij het overleg in de bedrijven mogen de werknemers zich volgens het conceptakkoord al laten bijstaan door de bonden.
Daar stopt dus de voorbeeldwerking van dit conceptakkoord. Andere sectoren, zoals de metaalindustrie, willen de bonden niet op voorhand toelaten op de werkvloer. Overleg met de ondernemingsraad moet volstaan. Een nieuw overlegcircuit is uit den boze. Bovendien is er nog een horde werkgevers die vinden dat er maar één de baas is in het bedrijf: zijzelf. Dat de grafische werkgevers wél akkoord gaan, ligt aan de sterke positie van de bonden in hun bedrijfstak. Alle werknemers zijn verplicht vakbondslid. Soms tegen heug en meug, maar het heeft wel gezorgd voor een vakbondstraditie in de bedrijven.
Gijs Herderschêe

