Kieviten en plevieren.
De kieviten en plevieren (Charadriidae) zijn een familie van vogels die onder andere de kievit (met nog 22 soorten kieviten) omvat. Plevieren zijn kleine tot middelgrote vogels die zich meestal ophouden in de buurt van water.
Beschrijving.
De kleinste is de kraagplevier ("Charadrius collaris") die gemiddeld 14 cm lang is en maar 26 gram weegt en de grootste is de maskerkievit ("Vanellus miles") die gemiddeld 35 cm lang is en 3670 gram weegt.
Het zijn allemaal enigszins gedrongen vogels met een korte nek maar met lange, meestal puntige vleugels. Kieviten hebben meestal afgeronde vleugels. De snavel is meestal kort en recht (behalve bij de scheefsnavelplevier, "Anarhynchus frontalis") en de staart is ook meestal vrij kort. Er is weinig seksuele dimorfie dat wil zeggen weinig verschil in verenkleed tussen het mannetje en het vrouwtje.
Leefgebied.
Kieviten en plevieren zijn vogels van open landschappen in de buurt van water. Er zijn hierop een paar uitzonderingen zoals de Australische renplevier ("Peltohyas australis") die voorkomt in droge steenwoestijnen in West-Australië.
Taxonomie.
De familie telt 11 geslachten met in totaal 66 soorten.
