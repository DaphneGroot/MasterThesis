Virtueel Particulier Netwerk.
Een Virtueel Particulier Netwerk of Virtueel Privénetwerk (Engels: "Virtual Private Network, VPN") is een goedkope manier om een Local Area Network (LAN) over een bestaande verbinding, een Wide Area Network (WAN), zoals het internet, uit te bouwen met behoud van vertrouwelijkheid.
Data.
Deze dienst maakt gebruik van een reeds bestaand netwerk, doorgaans het internet, om informatiedeling tussen geografisch gescheiden netwerken mogelijk te maken alsof er een dedicated network was. De verzonden data kunnen het best beveiligd worden zodat de integriteit, autorisatie en authenticiteit van de data over dit onderliggende netwerk gewaarborgd blijven. De eindgebruikers zullen in principe niet merken dat er een VPN gebruikt wordt. Technisch zijn er ondertussen tal van protocollen uitgewerkt die deze dienst beschikbaar maken. Het bekendste en courantste protocol vandaag de dag is IPsec.
Malafide gebruik.
Met VPN kan de gebruiker zich onbeperkt van IP-adressen voorzien. Dit wordt vaak gebruikt door gebruikers die verbannen worden van bijvoorbeeld een forum of chatbox (IP-blokkade) of wiki-site. Door via VPN een ander IP-adres te gebruiken, kan zo'n gebruiker toch terugkeren naar dit forum of deze chatbox. Daarom stellen beheerders tegenwoordig vaak beperkingen aan het gebruiken van dit soort netwerken.
Technologisch abstract.
Een VPN is een netwerk dat door een ander netwerk (gewoonlijk het internet) getunneld wordt. Hierdoor wordt de theoretische topologie vereenvoudigd, de praktische routering daarentegen zal complexer worden afhankelijk van het onderliggende netwerk. Een VPN tracht de voordelen van het onderliggende netwerk te gebruiken en de nadelen ervan te compenseren. De primaire problemen met het datatransport over een onderliggend netwerk zijn de veiligheid en de betrouwbaarheid. Door encryptie en controlemaatregelen (bijvoorbeeld CRC) kan een goed uitgewerkt VPN toch de integriteit, autorisatie en authenticiteit van de verzonden data verzorgen. Al deze beveiligingsmaatregelen moeten bovendien zo transparant mogelijk geïmplementeerd worden, opdat de eindgebruikers er eenvoudig gebruik van kunnen maken. Verder moet er ook rekening gehouden worden met wetten die van kracht zijn omtrent de privacy van data.
Evolutie.
Door de opkomst van de ICT werden binnen veel bedrijven de computer en het Local Area Network (LAN) al snel noodzakelijk. Hier hield de informatisering echter niet op. De LAN's van verschillende vestigingen of afdelingen moesten met elkaar verbonden worden om het delen van informatie mogelijk te maken en om uniforme netwerkdiensten aan te kunnen bieden (dataopslag, e-mail etc.). Daarnaast heeft het ook voordelen als een verkoper onderweg of een thuiswerker toegang kan krijgen tot dit netwerk. De bedrijven moesten dan inbellijnen of huurlijnen regelen om zo het Wide Area Network uit te bouwen waarbinnen deze voordelen en diensten mogelijk waren. Dit was duur. Vanuit dit inzicht groeide het idee om een reeds bestaand netwerk (met name het internet) aan te wenden bij de uitbouw van een WAN. Hierdoor vallen de kosten van de verschillende huurlijnen weg en wordt het netwerk algemeen toegankelijker. De bedrijven kunnen zo hun operationele kosten verminderen door de netwerkdiensten voor een WAN uit te besteden aan een internetprovider.
Particulier gebruik.
De laatste jaren zijn er commerciële diensten opgekomen die VPN technologie gebruiken om particulieren toegang te geven tot het internet via een VPN server. Er zijn een aantal redenen die aangedragen worden om dit te doen. Ten eerste is de verbinding tussen de gebruiker van een VPN service en de VPN server versleuteld. Als argument wordt gebruikt dat men veiliger gebruik kan maken van publieke wifi netwerken en dat een internetprovider of netwerkbeheerder niet kan achterhalen welke websites de gebruiker bezoekt. Na de introductie van een nieuwe wet in de Verenigde Staten die het mogelijk maakt voor providers om de surf geschiedenis van gebruikers te verkopen lijkt dit veel interessanter te worden voor particuliere internetgebruikers. Daarnaast wordt een VPN verbinding veelvuldig gebruikt om content met een geografische restrictie alsnog te kunnen kijken.
Opstelling.
Er zijn twee courante opstellingen waarin een VPN geconfigureerd kan worden. Ten eerste is er de remote-access-VPN. Hierbij zal een gebruiker toegang krijgen tot de private LAN van een organisatie door middel van een VPN. In de eerste plaats valt dan te denken aan werknemers die thuis of onderweg toegang willen hebben tot het private bedrijfsnetwerk. Ten tweede is er de site-to-site-VPN. Hierdoor kan een organisatie de netwerken van geografisch gescheiden vestigingen met elkaar verbinden. Het resultaat van deze verbinding wordt een intranet-VPN genoemd. Een andere mogelijkheid is dat verwante organisaties (bijvoorbeeld leveranciers en magazijniers) elkanders netwerk onderling verbinden om zo een intelligent geheel te bekomen, opdat de productiviteit stijgt. Dit betreft een extranet-VPN. Daarnaast bestaan er natuurlijk nog andere opstellingen afhankelijk van de reële situatie. Deze zijn meestal te herleiden tot een variant op de bovengenoemde opstellingen.
IETF.
De Internet Engineering Task Force (IETF) onderscheidt enkele verschillende VPN's. Het deelt de verschillende technologieën in op basis van het beheer van en tussen de verschillende netwerknodes. Hierdoor kan dan geclassificeerd worden op basis van zaken als beveiliging of quality of service (QoS). Bij een netwerk dat centraal beheerd wordt, spreekt de IETF van een intranet. Als er meerdere beheersposten in het spel komen, dan wordt gesproken over een extranet. Deze indeling sluit logisch nauw aan bij de gelijknamige classificaties van de site-to-site-indeling.
Daarnaast definieert IETF ook nog een provider-provisioned-VPN. Een PPVPN is een totaalpakket voor een VPN-dienst die een internetprovider aanbiedt via zijn netwerk (zijnde het internet of specifiek aparte lijnen voor VPN). Het is specifiek gericht op bedrijven en organisaties die een WAN wensen uit te bouwen. In de praktijk betekent dit meestal dat de internetprovider een service level agreement (SLA) afsluit waarbinnen de kwaliteit van het datatransport verzekerd wordt.
Beveiligingsmodel.
Het onderliggende netwerk dat gebruikt wordt zal ofwel 'vertrouwd' of 'niet vertrouwd' worden door het VPN. Het valt aan te raden om het onderliggende netwerk simpelweg niet te vertrouwen, zeker niet als dit het internet is. Het VPN-protocol moet dan in technologieën voorzien om de beveiliging te verzorgen. Als men toch het onderliggende netwerk vertrouwt, wordt er gesproken over een 'trusted VPN' (of een 'Actual Private Network'). Hierbij wordt de beveiliging volledig afgehandeld door het onderliggende netwerk, zonder eigen controlemogelijkheden.
Een essentieel stuk van de beveiliging is de authenticiteit van de data. Dit wil zeggen dat de originaliteit en de herkomst van de data betrouwbaar moeten zijn. Een beveiligingsmodel kan ervoor kiezen om eerst de authenticiteit van de deelnemers aan de VPN-verbinding te controleren alvorens de eigenlijke verbinding op te zetten. Een andere mogelijkheid is om de authenticiteit te verzorgen bij de eigenlijke transmissie.
Beveiliging.
VPN-technieken kunnen ook worden gebruikt om de beveiliging van een eigen netwerk te verbeteren, maar ze zijn in de eerste plaats ontworpen om veilig transport over een onveilig netwerk mogelijk te maken.
Topologie.
In de eerste plaats zal het private netwerk gescheiden moeten worden van het onderliggende netwerk door middel van een firewall. Deze module zal zowel binnenkomend als uitgaand verkeer analyseren en zo nodig stoppen: de module kan als een filter worden beschouwd. De firewall moet strategisch opgesteld staan in de verbinding tussen het private en publieke netwerk. Een firewall biedt een hardwarematige isolatie van het private netwerk om ongewenste bezoekers te vermijden. Het is imperatief dat openingen in de firewall voor VPN-doeleinden de algemene beveiliging niet ondermijnen.
Vlak achter deze firewall zal er bij site-to-site-VPN een AAA-server (authenticiteit, autorisatie en accounting) moeten volgen die VPN-pakketten kan vertalen, zodat die ofwel op het private netwerk kunnen routeren, ofwel klaar zijn om verzonden te worden over het publieke netwerk. Dit wordt praktisch geïmplementeerd door een daemon die het VPN-protocol verzorgt op een dedicated-VPN-server. Bij remote-access-VPN zal de gebruiker lokaal op zijn eigen computer software moeten gebruiken om het VPN-protocol uit te voeren. Een firewall kan eventueel ook softwarematig geïmplementeerd worden.
Encryptie.
Encryptie wordt bij tal van protocollen gebruikt om geheimhouding van data te realiseren. Bij encryptie zullen de data getransformeerd worden naar een onleesbare vorm, de zogenaamde cyphertekst. Door middel van een sleutel kan de ontvanger dan een omgekeerde transformatie uitvoeren, waardoor de tekst weer leesbaar wordt. De meest performante encryptietechnieken vandaag de dag zijn 3DES en AES. AES heeft altijd de voorkeur vanwege zijn sterkere crypto-eigenschappen in vergelijking met 3DES. 3DES is verouderd en mag alleen gebruikt worden als er geen mogelijkheden zijn om AES te gebruiken.
Tunneling.
Bij tunneling wordt een pakket voor het private netwerk geëncapsuleerd binnen een nieuw pakket om over het publieke netwerk verzonden te worden. Een eerste reden hiervoor is om het originele pakket compatibel te maken met het publieke netwerk. Deze stap kan met de werking van een bridge vergeleken worden. Een andere reden is de beveiliging van het originele pakket. Het originele pakket kan namelijk volledig versleuteld worden, waarna het geëncapsuleerd zal worden binnen een nieuw pakket. Het geëncapsuleerde pakket zal dan verzonden worden via het onderliggende netwerk en na aankomst uitgepakt worden, zodat met het originele pakket verder gewerkt kan worden. Tunneling is een veelgebruikte techniek bij tal van VPN-implementaties.
