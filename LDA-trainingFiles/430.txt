	Sociale werkplaats mag toch meer betalen
	Van onze verslaggeefster
AMSTERDAM
Minister Melkert van Sociale Zaken ziet af van het plan om werknemers in sociale werkplaatsen levenslang vast te pinnen op het minimumloon. Dat blijkt uit een wijzigingsvoorstel op de Nieuwe Wet Sociale Werkvoorziening (nWSW) dat de bewindsman aan het kabinet heeft voorgelegd.
De ambtenarenbonden zijn in hun nopjes met het wijzigingsvoorstel. Oorspronkelijk wilde Melkert de werkweek in de sociale werkplaatsen beperken tot 32 uur per week en de beloning tot 120 procent van het minimumloon. Per saldo zou een gehandicapte dan niet meer dan het minimumloon kunnen verdienen. Nu worden de 83 duizend werknemers nog ingedeeld naar functie en handicap waardoor het salaris in veel gevallen beduidend hoger ligt.
Melkert komt ook terug van het plan om de werkweek in de sociale werkplaatsen voor iedereen te beperken tot maximaal 32 uur per week. De bewindsman is ook tevreden als alle werknemers samen gemiddeld 32 uur werken. Het wijzigingsvoorstel moet nog wel door het kabinet worden goedgekeurd. Het voorstel hoeft het kabinet geen extra geld te kosten, want het zijn de gemeenten die de plus op het minimumloon zullen zetten.
Onduidelijk is of deze wijziging gevolgen heeft voor werknemers in een banenpool of met een Melkertbaan. Ook voor deze groepen geldt dat subsidie stopt zodra het loon boven het minimum uitkomt.

