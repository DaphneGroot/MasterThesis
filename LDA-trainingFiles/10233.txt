Bathmen.
Bathmen (Nedersaksisch: "Battûm") is een dorp in de gemeente Deventer, provincie Overijssel (Nederland). Het inwonertal van de gemeente bedroeg 5328 in 2004 en de oppervlakte 26,48 km², waarvan 0,24 km² water.
Tot de voormalige gemeente Bathmen behoorden naast het dorp Bathmen ook de dorpen en buurtschappen Apenhuizen, Dortherhoek, Loo, Pieriksmars en Zuidloo.
Geschiedenis.
Tot de gemeentelijke herindeling op 1 januari 2005 was Bathmen een zelfstandige gemeente, waarna het aan de gemeente Deventer werd toegevoegd. Hier was veel weerstand tegen, omdat Bathmen een landelijk karakter heeft en hierdoor onder stedelijk bestuur kwam. Men heeft getracht zelfstandig te blijven, of desnoods te mogen fuseren met de Gelderse gemeente Lochem. Maar het voorstel haalde het niet en Bathmen werd samengevoegd met Deventer. Uit een peiling die tien jaar later werd gehouden bleek dat de meeste inwoners van Bathmen nog steeds overwegend negatief waren over de samenvoeging.
Bathmen ligt tussen de Schipbeek in het zuiden en de spoorlijn Deventer-Almelo in het noorden. Het dorp ligt aan de autosnelweg A1 en heeft een eigen afslag (25). Station Bathmen is sinds de jaren vijftig opgeheven. Er wordt overwogen dit station te heropenen.
Sport en ontspanning.
Bathmen kent een omnisportvereniging genaamd ABS; Algemene Bathmense Sportvereniging, waar men uiteenlopende sporten als voetbal, handbal, zwemmen en turnen kan beoefenen. De afdeling voetbal telt een 350-tal leden.
Ook is in Bathmen het clubgebouw te vinden van de scoutinggroep James Lovell.
Tot 2008 waren er de jaarlijkse Battumse Bêkefeesten, een muziekfeest dat werd georganiseerd in de lokale manege. Vele bekende en onbekende bands hebben daar opgetreden.
Bathmen geniet enige regionale bekendheid vanwege de aanwezigheid van discotheek/feestzaal/restaurant Boode. Deze discotheek is vooral bekend omdat ze al tientallen jaren ook op zondagavond geopend is.
