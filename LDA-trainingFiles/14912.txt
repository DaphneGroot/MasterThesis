Wolfgang Uhlmann.
Wolfgang Uhlmann (Dresden, 29 maart 1935) is een Duitse schaker. Hij gold als de meest succesvolle schaker van de DDR.
Toen hij 24 jaar oud was, werd hij grootmeester FIDE. Hij is elf maal schaakkampioen van de DDR geweest en heeft meer dan tien keer meegedaan met de schaakolympiade. In 1970 deed hij mee met het interzonetoernooi in Palma de Mallorca en was hij een kandidaat voor het wereldkampioenschap, maar hij verloor van Bent Larsen.
Uhlmann heeft een variant in de schaakopening Ben-Oni op zijn naam staan: 1.d4 Pf6 2.c4 c5 3.d5 e6 4.Pc3 ed 5.cd d6 6.Pf3 g6 7.Lg5
Politiek incident.
Wolfgang Uhlmann & Henk van Steenis, 18 november 1960
In november 1960 zou Uhlmann in Nederland deelnemen aan het zonetoernooi in Berg en Dal. Toen hem een inreisvisum werd geweigerd, trokken de andere deelnemers uit het Warschaupact zich terug. De Nederlandse voorzitter van de KNSB, Henk van Steenis, kon niet veel anders doen dan Uhlmann op Schiphol verwelkomen en direct afscheid nemen (zie foto).
