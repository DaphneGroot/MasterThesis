 DE BOER WINKEL EN UNIGRO PLANNEN FUSIE. 
 AMSTERDAM, 30 okt (Reuter) - De Boer Winkelbedrijven NV en Unigro NV voeren besprekingen over de mogelijkheden van een samengaan van beide ondernemingen, aldus een bericht van beide ondernemingen. 
 De verwachting is dat de fusie vanaf 1997 duidelijk positief bijdraagt aan de winst per aandeel van de nieuw te vormen combinatie onder de naam De Boer Unigro NV. 
 Door de voorgenomen fusie ontstaat een onderneming met een concernomzet van ruim zes miljard gulden, een personeelsomvang van ruim 10.000 volledige arbeidsplaatsen, een marktaandeel supermarkten van ruim 13 procent in Nederland. 
 Beide winklebedrijven zeiden verder dat het een begin is van de internationalisering van de activiteiten (Belgie en Spanje). 
 De winkelbedrijven noemen verder een versterking van de winstpotentie. 
 De fusie moet plaatsvinden via een aandelenruil, waarbij aandelen Unigro worden ingebracht in De Boer Winkelbedrijven tegen uitgifte van nieuwe certificaten De Boer Unigro. 
 Unigro's houdstermaatschappij zal daarbij een economisch belang verwerven van maximaal 57 procent in de nieuwe combinatie, dat binnen zes maanden wordt teruggebracht tot 49,9 procent. 
 De nieuwe certificaten De Boer Unigro worden voor een deel geplaatst bij een stichting met onafhankelijk bestuur. Verder worden een miljoen warrants op certificaten De Boer Unigro toegekend aan de houdstermaatschappij Unigro. 
 Deze warrants hebben een looptijd van vijf jaar en een uitoefenprijs van 105 gulden. Uitoefening van de warrants kan niet leiden tot verhoging van het economische belang van houdstermaatschappij Unigro in de nieuwe combinatie. 
 Met de houdstermaatschappij zijn afspraken gemaakt over vervreemding van haar pakket. 
 "Mede door bovengenoemde afspraken zal de houdstermaatschappij geen controlerende invloed hebben op de gang van zaken," aldus het gezamenlijke persbericht. 
 De nieuwe onderneming De Boer Unigro zal behoren tot de 20 grootste ondernemingen van Nederland. 
 De combinatie zal zowel eigen winkels hebben als leverancier zijn van zelfstandige ondernemers en franchisers in de levensmiddelensector. Het concern is verder actief met de drogisterij-en slijterijketens Trekpleister en Mitra. 
 In Belgie is de nieuwe onderneming actief met een landelijk opererende groothandel waarbij onder de Spar-formule ongeveer 500 zelfstandige winkeliers worden bediend. 
 In het noorden en noordwesten van Spanje krijgt De Boer Unigro de beschikking over 270 eigen supermarkten die werken onder de naam El Arbol. 
 Volgens De Boer en Unigro biedt de voorgenomen fusie grote synergievoordelen op het gebied van logistiek, informatietechnologie, inkoop, vastgoed en commercieel beleid. 
 "Hierdoor zijn aanzienlijke opbrengst-en kostenvoordelen te realiseren," aldus beide partners. 
 De fusie zal in de loop van het integratieproces een verlies van minstens enkele tientallen banen met zich meebrengen waarvoor een sociaal plan zal worden opgesteld. 
 "Gedwongen ontslagen kunnen daarbij niet worden uitgesloten," zo waarschuwen De Boer en Unigro. 
 Voordat Unigro haar aandelen in de nieuwe combinatie inbrengt zal een volledige ontvlechting plaatsvinden van Unigro met de huidige aan haar houdstermaatschappij gelieerde ondernemingen. 
 "Dit impliceert dat de winstgevendheid van Unigro beter is dan de jaarrekening 1995/96 laat zien," aldus het persbericht. 
 Unigro boekte in 1995/96 een netto winst van 25,2 miljoen gulden op een omzet van 4,12 miljard. In de eerste helft van het nu lopende jaar was er een winst van 16,7 miljoen op een omzet van 2,23 miljard. 
 De Boer Winkelbedrijven is qua omzet kleiner maar liet tot nu toe wel betere winstcijfers zien. 
 In 1995 werd een netto jaarwinst geboekt van 33,2 miljoen op een omzet van 1,68 miljard gulden. In de eerste zes maanden van 1996 kwam de netto winst op 16,8 miljoen gulden en bedroeg de omzet 1,12 miljard. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
