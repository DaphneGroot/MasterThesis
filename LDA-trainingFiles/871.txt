	VS weigeren uitlevering verdachte aan Hongkong
	Reuter, AP
HONGKONG
Een Amerikaanse rechtbank weigert een voormalige inwoner van Hongkong uit te leveren aan deze Britse kroonkolonie. De inmiddels tot Canadees genaturaliseerde Jerry Lui Kin-hong had voor de rechtbank in Boston aangevoerd dat zijn proces waarschijnlijk niet zou kunnen worden afgerond voordat Hongkong op 1 juli terugkeert onder Chinees bewind, en dat hij dan de doodstraf riskeert.
Lui Kin-hong moet in Hongkong terechtstaan wegens corruptie en smokkel, waarbij vele miljoenen zijn omgegaan. Hongkong heeft protest aangetekend tegen het besluit van de Amerikaanse rechter. Officieel mag Hongkong nog vijftig jaar zijn eigen politieke en juridische systeem behouden.

