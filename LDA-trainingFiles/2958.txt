	Rob Scholte schrijft 'warachtige' biografie
	ANP
AMSTERDAM
Rob Scholte schrijft op verzoek van Uitgeverij Vassallucci zijn autobiografie. De kunstenaar spreekt zelf van een biografie. Na de bomaanslag eind 1994 waarbij hij beide benen verloor en zijn auto totaal werd verwoest, heeft hij zijn rijbewijs moeten inleveren. Een 'auto'-biografie is dan niet zo op zijn plaats.
Vassallucci heeft Scholte benaderd omdat hij een fenomeen is, een kunstenaar die ook internationaal interessant is, aldus Oscar van Gelderen. De uitgeverij bracht eerder biografieÃ«n van Bardot en Rabin uit. In april verschijnt de geautoriseerde biografie van Johan Cruijff door Barend en Van Dorp. De biografie van Scholte ligt in september in de winkel.
Scholte is nog bezig aan het boek waarin hij een 'knalharde' beschrijving van de 'facts' zal geven. '100 procent de waarheid en niets anders dan de waarheid, zo helpe hem God almachtig', schrijft hij in de catalogus van Vassallucci. Wie verantwoordelijk is voor de aanslag op zijn leven is nooit bekend geworden. Eerder dit jaar zei de schilder voor honderd procent zeker te weten wie de dader is: een tot voor kort bevriende dichter.
In de typische Rob Scholte-stijl geeft de kunstenaar alvast een voorproefje van De Biografie: 'De Warachtige Historie over de opkomst en bloei van het postmodernisme. Hoogmoed, hebzucht, afgunst, toorn, gulzigheid, luiheid en liederlijkheid. Liefde, vriendschap en verraad. Sex, drugs & wapens.'
In staccato-zinnen vervolgt hij: 'Scholte leeft in de hel van Dante. Scholtes copyright op het copyrightteken. Zijn claim op het goddelijkste recht. Het recht op reproductie. How to aan het eind van een Millennium. Scholte is de immobiele koning.'
Het boek belooft ook antwoord te geven op vragen als: 'Wat zijn de onverbiddelijke consequenties van Rob Scholtes historie? Wat verbindt de mannenbroeders van Prins Bernards Driehoek-Knokploeg uit 1944 met de Grote Berg van de vermoorde Bruinsma?' En: 'Wilt u echt weten waarom Rob Scholte alleen van vrouwen houdt?'

