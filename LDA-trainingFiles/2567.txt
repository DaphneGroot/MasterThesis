	GroenLinks komt met wetsvoorstel voor grotere toegankelijkheid arbeidsmarkt en voorzieningen 'Gehandicapte heeft extra hulp en aanpassing nodig'
	Van onze verslaggeefster
Jos Smits

DEN HAAG
Een bedrijf mag een sollicitant niet meer afwijzen vanwege zijn handicap. De Spoorwegen moeten rolstoelers meenemen ook zonder dat zij hun reis 24 uur van tevoren hebben aangemeld. Een restaurant of reisorganisatie mag een groep verstandelijk gehandicapten niet langer de deur wijzen. De Nijmeegse Vierdaagse moet rolstoelers toelaten. Een en ander moet volgens GroenLinks wettelijk worden geregeld.
De Tweede-Kamerfractie van de partij heeft een initiatiefwetsvoorstel opgesteld waarin discriminatie op grond van een handicap wordt verboden. CDA, RPF en D66 steunen het plan voluit. PvdA en VVD zijn het eens met de intentie, maar vragen zich af of de uitwerking die GroenLinks heeft gekozen, wel de juiste is.
Fractieleider Paul Rosenmller concludeert: 'Er is een brede meerderheid in de Kamer die het probleem van de uitsluiting van gehandicapten wil aanpakken en die vindt dat het kabinet na jaren praten nalatig is op dit punt.'
Volgens het voorstel van GroenLinks is alle discriminatie op grond van een handicap verboden tenzij het maken van onderscheid naar objectieve maatstaven redelijk wordt geacht. Wat redelijk is, wordt niet omschreven. Kan bijvoorbeeld een bedrijf in alle gevallen worden gedwongen een gehandicapte aan te nemen?
Rosenmller: 'Een bedrijf mag functie-eisen stellen. Een machinist van een trein mag niet blind zijn. Maar als een sollicitant die aan de functie-eisen voldoet, wordt afgewezen vanwege de handicap, dan zal dat verboden zijn. Dat geldt ook als er een aanpassing nodig is. Als zo'n aanpassing in redelijkheid van een werkgever kan worden gevergd en hij weigert, dan is er sprake van verboden discriminatie.'
Over de term redelijkheid kan worden gediscussieerd, erkent Rosenmller. 'Ons voorstel laat ruimte voor de wetgever om in sectoren aan te geven wat redelijk is. Op de arbeidsmarkt kun je zeggen dat aanpassingen redelijk zijn als er een subsidieregeling is voor de werkgever, zodat het hem niet al te veel geld kost.
'In het openbaar vervoer kun je zeggen dat het redelijk is als vervoerbedrijven enige jaren de tijd krijgen, zodat ze daar met de aanschaf van nieuw materieel rekening mee kunnen houden. Per sector kan de wetgever aangeven wat in redelijkheid kan worden gevergd om de bestaande belemmeringen voor gehandicapten weg te nemen.'
In het voorstel worden voorbeelden genoemd waarin aanpassingen niet zo ingrijpend hoeven te zijn om toegankelijkheid van voorzieningen te waarborgen. 'Een gebouw hoeft niet per se de hoofdingang toegankelijk te maken als er ook een goede zij-ingang is. Een restaurant hoeft de menukaart niet in braille beschikbaar te hebben als de ober alles wil voorlezen.'
Welzijnsinstellingen, sport- en culturele verenigingen, de onderwijssector, verhuurders, ze vallen allemaal onder het verbod dat Rosenmller voor ogen staat. Wordt er in Nederland zo veel gediscrimineerd dat het wettelijk verboden moet worden? Rosenmller: 'Niemand wil discrimineren. Maar in de praktijk worden gehandicapten toch op allerlei terreinen gedwarsboomd. Dat blijkt uit onderzoek, en gehandicaptenorganisaties zeggen het ook al jaren uit ervaring. Gehandicapten hebben extra hulp en aanpassing nodig om mee te kunnen doen. Als die hulp en aanpassing worden geweigerd, is er sprake van achterstelling. Dus moet je zorgen dat belemmeringen worden weggenomen.'
Er zijn volgens de fractieleider van GroenLinks nog steeds voorbeelden van directe discriminatie te vinden. 'Waarom mogen rolstoelers nog steeds niet meedoen aan de Vierdaagse van Nijmegen?'
Het wetsvoorstel veronderstelt dat veel instellingen en werkgevers extra kosten moeten maken. 'Dat mag je vergen', vindt Rosenmller. 'Om gehandicapten een volwaardige positie te geven mag je investeringen vragen.
'Uit onderzoek uit de Verenigde Staten blijkt dat macro gezien het niet meer geld hoeft te kosten. Uitsluiting van mensen die mee kunnen doen, kost ook heel veel geld, vooral aan uitkeringen voor mensen die met een aanpassing zouden kunnen werken.'

Foto
	Paul Rosenmller FOTO MARCEL MOLLE - DE VOLKSKRANT

