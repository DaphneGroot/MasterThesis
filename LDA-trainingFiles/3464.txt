	THRILLERS
	Hammer en Velda
 Die Mickey Spillane toch. De legendarische schrijver van klassieke hard-boiled-thrillers als I, The Jury, My Gun is Quick en Vengeance is Mine heeft weer een werkje, Black Alley (Signet, import Penguin Nederland;  19,-), eruit gerammeld. Held Mike Hammer is ontsnapt aan een moordaanslag (wat was trouwens het motief?), maar wordt door een dokter in Florida weer opgekalefaterd. Daarna gaat Hammer terug naar New York, waar de nog immer goedgevormde secretaresse Velda smachtend zit te wachten: 'Wanneer trouwen we nu eens?'
Maar voordat het zover is, moet onze held nog een klusje klaren. Een vriend is vermoord door de maffia; er staat liefst 89 miljard dollar op het spel. Gelukkig werken de vuisten van Hammer nog goed, is de .45 prima onderhouden en staat ook doll Velda als het moet haar vrouwtje.
Dit nieuwste boek haalt het niet bij het strakke werk uit de jaren vijftig, maar ach, wat geeft het. Het doet deugd dat Spillane weer een teken van leven geeft. Misschien had de oude rot wat geld nodig - zijn mooie houten huis in North Carolina werd een paar jaar terug door een orkaan verwoest.
Ook opmerkelijk in dit licht: Mike Hammer drinkt tegenwoordig, net als de auteur in het echte leven, Miller Lite-bier. Met blikjes van dat biermerk mochten wij de auteur tien jaar geleden ('Leuk jongens, dat jullie helemaal uit Denemarken zijn gekomen om mij te spreken') in de VS al vereeuwigen: 'Ik heb een leuk contractje met de brouwerij.'
Rolf Bos
Kerk en oorlog
 De verklaring (Luitingh-Sijthoff;  29,90) van Brian Moore dateert (als The Statement) uit 1995, maar is opeens zeer actueel gezien de manier waarop het oorlogsverleden Frankrijk en vooral de Franse kerk bezighoudt. Moore laat de Franse oorlogsmisdadiger Pierre Brossard al 44 jaar een onderduikersleven leiden. Hij heeft de dood van een aantal joden op zijn geweten, maar kan al zo lang ongestraft rondlopen dankzij de hulp van ex-collaborateurs (met name bij de politie) en vooral de Franse katholieke kerk. Hij reist van klooster naar klooster en vindt vrijwel overal gastvrij onderdak.
Een joodse beweging neemt daarom na 44 jaar het recht in eigen hand en zet de jacht in op Brossard. Aanvankelijk weet die zijn moordenaars te snel af te zijn, maar tegelijk merkt hij dat geleidelijk zijn katholieke gastheren de een na de ander hun deuren sluiten, mede onder druk van een goedwillende kardinaal. De afloop is onafwendbaar.
Moore werd enkele keren genomineerd voor de Booker Prize, onder anderen in 1990 met Stille leugens. Volgens de tekst op de achterflap is hij de favoriete auteur van Graham Greene. Kennelijk is het de flapschrijver ontgaan dat Greene al enige tijd dood is. Die tekst heeft het ook over misdaden tegen de mensheid. Vertaler Max Schuchart kiest in het boek voor misdaden tegen de menselijkheid.
De verklaring is een sober verhaal waarin Moore een oordeel over het Franse oorlogsverleden achterwege laat. Maar de rooms-katholieke kerk komt er tamelijk bekaaid af, ondanks die ene kardinaal. Ze blijkt vooral te bestaan uit figuren die achter zware kloostermuren wegduiken zodra de situatie nijpend wordt.
Frans van Schoonderwalt
Engels:
- Gregory McDonald is bekend van zijn Fletch-serie. Skylar in Yankeeland is nauwelijks een thriller te noemen, al wordt er wel in gemoord. McDonald schrijft bijna uitsluitend dialogen; knap, maar soms vermoeiend. Het verhaal gaat over een boerenjongen die zijn rijke familie in Boston bezoekt (HarperCollins, import Nilsson & Lamm;  62,95).
Vertaald:
- Ex-piloot John Nance schreef met Medusa's kind een nieuwe technothriller waarin het ultieme wapen een nucleaire stralingsgolf is die de computers van een heel continent kan vernietigen (Luitingh-Sijthoff;  34,90).
- In Scalpel laat Paul Carson (zelf kinderarts) een moordenaar door de gangen van een kraamkliniek in Dublin sluipen (Meulenhoff;  39,90).

