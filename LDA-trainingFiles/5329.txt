	Nog vijftien gewonden in Friese ziekenhuizen
In ziekenhuizen in Sneek, Leeuwarden en Harlingen liggen nog vijftien gewonden van de Elfstedentocht. In totaal hadden zich een kleine 270 gewonden bij de spoedeisende hulp van de ziekenhuizen gemeld.
De meeste letsels hadden voor zaterdag 22.00 uur te maken met breuken aan pols, enkels of benen. Na die tijd werd het vooral in Leeuwarden spitsuur. Het ging vooral om slachtoffers van de felle lichten bij de finish. Door het licht verblind, waren zij in scheuren terecht gekomen en gevallen. De rijders hadden met name aan het gelaat wonden die gehecht moesten worden.

