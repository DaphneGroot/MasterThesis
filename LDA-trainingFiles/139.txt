	PERSOONLIJK
	Prins CONSTANTIJN, de jongste zoon van koningin Beatrix en prins Claus, gaat deel uitmaken van het kabinet van Europees commissaris H. van den Broek (buitenlandse betrekkingen). De Rijksvoorlichtingsdienst in Den Haag bevestigde donderdagavond dat de prins voelt voor een functie bij de Europese Commissie. Welke baan hij precies krijgt, is nog niet duidelijk, zei een woordvoerder. Het kan nog één tot twee maanden duren voordat dit bekend is.
Volgens bronnen in Brussel doet Constantijn mee in een functieroulatie in het kabinet van commissaris Van den Broek. Hij zou de naaste medewerkster van de commissaris, Van der Laan, opvolgen. Van der Laan neemt binnenkort de plaats in van woordvoerder N. Wegter.
De prins is inmiddels een 'oude rot' in Brussel. Sinds mei 1995 loopt hij stage bij de Europese Commissie. Hij zou slechts enkele maanden blijven. De stage was bedoeld als oriëntatie op het werk van de Europese Commissie en niet direct gericht op een functie in Brussel, verklaarde hij toen.
De broer van kroonprins Willem Alexander, die zich ook verschillende keren - maar slechts gedurende enkele dagen - in Brussel op Europa oriënteerde, studeerde rechten aan de Rijksuniversiteit Leiden.
Hij studeerde begin 1995 af op een scriptie over asielprocedures. Hij kreeg hiervoor een acht.

