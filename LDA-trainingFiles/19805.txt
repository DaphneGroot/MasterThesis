Handekenskruid.
Handekenskruid ("Dactylorhiza") is een geslacht uit de orchideeënfamilie ("Orchidaceae"). De botanische naam "Dactylorhiza" is ontleend aan het Oudgriekse, "daktulos" (vinger) en, "rhiza" (wortel), wat betrekking heeft op de ondergrondse wortelknollen, die lijken op een hand met een aantal vingers. De bloemen variëren van paarsachtig tot lichtroze (vrijwel wit). Het is een geslacht waarvan het zwaartepunt in Europa ligt. Dat is vrij ongebruikelijk voor een geslacht uit deze familie. Binnen de Benelux is het één van de meest voorkomende geslachten. Er vallen een aantal soorten onder die voor een orchidee vrij snel groeien en in pionieromstandigheden kunnen optreden.
Het geldt als een voor taxonomen moeilijk geslacht. De onderverdeling in soorten is voortdurend onderwerp van discussie, en de flora's vertonen vaak verschillen in de wijze van indelen. Zo classificeert "Heukels' Flora van Nederland" de rietorchis als ondersoort van "Dactylorhiza majalis", maar de "Flora van België, het Groothertogdom Luxemburg, Noord-Frankrijk en aangrenzende gebieden" classificeert hem als soort ("Dactylorhiza praetermissa") die weer verder onderverdeeld is in ondersoorten. De reden van deze moeilijkheden is het voortdurend optreden van tussenvormen of natuurlijke bastaarden.
