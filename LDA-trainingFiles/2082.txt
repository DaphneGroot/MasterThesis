	Soldatendrugs?
	Een bezoeker van schietvereniging punt 22 uit Amsterdam: 'Ik schiet hier sinds '75 en ik heb nog nooit iemand op de schietbaan gezien die drugs gebruikte. Over het effect daarvan op de schietvaardigheid kan ik ook niets zinnigs zeggen. Sorry.'
F. Lardenoye, woordvoerder van de militaire vakbond AFMP: 'De maatregelen die Schouten nu aankondigt, zijn de uitvoering van bestaand beleid. Na de drugsaffaire in Seedorf heeft het ministerie strengere regels opgesteld. Er wordt nu aan een gedragscode gewerkt. Daarin staat onder andere dat bij eenmalig gebruik van harddrugs en meermalen van softdrugs militairen ontslagen kunnen worden. Geen enkele werkgever zal toleren dat zijn werknemer stoned of dronken op zijn werk verschijnt. Iemand kan dan niet meer optimaal functioneren. De situatie voor militairen is wel uitzonderlijk omdat ze meestal vierentwintig uur per dag 'in dienst' zijn, maar dat doet niets af aan het principe.'
B. van Stekelenburg, diende als dienstplichtige in Bosni bij het Belgische-Nederlandse transportbataljon in Busovaca: 'Er werd echt geblowd bij het leven. Twee jongens zijn daarvoor ook naar huis gestuurd. De officieren hielden wel zo veel mogelijk toezicht, maar er glipte altijd wel wat spul door de controle. In Split kon je niet normaal over straat lopen want van alle kanten werd je toegefluisterd: hasjiesj, wanna buy hasjiesj? Ik geloof dat een zakje 10 mark kostte. Je moest wel oppassen want je wist natuurlijk niet wat voor rotzooi erin zat.'
Een medewerker van de Banenwinkel van de landmacht in Arnhem: 'Als jongeren bij ons informeren naar een baan bij de landmacht geven wij ze alle noodzakelijke informatie. Ook het verbod op het gebruik van drugs komt dan aan bod. De regels worden van te voren duidelijk uitgelegd. Dat is al geruime tijd zo. Bij mijn weten heeft er nog nooit iemand afgezien van een contract omdat hem het drugsbeleid van de landmacht niet aanstond.'
J. Janssen, aalmoezenier van het Nederlandse contingent militairen in het Duitse Seedorf: 'U bent al het zoveelste medium dat mij belt. Ontgaat mij iets? Ik heb echt het idee dat het drugsprobleem in het leger verschrikkelijk wordt opgeblazen. Daar speelt u als krant ook een rol in. Ik zal het nog een keer uitleggen: op deze kazerne werken normale Hollandse jongens en meiden met hun goede punten en hun feilen. We leven hier in Duitsland een beetje op een eiland en dan worden de problemen misschien eerder uitvergroot, maar je moet het zeker niet overdrijven. Het grootste deel van de militairen dat bij mij komt, heeft met hele normale problemen te kampen. Hun vriend of vriendin heeft het uitgemaakt, dat maakt u toch ook wel eens mee? Voor mij geldt echt: drugsgebeuren, randgebeuren.'
Een medewerkster van coffeeshop De Schommel in Amersfoort: 'Of wij veel militairen als klant krijgen? Ja, wat is veel? Er komen hier wel militairen, vooral in het weekeinde als ze vrij zijn. Precieze cijfers daarover zou ik u niet kunnen geven. Ze besteden meestal zo'n vijfentwintig tot vijftig gulden. Voornamelijk wiet. Kunt u straks misschien terugbellen want er staan zes klanten te wachten. Nee meneer, ik kan vanaf hier niet zien of er militairen bij zijn.'
Een woordvoerder van het Belgische ministerie van Landsverdediging: 'Belgi voert een bijzonder strikt beleid wat betreft drugsgebruik in het leger. Eenieder die wordt betrapt op gebruik of bezit van hard- of softdrugs krijgt per direct oneervol ontslag aangezegd. Volgens onze minister van Landsverdediging Jean-Pol Poncelet is drugsgebruik onverzoenbaar met de staat van militair. Sinds het aantreden van de heer Poncelet eind 1995 zijn twintig militairen ontslagen wegens drugsgebruik.'
Een medewerker van het Protestants Militair Tehuis in het Duitse Seedorf:'In het PMT merken wij nooit dat er drugs gebruikt worden. We controleren er niet op en ik heb nog nooit zilverpapiertjes of zo gevonden, en een wietlucht herken je zo. Zo'n soort publiek krijgen we hier niet. Ik zal u vertellen: ik moest van mijn familie in Nederland horen dat er hier op de kazerne zoveel gebruikt wordt. Je hoort natuurlijk wel het een en ander, maar van dichtbij heb ik het nog nooit meegemaakt.'
O. Garschagen, correspondent van de Volkskrant in Washington: 'In het Amerikaanse leger wordt een absolute nul tolerantie-politiek gevoerd. Als je betrapt wordt met drugs zit je in grote problemen. Voor een aanstelling bij de luchtmacht en het Pentagon moet een recruut zijn bloed laten onderzoeken op sporen van drugsgebruik. Die jongens bij de luchtmacht vliegen met toestellen van miljoenen dollars rond en dan is zo'n strenge selectie ook wel begrijpelijk. In de Vietnam-oorlog heeft het Amerikaanse leger een slechte naam gekregen wat betreft drugsgebruik en sindsdien is er alles aan gedaan om drugs het leger uit te bannen.'
Frank Vermeulen

