	Allemaal Duitsers
	ANDREAS BURNIER IS een van de beste en meest eigenzinnige essayisten in naoorlogs Nederland. Zij schreef over het ongeluk in een vrouwenlichaam geboren te worden lang voordat het feminisme in de jaren zeventig capabele woordvoersters voortbracht, en haar scherpzinnigheid in de maatschappelijke en psychologische analyse van 'het verschil' is door anderen in die beweging nooit gevenaard.
Zij beschreef, onder hoongelach van het verlichte intellectuelendom en lang voordat de halve bevolking zich daar in New Age-clubverband mee bezighield, onverstoorbaar haar eigen zoektocht over de grenzen van de ratio. Zij verdiepte zich in westerse en vooral oosterse esoterie, en zocht naar de bevrijding van het ego uit plat materialisme. Zij, in het dagelijks leven criminologe, waarschuwde voor het hellend vlak van de lossere wetgeving over euthanasie en abortus, voor het gevaar vrij baan te geven aan moordlustige wolven, vermomd als welzijnslammeren. Daarin draafde ze door, maar zonder twijfel leidde haar aanklacht tegen de 'thanazi's' ertoe dat liberale, vanzelfsprekende voorstanders van de keuze voor 'een zachte dood' stilstonden bij de schaduwzijden ervan.
In haar nieuwste boek, De wereld is van glas, beschrijft Burnier haar terugkeer naar het joodse geloof van haar jeugd. 'Roman', staat op de titelpagina, maar je zou het ook een lang essay kunnen noemen, of allebei, of geen van beide - om met Reve te spreken. In veertien brieven aan een onbekende, denkbeeldige rabbi vertelt zij over haar jeugd, haar cultuurfilosofische vorming, haar uitstapjes naar andere geloven en culturen - en over haar twijfels bij deze uiteindelijke 'thuiskomst': 'Ben ik een masochist dat ik uitgerekend bij u, u die een schakel bent in een van de meest macho religieuze tradities (ze zijn allemaal verschrikkelijk, maar de onze is niet de geringste) mijn begeleiding en wellicht geestelijke bevrijding zoek?' Deze essayistische passages tonen Burnier op haar best: streng maar eerlijk, belezen en geestig.
In haar rabbi-brieven vertelt de schrijfster over de roman die zij onder handen heeft, en die wij, afgewisseld met de brieven, hier te lezen krijgen. Het is een 'verlichtingsgeschiedenis', waarin drie afsplitsingen van Burnier de hoofdrol spelen. Vader, moeder en zoon - een moeizaam gezinnetje.
David Reiser is een joodse classicus die zich van het geloof heeft afgekeerd, en ook van de moderne maatschappij. Hij heeft zich thuis teruggetrokken in zijn wereld van boeken en cultuur en kankert onafgebroken over de debilisering van de maatschappij, het verval van het onderwijs en de teloorgang van de cultuur. Hij is, zegt Burnier, haar cerebrale alter ego. Hester, de vrouw die hem na enkele jaren huwelijk verliet, is het personage dat Burniers eigen jeugd meetorst. Een onderduikkind dat in de oorlog het grootste deel van haar familie verloor. Zij wordt verteerd door heimwee naar het warme, religieuze, joodse gezinsleven van voor de vernietiging. Haar oorlogstrauma maakt dat zij het verleden wegduwt en als vertaalster Frans onderduikt in het westerse cultuurgoed.
Hun kind, Gideon, dat zij uit voorzorg Guido noemden, voedt zij in haar eentje niet-joods op, uit angst voor een nieuwe Teutoonse horde. Zijn vader kreeg hij nooit meer te zien en pas als hij 25 is vertelt Hester hem over zijn joodse achtergrond. Gideon is de eeuwige adolescent in de schrijfster: 'Ik ben Gideon die veel doorziet en toch niets kan zien.'
Aanvankelijk werkt het goed, deze hybride structuur waarin verhaal en commentaar gescheiden zijn maar wel beider lezing benvloeden. Maar naarmate de 'heilsgeschiedenis' die aan de personages wordt opgehangen de overhand neemt en de schrijfster als verlossing zoekend personage gaat meedoen, begint het boek te desintegreren. En, wat erger is, aan overtuigingskracht te verliezen.
Gideon is niet zomaar een joods jongetje. Hij is een van de tsaddiek-zielen - een soort engelen - die besloten de gelukzalige 'ruimte van het goddelijk licht' vrijwillig te verlaten om de benarde mensheid te hulp te snellen. Dat weet hij niet meer, eenmaal in zijn aardse omknelling, maar hij herinnert zich als kind, net als de schrijfster, wel een duizelingwekkende val in de duisternis. Als hij is afgestudeerd neemt hij een baan als vertaler bij het informatica-bedrijf Soft Control. En dat is niet zomaar een baantje.
De aalgladde managers van dit in een geestdodende glazen kolos gehuisveste bedrijf koesteren boze plannen met de wereld. Het maakt deel uit van een internationaal netwerk dat middels virtual reality de hersenen van de gehele mensheid wil spoelen met hun versie van wat het Goede is. Neonazisme in software-verpakking - Gideon doorziet het maar kan er niet veel tegen beginnen. Als de schurken ontdekken dat hij joods is, brengen ze hem ten val.
Het is uiteindelijk niet de engelachtige Gideon die de 'redding' bewerkstelligt, maar de schrijfster zelf. Op een goed moment merkt zij tot haar verbijstering dat haar verzonnen personages in levenden lijve bij haar thuis binnenstappen, en dat de denkbeeldige rabbi tot wie zij zich richtte haar, en de andere drie, met zachte hand naar zijn huis voert, dat na het moment van goddelijke openbaring dat ze daar beleven, niet meer blijkt te bestaan. De schrijfster, die zich als reddende engel breed maakt v¢¢r haar personages, vermoordt daarmee niet alleen haar eigen verhaal, n haar interessante brieven, maar eist er ook op irritante wijze de heldenrol in op.
Zij is ten slotte degene die zorgt dat alles goedkomt. Dat het gezin zich, met de schrijfster, herenigt in Californi. Dat Hester geneest van haar wrok jegens David en zich afkeert van de haar 'vreemde' literatuur om zich als moderne non te wijden aan de zwakzinnigenzorg en de kruistocht tegen de 'thanazi's'. Opdat zij allen op het laatst gelukzalig wegglijden in 'het eeuwig wijkende verdwijnpunt', waarachter Hij huist, 'de Ruiter in de wolken', het licht, de Ene, of hoe je Hem ook wilt noemen.
Dat dit eind goed, al goed tenslotte zo weinig indruk maakt, komt niet doordat 'het niet kan' of doordat de religieuze gevoelens voor een niet-gelovige niet te volgen zijn. In een roman kan alles. En in een essay kun je iedere overtuiging uiteenzetten. Maar juist doordat de beide genres een chemische verbinding aangaan, wordt het verhaaltje gereduceerd tot belerend instrument en het essay tot machteloos lapmiddel.
Allesoverheersend, in verhaal en essay, is de wrok van de schrijfster. Heel haar leven blijkt bij nader inzien een omweg en een vergissing: haar huwelijk, haar academische carrire, haar zoektocht in de esoterie, haar onderdompeling in niet-joodse literatuur en kunst - een vlucht, meer niet. En daarbij fulmineert ze pagina's lang tegen alles wat haar niet bevalt.
Dat is een inmiddels voorspelbaar rijtje: het drassige, benauwend christelijke Nederland, het kille, mensonterende bedrijfsleven, de speeltuin van het middelbaar onderwijs, de technocratische, tegen het leven gerichte medische stand, de onttakelde en verambtelijkte universiteit, en dan vooral die in de benepen katholieke provinciestad die de schrijfster twintig jaar gevangen hield, die overigens als enig pluspunt had dat zij haar vele buitenlandse reizen financierde. Haat richt zich ook tegen alles wat dagelijks voorbijtrekt: de foute glimmende trainingspakken, de smerige rokers, de zich suf drinkende bierbuiken en voetbalfanaten, de tevreden autorijdende, tv-kijkende gezinnetjes. 'Duitsers' zijn het allemaal.
Het maakt niet uit of de schrijfster of haar personages deze haat ventileren. Ook Gideon wantrouwt van jongs af aan 'alles wat medische techniek werd genoemd'. Ook de 17-jarige Jonathan, leerling van David, meent al te weten dat mensen 'die zich geliefden noemen' bevangen zijn door een 'heimelijke kou in hun gevoelens'.
Waarom eigenlijk, denk je na de zoveelste sissende losse flodder. Zelfs als je het in grote lijnen met deze cultuurvisie eens bent, krijg je, bij zoveel vertoon van morele superioriteit, de neiging de schrijfster tegenvoorbeelden voor de voeten te werpen. Van bierlurkende trainingspakdragers die een zegen zijn voor hun omgeving. Van artsen en verpleegkundigheden die zich met grote bevlogenheid en afziend van eigen pretjes inzetten om zieken te genezen. Van harmonieuze gezinnen waarin n¡et de godganse dag gemusiceerd of gelezen wordt en waar evenmin, net als kennelijk in joodse gezinnen, tegen kinderen wordt geschreeuwd; van mensen die ondanks dat ze wel eens naar voetbal kijken, hun geliefde tot grote troost zijn.
Burnier wijst er in het boek zelf herhaaldelijk op dat woede geen vruchtbare emotie is. 'It's all in the eye of the beholder', laat zij David zeggen. 'Waarom zag hij nergens meer schoonheid, levensvreugde? Ik ben een zure, verbitterde oude man geworden, dacht hij.' Maar ondanks deze vaststelling golft het zuur maar voort. Het is waar dat De wereld is van glas een van de weinige boeken is van de laatste jaren die tot felle tegenspraak noden. En dat het van de recente reeks romans over religie een van de weinige is die serieus iets over geloven te melden hebben. Maar wie zo doordrenkt is van haat jegens de verblinde mensheid moet ook achter dat eeuwig wijkende verdwijnpunt niet echt rustig zitten.
Aleid Truijens
Andreas Burnier: De wereld is van glas.
Meulenhoff; 239 pagina's;  37,90.
ISBN 90 290 4822 0.

Foto
	Andreas Burnier FOTO I. VAN MOURIK

