	Voor Van 't Hek is Repelsteeltje kinderspel met eeuwig drank
	Een tamelijk bekakte dame uit het publiek staat op en klaagt luid dat zij en haar 8-jarige Jan-Willem weinig plezier beleven aan de voorstelling. Zij hadden namelijk het sprookje Repelsteeltje verwacht, en het enige wat zij tot nu toe hebben gezien is een zatlap die de kroeg niet uit wil en een failliete koning die met kaarten wat wil bijverdienen.
De kroegbazin heeft haar antwoord klaar. Of die Kralingse hockeyteef haar toeter niet kan houden. Het maakt Youp van 't Hek niet uit of hij tegen volwassenen of kinderen spreekt.
Het Rotterdamse jeugdtheater Hofplein produceert jaarlijks een aantal voorstellingen, waaronder een moderne bewerking van een klassiek sprookje. Vorig jaar mocht Jules Deelder zijn gang gaan, volgend jaar Harrie Jekkers, en dit jaar nam Youp van 't Hek Repelsteeltje onder handen. Over de molenaar die tegen de koning opschept dat zijn dochter van stro goud kan spinnen. Die grootspraak brengt het meisje in levensgevaar, maar levert de molenaar een aardige beloning op.
Van 't Hek heeft van die beloning drank voor het leven gemaakt. Hij heeft het sprookje aangegrepen om zijn vertrouwde thema's op de kinderen los te laten: jaloezie, hebzucht en burgertruttigheid zijn de grootste plagen die de wereld bedreigen. Hij gaat een beetje door de knien voor zijn jeugdig publiek, maar wordt nergens kinderachtig. Zelfs de gebroeders Grimm hadden gelachen om de draai die het sprookje krijgt.
De voorstelling is extra aantrekkelijk omdat Van 't Hek gekoppeld is aan zijn huiscomponist Ton Scherpenzeel. Deze verzorgt al meer dan tien jaar alle muziek voor het jeugdgezelschap. En ook hij beschouwt de klus niet als kinderwerk. Felle dansbare melodien en lyrische balladen, met altijd wel een onverwacht knikje, maken Repelsteeltje een 'volwassen' musical.
De Hofplein-producties hebben een beproefde formule: enthousiaste, getalenteerde kinderen spelen met professionele acteurs (Don van Dijke als de verlopen molenaar, en Jaco van der Moolen als de koning met een prachtige rock 'n' roll-kuif) onder leiding van een echte regisseur. Het technisch goed geoutilleerde theater en een sterk stuk maken het geheel af. Onder zulke gunstige omstandigheden krijgen de jonge spelers/zangers extra flair. Zo is Repelsteeltje een groot toelatingsexamen voor het theater, met louter geslaagden.
Patrick van den Hanenberg

