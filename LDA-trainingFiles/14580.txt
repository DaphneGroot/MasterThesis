BASF (chemieconcern).
BASF is het grootste multinationale chemieconcern. Het is een Duits bedrijf met zijn hoofdvestiging in Ludwigshafen am Rhein. De afkorting BASF staat voor Badische Anilin- & Soda-Fabrik ("Nederlands": Badense Aniline- & Soda-Fabriek). De firma is in 1865 opgericht door Friedrich Engelhorn en hield zich voornamelijk bezig met het maken van kleurstoffen.
Nederland.
In Nederland is een verkoopkantoor van BASF gevestigd in Arnhem. Verder staan er productielocaties in Oosterhout, Utrecht-De Meern, Heerenveen (Nijehaske), Boxtel en Maastricht.
De productielocatie voor verpakkingslakken in Tiel is in 1998 verkocht aan het Amerikaanse bedrijf PPG Industries. De productielocatie Kleefse Waard in Arnhem waar synthetische latex werd gemaakt is in 2003 gesloten.
België.
In België staat het verkoopkantoor van BASF in Waterloo. Er is daarnaast een grote productielocatie in de haven van Antwerpen, vlak bij de Nederlandse grens. De BASF-fabriek in Antwerpen telt meer dan 50 productie-installaties en er werken ongeveer 3400 personen.
Historie.
BASF houdt zich bezig met productie en verkoop van meer dan 9000 chemische grondstoffen en halffabricaten. Met het afstoten van de magneetband bedrijfstak in 1998 maken ze geen producten meer die rechtstreeks aan consumenten verkocht worden. Deze producten worden voortaan door een ander bedrijf geproduceerd onder de naam EMTEC.
Dochteronderneming Wintershall Holding AG handelt, produceert en zoekt wereldwijd naar aardolie en aardgas. Zij heeft een kantoor in Rijswijk (ZH) en verschillende productieplatforms op de Noordzee. Net over de grens bij Schoonebeek, in Emlichheim wordt olie gewonnen.
