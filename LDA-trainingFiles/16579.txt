Inuit.
Inuit is de naam waarmee de Eskimo's van Groenland en Canada zichzelf aanduiden. De Eskimo's van Alaska worden Joepik (Engels "Yupik") genoemd, en zijn verwant aan de Siberische Joepik van het noordoostelijke gedeelte van het Russische Verre Oosten. Het woord "inuit" is het meervoud van "inuk", dat "mens" of "echte mens" betekent in het Inuktitut.
Het woord Inuit wordt ook gebruikt als alternatief voor de benaming Eskimo, omdat die term door sommige Inuit als beledigend wordt beschouwd. De Inuit Circumpolar Conference van 1977 in Barrow (Alaska) besloot om als overkoepelende term het woord "Eskimo" te vervangen door "Inuit", ongeacht welke plaatselijke namen in gebruik zijn en ook voor minderheden die er niet toe behoren, zoals de nauw met de Inuit verwante Joepik. Dit advies wordt in het Nederlands niet algemeen gevolgd. De Joepik zien zichzelf liever aangeduid als Eskimo. In Nederland behartigt de Stichting Arctic Peoples Alert de belangen van de Inuit.
De Inuit spreken verschillende talen van de Eskimo-Aleoetische taalgroep (de Inuittalen), waarvan Inuktitut in Canada en het Groenlands het meest gesproken worden. De Inuittalen zijn agglutinerend van aard: de inhoud van een gehele zin wordt vaak gegeven in de vorm van één, complex woord. In Groenland is het Groenlands niet alleen ambtstaal, maar tevens de enige taal die het grootste deel van de bevolking leert. De Inuit kennen geen literaire traditie, wel bezitten zij een rijke schat aan mondeling overgeleverde mythen en verhalen, de Inuitmythologie.
