	Rusland en de NAVO: Gegrom van een tandeloze beer
	DAT Boris Jeltsin zijn Duitse vriend Helmut Kohl dit weekeinde ontving op het jachtverblijf Zavidovo hoeft niet van symbolische betekenis te zijn. Jeltsin mag daar immers graag een everzwijn omleggen, iets waar hij volgens de jachtopziener beter in is dan men op het eerste gezicht zou denken.
Toch is het opvallend dat de twee Europese zwaargewichten nu juist in de bossen van Zavidovo 'het diplomatieke jaar openden', zoals Jeltsin het noemde. Het jachtverblijf was tijdens de Koude Oorlog partijleider Brezjnevs favoriete plaats om Westerse afgezanten de les te lezen.
De Koude Oorlog mag voorbij zijn, in Zavidovo stonden Oost en West deze week opnieuw tegenover elkaar. Want het Westen heeft met haar voornemen de NAVO uit te breiden voor nieuwe spanningen in Europa gezorgd.
De NAVO-leiders hebben zichzelf daarbij een uiterst krap tijdschema opgelegd. Begin juli wordt besloten welke landen in 1999 zullen toetreden tot het bondgenootschap. Als belangrijkste reden voor dit jaartal heeft Washington de vijftigste verjaardag van de NAVO genoemd.
Omdat de NAVO in juli ook een speciale relatie met Rusland wil hebben vastgelegd, wordt de constructie van een nieuwe Europese veiligheidsarchitectuur haastwerk. Deze maand is Jeltsin van plan NAVO-secretaris-generaal Solana, de Britse premier Major en de Franse president Chrirac te ontvangen. Daarna zou hij zelf afreizen naar Den Haag, Washington en Bonn.
Kohl voorspelde na het gesprek in Zavidovo dat een 'rationele oplossing' gevonden zou worden voor de kwestie. Maar het Kremlin liet haastig weten de uitbreidingsplannen te blijven afwijzen. Jeltsin droeg zijn minister van Buitenlandse Zaken zelfs op een 'actieplan' op te stellen van Russische tegenstappen.
Kremlin-adviseur Sjachraj deed enkele suggesties: een unie tussen Rusland en Wit-Rusland en het opzeggen van het kernwapenverdrag Start-2. Een woordvoerder van Buitenlandse Zaken sprak van een 'strategische samenwerking' tussen Rusland en China.
De Russische bezwaren werden de dag daarop afgedaan als het gegrom van een tandeloze beer - door Klaus Kinkel. De Duitse minister van Buitenlandse Zaken, altijd goed voor een ondiplomatieke uitspraak, verwoordde op heldere wijze het denken in de Westerse hoofdsteden.
'Rusland weet dat het de uitbreiding van de NAVO niet kan tegenhouden en wil er een goede prijs voor ontvangen', zei Kinkel. En inderdaad, wat kan Moskou terugdoen? Serieuze herbewapening is onmogelijk door de deplorabele staat van de Russische overheidsfinanciën. Er is niet eens genoeg eten voor de soldaten.
Zodra Rusland zijn nog wel intacte potentieel voor nucleaire afschrikking wil inzetten, stuit het opnieuw op problemen. Het Kremlin mag dreigen Start-2 in de prullenbak te werpen, de Russische generaals pleiten voor ratificatie. Rusland is toch niet in staat een kernmacht van Koude Oorlogsomvang in stand te houden, en kan dus maar beter zorgen dat de Amerikanen hun arsenaal ook reduceren, redeneren ze.
Hetzelfde geldt voor het dreigement om de Sovjet-Unie te heroprichten. De meeste ex-sovjet-republieken willen niet. De Anschluss van Wit-Rusland, het enige land dat wel wil, heeft het Kremlin afgehouden. Moskou kan de economische last van nog een onhervormde provincie op het ogenblik missen als kiespijn.
Ondanks de zware vernederingen die het heeft moeten ondergaan blijft Rusland samenwerking met het Westen verkiezen boven hernieuwde isolatie. Het heeft moord en brand geschreeuwd toen de NAVO Servische doelen bombardeerde, maar toen Washington voet bij stuk hield deden de Russen braaf mee aan de internationale vredesmacht onder leiding van de NAVO.
Nu het weinig meer kan uitrichten, wil Rusland in ieder geval betrokken worden bij de internationale besluitvorming. In het geval van de NAVO mikt Moskou hoger dan het uit zal komen. De NAVO biedt Rusland aan een gezamenlijk handvest op te stellen waarin voorzien wordt in 'consultaties' over belangrijke zaken. Maar de Russen willen niet slechts op de hoogte worden gesteld van 'beslissingen die reeds zijn genomen in rokerige achterkamertjes' zoals minister Primakov het uitdrukt.
Jeltsin heeft in Zavidovo van Kohl volgens Westerse diplomaten een 'volledige zetel aan de tafel' geëist. Het handvest moet volgens de Russische president een bindend akkoord worden dat Rusland het recht geeft om mee te beslissen over alle onderwerpen die haar veiligheid betreffen - inclusief NAVO-uitbreiding.
Een dergelijk Russisch vetorecht krijgt Jeltsin nooit. Maar de belangrijkste concessie die hij met deze eis wil afdwingen, is dat er geen Westerse legerbases worden opgezet aan de Russische grenzen. Washington heeft al beloofd geen kernwapens te installeren in de nieuwe NAVO-landen. Kohl zei in Moskou dat de NAVO niet de intentie had zijn 'militaire machine' naar de Russische grenzen uit te breiden.
Het komt er voor Moskou de komende maanden op aan deze brave Westerse intenties vast te leggen in harde veiligheidsgaranties. De Russen zullen proberen de schade te beperken door bijvoorbeeld limieten aan troepenverplaatsingen te bedingen. Maar gezien de krachtsverhoudingen blijft de verliezer van de Koude Oorlog overgeleverd aan de grillen van de winnaar. Of die winnaar er wel verstandig aan doet de Russische wensen te verontachtzamen, is een vraag die de NAVO-leiders zich in hun haast het jublileum te halen nauwelijks hebben gesteld.
Philippe Remarque

