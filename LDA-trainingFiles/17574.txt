 GOUDA VUURVAST ZIET HOGERE JAARWINST 1996. 
 GOUDA, 3 sept (Reuter) - Gouda Vuurvast Holding NV heeft meegedeeld dat zij over het tweede halfjaar van 1996 een winst verwacht op het niveau als in de eerste zes maanden, toen netto 3,2 miljoen gulden werd verdiend. 
 Het jaarresultaat over 1996 zal daardoor hoger uitkomen dan in 1995, zo voegt de fabrikant van vuurvaste materialen daar aan toe. 
 Eerder zei het bedrijf een minstens gelijke halfjaarwinst te verwachten maar de directie was niet zeker of de jaarwinst ook kon worden geevenaard. 
 Hoewel volgens Gouda Vuurvast de vraag naar vuurvaste materialen in Europa momenteel afzwakt heeft het bedrijf de eerdere voorzichtige prognose toch losgelaten en wordt nu winstgroei verwacht. In 1995 bedroeg de jaarwinst 5,5 miljoen. 
 De huidige halfjaarwinst van 3,2 miljoen gulden betekende een verbetering van 37 procent ten opzichte van het resultaat in de eerste helft van 1995. 
 De winstgroei is volgens Gouda Vuurvast veroorzaakt door een verdere stijging van de bezettingsgraad in de produktie en een toeneming van de activiteiten van de afdeling ovenbouw. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
