Metallica.
Metallica is een van de succesvolste (metal)bands uit de Verenigde Staten. Metallica bestaat uit vier leden en werd opgericht begin jaren 80 van de 20e eeuw in Los Angeles door de Deen Lars Ulrich en de Amerikaan James Hetfield. De band heeft sinds zijn ontstaan meer dan 100 miljoen exemplaren van zijn albums verkocht, waarvan het laatste in 2016 uitkwam onder de naam "Hardwired... to Self-Destruct".
De beginjaren (1980-1990).
Lars Ulrich plaatste in 1980 in het blad "Recycler" een advertentie omdat hij samen met gelijkgestemden een metalband wilde starten. James Hetfield reageerde op deze advertentie en spoedig hadden Lars en James hun eerste ontmoeting, maar in de zomer van 1981 werd pas de basis van Metallica gelegd. Lars had met succes geprobeerd in aanmerking te komen voor het leveren van een bijdrage aan Metal Massacre, een Metal Blade-compilatie. Hij moest dus heel snel een band vormen om dit nummer op te kunnen nemen. Lars en James ontmoetten elkaar op deze wijze wederom en een derde persoon, Lloyd Grant speelde leadgitaar.
Hun eerste show vond plaats op 14 maart 1982 in Anaheim. De daaropvolgende maand namen ze de demo "No Life 'Till Leather" op, teneinde mee te kunnen doen aan een concert. Lloyd Grant maakte toen geen deel uit van de groep, maar bassist Ron McGovney en gitarist Dave Mustaine wel. Ze namen vier nummers op: "Hit the Lights", "Motorbreath", "Mechanix" (= het latere "The Four Horsemen") en "Jump In The Fire". Later dook deze demo als bootleg op en hij wordt nu gekend onder de titel 'powermetal'. Aan deze vier nummers werden nog "Seek & Destroy", "Metal Militia" en "Phantom Lord" toegevoegd om tezamen de demo "No Life 'Till Leather" te vormen.
In november 1982 werd Ron McGovney vervangen door meesterbassist Cliff Burton van Trauma en in november van dat jaar ontmoetten ze Kirk Hammett (toenmalig gitarist van Exodus) voor het eerst. In maart 1983 werd Dave Mustaine, vanwege een alcoholprobleem en overmatig drugsgebruik, uit de band gezet en op 1 april 1983 werd hij door Kirk Hammett vervangen (Mustaine zou later, reeds in de zomer van 1983, Megadeth vormen en hierin gitaar en zang voor zijn rekening nemen). Vele optredens in Amerika volgden, tot ze in mei 1983 de studio ingingen om hun eerste album "Kill 'Em All" op te nemen. Het album werd twee maanden later uitgebracht. Metallica had eerst een andere titel in gedachten ("Metal Up Your Ass"), maar geen enkele platenmaatschappij wilde met die titel in zee gaan. Een korte tournee ter promotie van het album volgde en in oktober 1983 zaten ze alweer in de studio om hun tweede album "Ride The Lightning" op te nemen, dat op 27 juni 1984 door Megaforce Records werd uitgebracht. Op "Ride the Lightning" (met klassieke nummers als "For Whom the Bell Tolls", "Creeping Death" en "Fade to Black") was voor het eerst de invloed van Cliff Burton goed te horen, die een leidende basgitaar speelde in plaats van de achtergrond op te vullen. Nauwelijks vijf maanden na het album verscheen de ep "Creeping Death", een liveoptreden.
In dit jaar kwam Metallica voor het eerst naar Europa en traden ze op tijdens het Heavy Sound Festival in België. Ze stonden in het voorprogramma van Barón Rojo.
Vanaf september tot december 1985 namen ze in Kopenhagen hun derde album op, "Master Of Puppets". Dit album is onder veel liefhebbers nog steeds een van de favorieten. In maart 1986 werd het album uitgebracht. In dezelfde maand traden ze op in het voorprogramma tijdens de Amerikaanse tournee van Ozzy Osbourne. Metallica's populariteit steeg gestaag en dit was de laatste keer dat ze in een voorprogramma optraden.
27 september 1986 is een zwarte dag in de geschiedenis van Metallica. Bij het Zweedse stadje Ljungby sloeg een van de toerbussen om, wat de 24-jarige Cliff Burton zijn leven kostte. De rest van de band overleefde het ongeval. Kirk Hammett: 'Ik draaide me om en zag Cliffs voeten onder de bus uitsteken'. In het verwerkingsproces vormde alcohol hun steun en toeverlaat. Metallica is doorgegaan met de groep uit eerbetoon voor Cliff. James Hetfield: 'Cliff zou de laatste zijn die zou willen dat we opgeven'. In oktober 1986 werd Cliff Burton opgevolgd door Jason Newsted, bassist van Flotsam & Jetsam, na auditie te hebben gedaan.
Op 10 oktober 1987 wordt de ep "Garage Days Re-Revisited", met alleen maar covers, uitgebracht. Deze ep is nu een collector's item en was voornamelijk bedoeld om Newsted in de band te integreren. Hun vierde album getiteld "...And Justice for All" volgt op 25 augustus 1988. Dit album wordt uitgebracht door Elektra Records. Ondanks het feit dat "...And Justice for All" Metallica een nieuwe golf van populariteit bracht en de eerste videoclip bezat op de single "One" was er ook felle kritiek: als onderdeel van het "ontgroeningsproces" van Jason Newsted was zijn bas nauwelijks te horen op het album. Later hebben James en Lars dit toegegeven. In december 1988 neemt Metallica zijn eerste muziekvideo op voor de single "One". De "Damaged Justice Tour" volgt, met als hoogtepunt het concert in Seattle in 1989.
Het grote publiek (1990-1996).
In 1992 verbrandt James Hetfield tijdens het nummer "Fade to Black" in Montreal, Canada, door een fout met nieuwe pyrotechniek zijn arm. Terwijl James met spoed naar het ziekenhuis wordt gebracht stopt ook supportband Guns N' Roses het concert, waarop de Metallica- en Guns N' Roses-fans rellen beginnen te schoppen buiten het stadium.
De 'Load' & 'Reload' jaren (1996-2001).
In respectievelijk 1996 en 1997 komen de twee nieuwe studioalbums "Load" en "ReLoad" uit (de twee albums zijn afkomstig uit één opnameperiode). Op deze twee cd's heeft Metallica een ander geluid en voorkomen. Veel fans van het eerste uur haken dan ook af. Met "Until It Sleeps", "Mama Said" en "The Unforgiven II" weet Metallica toch wel weer de hitlijsten binnen te dringen. In de clip van "Until it sleeps" zijn scènes te zien die zijn gebaseerd op de werken "Ecce Homo" en "De Tuin der Lusten" van de Nederlandse schilder Jheronimus Bosch. In 1996 neemt Metallica in Texas een concert op dat een jaar later als de dvd "Cunning Stunts" wordt uitgegeven. Tijdens "Enter Sandman" vliegt een technicus in brand en rent hij over het podium. In de credits wordt deze man vermeld als "Burning Dude". In 1998 verschijnt de cover-cd "Garage Inc", een dubbel-cd die niet alleen alle eerder opgenomen Metallica-covers verzamelt (waaronder de covers van Garage Days Revisited uit 1987 en de Garage Days uit 1984), maar ook nog een elftal nieuwe covers presenteert. Met de bewerking van het nummer van (Thin Lizzy) "Whiskey In The Jar", kan Metallica weer op veel airplay rekenen. In 1999 verschijnt Metallica's tweede officiële livealbum "S&M", waarin de band samen met Michael Kamen en het San Francisco Symphony Orchestra een aantal oude en nieuwere nummers laat horen in een klassiek jasje. Het is (voorlopig) de enige officiële cd waarop de nummers "No Leaf Clover" en "- Human" staan, twee nummers die Lars en James schreven na "ReLoad". Nadat de band in 2000 nog door middel van het nummer "I Disappear" heeft bijgedragen aan de soundtrack van de film "Mission Impossible II" gaat het snel bergafwaarts met hen. Metallica spant een rechtszaak aan tegen de peer-to-peer-muziekdeelservice Napster en legt daarmee dit populaire programma plat, wat erg veel kwaad bloed zet bij de vele gebruikers ervan.
De onzekere toekomst van de band (2001-2003).
In 2001 verlaat bassist Jason Newsted de band na een conflict met zanger Hetfield. Ze raakten het niet eens over Newsteds zijproject EchoBrain. Bovendien spelen de jarenlange pesterijen en het opzettelijk weghouden van Jason in creatieve beslissingen een rol (Jason heeft in de 14 jaar bij Metallica slechts op drie nummers credits gekregen: "Blackened", "My Friend of Misery" en "Where the Wild Things Are"). Ondanks het verlaten van Newsted start het drietal de opnames van een nieuw studioalbum, met producer Bob Rock als plaatsvervangend bassist. Tijdens de opnamen van het nieuwe album, "St. Anger", krijgt Metallica steun van een therapeut om te leren omgaan met de botsende karakters in de groep en het wegvallen van Newsted. Deze gesprekken en andere voorvallen zijn gefilmd en hiervan is de documentaire "Some Kind of Monster" gemaakt. Deze is te zien geweest in de bioscoop en is ook op dvd verschenen. Mede dankzij de gesprekken laat Hetfield zich in een afkickkliniek opnemen, aangezien hij verslaafd is aan "drank en andere verdovende middelen". Drummer Ulrich en gitarist Hammett blijven achter, zich afvragend of de band Metallica nog wel toekomst heeft. Het is het donkerste uur van de band, sinds de dood van Cliff Burton.
De "St. Anger"-jaren (2003-2006).
In 2003 is James Hetfield helemaal afgekickt en duiken de drie overgebleven Metallica-leden weer de studio in met producer Bob Rock om het nieuwe studioalbum "St. Anger" verder op te nemen. Rock speelt de baspartijen in. Ook worden de opnames van "Some Kind of Monster" hervat. Tegen het einde van de opnames neemt de band Robert Trujillo (ex-Ozzy Osbourne, Suicidal Tendencies, Infectious Grooves, Black Label Society) aan als nieuwe bassist. Als welkomstgeschenk krijgt hij hiervoor één miljoen dollar. "St. Anger" is een agressieve plaat, waarin Hetfield veel frustraties heeft verwerkt. Het album is hard, maar minder melodieus. Ook bevat dit album geen enkele gitaarsolo en gebruikt Ulrich een snaredrum waarbij de snaren niet tegen het onderste vel aangeklikt zitten, waardoor de drums klinken als zogenaamde "Trash Can" drums en zijn de teksten niet meer alleen door Hetfield geschreven en is de productie - al dan niet bewust - vlak en rommelig. Het album wordt dan ook met gemengde reacties ontvangen, al zijn ook veel fans blij dat Metallica de oude agressie terugheeft. De meesten beschouwen het album niet als 'iets van Metallica', wegens bovengenoemde redenen. In de toer die op "St. Anger" volgt speelt Metallica slechts enkele nummers van het nieuwe album, en gebruiken ze de rest van de tijd voor een best-of-Metallica-compilatie, waarbij ze veel nummers spelen die ze al lange tijd niet hadden gespeeld en veel oude, snelle nummers van de oudere albums.
"Death Magnetic" (2008).
Op 8 juni 2006 trad Metallica in de GelreDome in Arnhem op tijdens de "Escape from the Studio Tour 2006". In Berlijn en Arnhem introduceerden ze tevens een nieuw nummer, dat bij gebrek aan een titel "The New Song" werd gedoopt. In Zuid-Korea en Japan introduceerde Metallica in augustus nog een ander nieuw nummer, dat ze "The Other New Song" hebben gedoopt. Volgens Trujillo was het echter niet aannemelijk dat beide nummers (in die vorm) op het nieuwe album zouden verschijnen, zoals hij in juni 2007 liet weten tijdens een interview met een Grieks tijdschrift. Er zijn delen van "The New Song" te horen in de nummers "All Nightmare Long" en "The End of the Line". Ook werd in het begin van 2006 de samenwerking met producer Bob Rock stopgezet en is Rick Rubin de nieuwe Metallica-producer geworden. Rubin heeft onder meer gewerkt met thrashmetalband Slayer, rapgroep Run DMC, Red Hot Chili Peppers, System Of A Down, Slipknot en Aerosmith.
Op 20 februari 2007 is Metallica's versie van "The Ecstasy of Gold" verschenen op een tributealbum van Ennio Morricone getiteld: "We all love Ennio Morricone". Na een tijd lang te hebben opgenomen begonnen ze in 2007 aan hun tournee "Sick of the Studio '07". Die begon 28 juni in Lissabon en eindigde op 18 juli 2007 in Moskou. Zo waren ze ook te zien op 1 juli in België op Rock Werchter. Begin augustus keerden ze terug naar de studio om het nieuwe album op te nemen. In september 2008 verscheen de plaat "Death Magnetic".
Lars Ulrich 27 juni 2008 bracht Metallica een cover van een Iron Maiden-nummer uit, namelijk "Remember Tomorrow". Dit nummer verscheen op het coveralbum "Maiden Heaven", van het magazine "Kerrang!", waarop verscheidene bands Iron Maiden gecoverd hebben.
Op vrijdag 30 mei 2008 speelde Metallica in Landgraaf op Pinkpop. Op vrijdag 15 augustus speelde Metallica in Hasselt op Pukkelpop.
Op 1 augustus werd via de website van de band bekendgemaakt dat het nieuwe album "Death Magnetic" op 12 september wereldwijd in de winkels zou liggen. Later die dag meldde de website dat Metallica een video had opgenomen met de filmmaker Thomas Vinterberg, bekend van onder andere Festen. Op Ozzfest, 9 augustus 2008, speelde Metallica voor het eerst een nieuw nummer van Death Magnetic, "Cyanide". Deze is tevens in Pro-shot video versie uitgebracht voor Platinum leden van Mission Metallica.
De eerste van het "Death Magnetic"-album afkomstige single heet "The Day That Never Comes"; als tweede single wordt het nummer "All Nightmare Long" en als derde wordt "Broken, Beat & Scarred" uitgebracht.
Overigens heeft het nieuwe album "Death Magnetic" een iets te vroege (digitale) geboorte beleefd doordat het sinds 2 september al te downloaden was via internet.
De reden hiervoor was dat een Franse platenzaak een exemplaar van het nieuwe album per ongeluk had verkocht waarna het album op internet belandde.
Ondanks de reputatie van de band als het gaat om downloaden reageert drummer Lars Ulrich gelaten en zegt hij op een Amerikaanse radiozender: "Over tien dagen komt de plaat uit. We hebben toch al goud. Het is 2008, zo werken die dingen tegenwoordig."
Nadat "Death Magnetic" was uitgekomen, werd het gehele album op de officiële website gezet.
In april 2009 werd de band opgenomen in de Rock and Roll Hall of Fame. Ter gelegenheid hiervan speelde de band voor het eerst in acht jaar tijd weer samen met de vorige bassist, Jason Newsted. Dave Mustaine was ook uitgenodigd, maar moest afzeggen vanwege zijn eigen tournee in Europa.
Op 22 mei is overal in Europa (behalve Engeland) ' uitgebracht. Het spel is een editie van de "Guitar Hero"-reeks, en bevat naast nummers van Metallica ook 21 door de band uitgekozen songs van andere bands. In 2008 verscheen de live-dvd "Français Pour Une Nuit" in het Romeinse colosseum van Nîmes. Voor Zuid-Amerika en Mexico kwam in 2009 de dvd ' uit (vertaald: "Kracht, Passie en Glorie: drie nachten in Mexico City").
In 2010 en 2011 toert Metallica samen met Megadeth, Slayer en Anthrax door de wereld als "The Big 4" (de vier 'grootste' thrash- en speedmetalbands). Metallica is headliner. Opvallend is dat 3 van de 4 bands in 2011 30 jaar bestaan. Alleen Megadeth is iets later opgericht omdat Dave Mustaine eerst bij Metallica gitaar speelde.
Metallica toerde in 2012 door Europa en deed dat jaar Werchter Boutique aan, het enige van de Benelux voor deze toer. Het festival was volledig uitverkocht, met 65.000 fans. De band speelde integraal "The Black Album".
In 2014 toerde Metallica de wereld rond met hun "Metallica by Request Tour". De fans konden hun eigen favoriete nummers kiezen die Metallica zou spelen op de stage. Op 9 juni traden ze op Pinkpop op als afsluitende band. Voor dat optreden was er een hevige storm, namelijk de zwaarste in Nederland in 20 jaar. Hierdoor werd het concert een uur uitgesteld.
"Lulu".
Van april tot en met juni 2011 nam Metallica met Lou Reed het album "Lulu" op, dat uitkwam op 31 oktober 2011.
"3D-film".
"Metallica Through the Never" is een 3D-film rond de band, die sinds 4 oktober 2013 wereldwijd in de bioscoop te zien is. De film is een mix van obscure, abstracte fictie, zonder dialoog, met Dane DeHaan in de hoofdrol van Trip, en delen van live-concerten. De Japanse band Babymetal maakte hiervoor een Japanse promo clip.
"Hardwired... To self-destruct".
Op 18 augustus 2016 maakte Metallica bekend dat hun nieuwe album, "Hardwired... to Self-Destruct", op 18 november van datzelfde jaar zou verschijnen. De single "Hardwired" is op de dag van bekendmaking van het album verschenen als download en op YouTube."Hardwired... to Self-Destruct" bestaat uit twee cd's met studionummers. Er is ook een digipack met drie cd's. De derde bevat een aantal andere nummers en vooral livenummers. Tussen 10 en 18 november zette Metallica gefaseerd alle nummers van het album als videoclip op YouTube, waaronder het nummer Murder One dat opgedragen is aan de in december 2015 overleden Lemmy Kilmister.
Nummers in de Tijdloze 100 van Studio Brussel.
Opmerking: Metallica was op de Rolling Stones na de eerste groep die met meerdere nummers in de top 10 stond. Tegenwoordig moeten we ook Pearl Jam hierbij rekenen.
