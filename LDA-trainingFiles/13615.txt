Honshu.
Honshu of Honsjoe (Japans: 本州), vroeger ook wel "Hondo" genoemd, is het grootste eiland van Japan. De oppervlakte is ongeveer 230.500 km²; dit is 60 % van de totale oppervlakte van Japan. Honshu is ongeveer 1300 kilometer lang, en de breedte varieert van 50 tot 240 kilometer. De kustlijn is 5450 kilometer lang. Het eiland telt ongeveer 98 023 000 inwoners (2006).
Ligging.
Honshu ligt ten zuiden van Hokkaido waarvan het is gescheiden door de "Straat van Tsugaru".
Ten zuiden van Honshu ligt Shikoku waarvan Honshu is gescheiden door de Japanse Binnenzee; ten zuidwesten ligt Kyushu waarvan Honshu is gescheiden door de "Straat van Shimonoseki", en ten westen van het noordelijk deel van Honshu ligt het eiland Sado dat van Honshu wordt gescheiden door de Straat van Sado.
Geografie.
Honshu is bergachtig en er komen regelmatig aardbevingen voor. Ook is het gebied vulkanisch actief. Het hoogste punt is de uitgedoofde vulkaan Fuji (3776 meter). In het noorden is Honshu tamelijk koud, maar in het zuiden is het subtropisch.
Vooral de Kanto-laagvlakte is bijzonder vruchtbaar. Hier is ook de grootste agglomeratie ter wereld gelegen, Groot-Tokio, waar 25 procent van de totale bevolking van Japan woont. Andere grote steden op Honshu zijn: Kioto, Osaka, Kobe, Hiroshima, en Nagoya.
Verbindingen.
Honshu is met Hokkaido verbonden door middel van bruggen en de Seikantunnel. Ook tussen Honshu en Shikoku zijn diverse bruggen gebouwd.
