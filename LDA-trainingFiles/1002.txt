	Partijcongres van bondgenoten ligt onverwacht dwars President Brazilië wil herverkiezing
	Van onze correspondente
Ineke Holtwijk
 RIO DE JANEIRO
Het zijn dagen van cruciaal belang voor president Fernando Henrique Cardoso van Brazilië. Maandag stemde een commissie van het parlement in met het plan om de grondwet zo te wijzigen dat zittende bestuurders zich opnieuw kunnen laten kiezen.
Als het amendement de volgende stemmingen ook overleeft, kan Cardoso zich in 1998 laten herverkiezen. Als die verkiezingen nu zouden plaatshebben, zou hij vermoedelijk de winnaar zijn.
Herverkiezing, in West-Europa en de Verenigde Staten heel gewoon, was in Brazilië jarenlang een politiek taboe. Wel werden regeertermijnen geregeld opgerekt of juist ingekort, maar een zittende president kon zich niet opnieuw laten kiezen. De belangrijkste reden was, dat een bestuurder - ook burgemeesters en gouverneurs vallen onder de regel - het overheidsapparaat voor de eigen herverkiezing zou kunnen misbruiken.
Landen als Peru en Argentinië pasten hun grondwet de afgelopen jaren in die zin aan. In Brasilia begonnen de president en zijn ministers ongeveer een jaar geleden hardop te fantaseren over herverkiezing van de 65-jarige sociaal-democraat, die nog steeds zeer populair is.
Het kamp is verdeeld. Tot afgelopen zaterdag leek het simpel. De bondgenoten van Cardoso waren voor; de oppositie was tegen. Maar sinds zondag is het panorama ingewikkelder. Toen rebelleerde het partijcongres van de PMDB - met 97 stemmen de op een na grootste partij in het parlement en een die meestal meestemt met Cardoso. De meerderheid van de partij is weliswaar voor herverkiezing maar de leden dreigen toch tegen te stemmen als ze niet beter beloond worden voor hun trouw.
Voor een wijziging van de grondwet is een tweederde meerderheid nodig, 308 stemmen in het Huis van Afgevaardigden, de eerste horde die moet worden genomen in een marathon van procedures en stemmingen. Tot vorige week was de regering er zeker van dat het amendement het zou halen; zo zeker zelfs, dat zij besloot het parlement in deze vakantiemaand januari bijeen te roepen en herverkiezing op de agenda te laten zetten. Het komt vrijwel nooit voor dat het Braziliaanse parlement in vakantietijd een quorum haalt.
De regering rekende op ongeveer 330 voorstemmers. Maar door de rebellie van de PMDB is dat onzeker geworden. De PMDB eist in ruil het voorzitterschap van zowel het Huis van Afgevaardigden als van de Senaat. Daarover wordt half februari beslist. De eis brengt Cardoso in een onmogelijk parket. Hij heeft het voorzitterschap van de Senaat aan zijn coalitiepartner PFL, een conservatieve partij (100 kostbare stemmen) beloofd. Bovendien wil de regering het amendement er voor 6 februari doorheen hebben, zolang de huidige, buitengewoon coöperatieve voorzitter van het Huis van Afgevaardigden nog het vergaderritme bepaalt.
Wat er gaat gebeuren, is onduidelijk. De regering kan het risico van verlies nemen en het amendement in stemming brengen. Zij kan onderhandelen met de PMDB; zij kan de stemming uitstellen. Of ze kan het afblazen en herverkiezing tot onderwerp van het referendum maken. Een referendum kan vanwege wettelijke bepalingen pas op zijn vroegst over een half jaar plaatsvinden. De stemming in het parlement verliezen, betekent dat de regering voor de rest van haar termijn tegenwind krijgt en het moeilijk wordt andere, dringende hervormingen door te voeren. Een referendum is uitstel en dus nog langer onzekerheid, terwijl de politiek het afgelopen half jaar al geheel door de herverkiezing werd verlamd. Achter de schermen werd tegelijkertijd driftig koehandel gedreven.
Zo kreeg ex-president Itamar Franco - tegen herverkiezing omdat hij naar verluidt zelf weer een kans wil wagen in 1998 - hulp van Cardoso toegezegd als hij gouverneur van de staat Minas Gerais wilde worden. In december besloot de regering de privatisering van de mijnbouwmaatschappij Vale do Rio Doce uit te stellen. Dat wordt algemeen gezien als een concessie aan het nationalistische blok in het parlement, dat fel tegen verkoop van dit gigantische staatsbedrijf is.
Een van Cardoso's trouwste ministers, Sergio Motta van Communicatie, riep deze week strijdlustig: 'Het is besloten: het volk beslist'. Oftewel: als de politici dwars liggen, laten we een volkstemming houden. De straat is de bondgenoot waar de president vast op rekent. Cardoso is na twee jaar regeren zeer populair. In december vond 82 procent van de Brazilianen hem een redelijk, tot zeer goed president. 60 procent zou opnieuw op hem stemmen als dat mogelijk was.
De reden is simpel. Sinds Cardoso, toen nog minister van Financiën, een nieuwe munt introduceerde, is er relatieve rust op het economisch front. Een halve eeuw lang is de inflatie niet zo laag geweest. En uit alle enquêtes blijkt ook dat Brazilianen zich gelukkiger voelen en optimistischer zijn over de toekomst. Dat levert stemmen op. Vooral onder ondernemers. In deze groep stemt men steeds hartelijker met herverkiezing in. De beurs, barometer van hun stemming, steeg afgelopen week in Sao Paulo met ruim 6 procent. Zoals te verwachten was, wijzen alle indicatoren deze week op malaise. De Bovespa (index Sao Paulo) zakte de dag na de rebellie van de PMDB met 1,8 procent.

