	Algerijnse journaliste Salima Ghezali ontvangt Sacharov-prijs voor mensenrechten; 'Het maakt mij weinig uit of de dictator een baard heeft'
	Van onze verslaggever
Fred de Vries
 DEN HAAG
Het lag voor de hand dat Salima Ghezali tijdens haar bezoek aan Nederland even langs zou gaan bij haar collega Ahmed Ancer, de bedreigde Algerijnse journalist die dankzij de Nederlandse Vereniging van Journalisten en het Rushdie Defence Committee een jaar lang in Amsterdam mag werken.
Ghezali wijst deze suggestie van de hand. 'Wij kunnen niet praten. Hij en zijn krant El Watan vertegenwoordigen de oFCUFo*eradicateurs, de uitroeiers. Je kunt de islamisten niet uitroeien. Ze vormen een beweging die onverbrekelijk deel uitmaakt van onze samenleving.'
Zojuist heeft ze in de Haagse Ridderzaal een toespraak gehouden voor de internationale dag voor de rechten van de mens. Ghezali veegde vanaf het podium de vloer aan met een regime waaraan Nederland dit jaar nog voor 1,8 miljoen gulden wapens verkocht. 'In plaats van zich tot de maatschappij te wenden om het geweld te neutraliseren, gebruiken de Algerijnse machthebbers geweld om die maatschappij te neutraliseren', sprak Ghezali met nauwelijks verholen woede.
De 39-jarige Ghezali is afgestudeerd in filosofie en Franse literatuur. In 1994 werd ze hoofdredacteur van La Nation, een weekblad dat weigerde naar het pijpen van de Algerijnse autoriteiten te dansen. Op 4 maart vorig jaar mocht La Nation niet verschijnen omdat het blad, als eerste, een verhaal publiceerde over mensenrechtenschendingen in Algerije.
Twee weken later was het weer raak. Nu kwam er een verschijningsverbod omdat er een artikel zou worden gepubliceerd dat vraagtekens zette bij de rol van de milities die door de autoriteiten waren bewapend om het islamistische gevaar te bestrijden.
Precies een jaar geleden verdween La Nation helemaal van de schappen. Het blad zou te veel achterstallige betalingen hebben uitstaan bij de SIA, het staatsbedrijf dat nagenoeg een monopolie heeft op de import van papier en het drukken van de kranten. La Nation noemde het een 'schaamteloze vermomming voor een politieke liquidatie'. De redactie schreef brieven aan de president en premier. Het mocht niet baten.
Ghezali en haar vier collega's houden de moed erin door artikelen te schrijven voor het Belgische Le Soir en de Franse Libration. Maar van normaal werken is geen sprake meer in Algerije. 'In 1994 werd er een wet ingevoerd die voorschrijft dat het ministerie van Binnenlandse Zaken eerst zijn fiat moet geven aan verhalen die te maken hebben met de veiligheidssituatie. Wat je in de kranten aan feiten leest is dus allemaal propaganda. Alle ''onafhankelijke'' bladen zetelen in n gebouw. Al die journalisten wonen in dezelfde wijk. Het regime voedt hen, geeft hen informatie en beschermt hen. Hoe vrij ben je dan?
'Wij kunnen slachtpartijen niet onafhankelijk onderzoeken. Als er een incident is geweest, omsingelen de veiligheidstroepen de plek des onheils. Niemand mag erheen. Vervolgens kiezen de militairen wie er als getuige kan dienen. Daar mag je dan vervolgens mee praten.'
Ghezali heeft in tegenstelling tot veel van haar collega's haar land nog niet de rug toegekeerd. Ze slaapt op wisselende adressen. 'Mijn angst betreft niet een bepaalde groep. Ik vrees de situatie zelf, de kans dat iemand je zomaar ombrengt. Er zijn veel te veel mensen met wapens: militairen, opstandelingen, milities, burgers.'
De grote vraag in Algerije is: wie moordt er? In tegenstelling tot de radicateurs ('Het zijn de islamisten') en de fundamentalisten ('Het is de regering') wil Ghezali geen uitspraak doen. 'Het is zo verschrikkelijk complex, er wordt zoveel gemanipuleerd. Er bestaan doodseskaders, vergelijkbaar met die in Latijns Amerika. De staat is verplicht de burgers te beschermen, maar doet dat niet, zodat twee-, driehonderd moordenaars urenlang ongestoord hun werk kunnen doen. Ook zijn er door de regering bewapende milities, drie-  vierduizend man sterk, die ook moorden. Ik beschik niet over bewijzen om te kunnen zeggen dat de regering achter de moorden zit, maar ik kan niet accepteren dat ze de mensen niet beschermt. Meer kan ik hier niet over zeggen.'
Kan ze zelfs hier in Den Haag niet vrijuit praten? 'Nee, zelfs hier pas ik zelfcensuur toe.'
Soms balanceert ze op het randje van wat ze wel en niet kan zegggen. 'De regering is moreel verantwoordelijk voor al die 80 duizend doden. Let wel, ik zeg moreel. Haar strategie is gericht op het bewapenen van mensen en die tegen elkaar uitspelen. De militairen hebben het terrorisme nodig om zelf aan de macht te blijven.'
Vandaag zal ze in Straatsburg de Sacharov-prijs in ontvangst nemen. Ze zal de Europarlementarirs toespreken en de Europese apathie jegens Algerije aanvallen. 'Europa heeft bijgedragen aan de escalatie door de regering te steunen, uit angst voor 'een tweede Iran' als de islamisten aan de macht zouden komen. Europa heeft bovendien baat bij een zwak Algerijns regime, om makkelijk aan olie en gas te komen.'
Eindelijk worden er in Europa nu vragen gesteld over het Algerijnse geweld. Maar, weet ze, de internationale gemeenschap zal vanwege economische en geopolitieke redenen het Algerijnse regime nooit de duimschroeven aandraaien. 'Wijzelf zijn in de eerste en laatste plaats verantwoordelijk voor wat er in ons land gebeurt. Maar de Europeanen moeten later niet kunnen zeggen ''wij wisten van niets''. Om dat ''tweede Iran'' te voorkomen zitten wij nu weer opgescheept met de militairen. Het maakt voor mij bar weinig uit of de dictator een baard heeft of niet. Ze moorden op dezelfde wijze.'
Een oplossing voor de impasse? 'De kwestie is niet ''wel of geen islamisten in de regering'', het is ''wel of geen democratie''. Er moet onderhandeld worden, door alle partijen. Om te regeren moet je praten, coalities vormen, dat is het begin van democratie. Maar de militairen lappen die regels aan hun laars.'

Foto
	Salima Ghezali FOTO BERT VERHOEFF - DE VOLKSKRANT

