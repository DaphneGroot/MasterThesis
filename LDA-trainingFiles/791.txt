	As Mahatma Gandhi wordt in Ganges uitgestrooid
	Reuter
NEW DELHI
De as van Mahatma Gandhi zal eind deze maand, 49 jaar na de moord op de Indiase leider, in de heilige rivier de Ganges worden uitgestrooid.
Een uitspraak van de rechter in New Delhi verhinderde de uitvoering van het plan van Gandhi's achterkleinzoon om de stoffelijke resten eerst een route te laten afleggen langs plaatsen die verband houden met Gandhi's strijd voor India's onafhankelijkheid.
De fundamentalistische hindoe Nathuram Godse vermoordde Gandhi op 30 januari 1948 tijdens een gebedsdienst in een tuin in Delhi, vijf maanden na de Indiase onafhankelijkheid van Groot-BrittanniÃ«.
De as van de nationalistische leider ligt momenteel in een bankkluis. Het Indiase Hooggerechtshof bepaalde onlangs dat de achterkleinzoon, Tushar Arun Gandhi, de resten in ontvangst kan nemen. Dat gebeurt maandag.
Het is onduidelijk waarom het zo lang heeft geduurd voordat de nabestaanden van Gandhi diens stoffelijke resten krijgen.

