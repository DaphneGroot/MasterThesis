Vliegbasis Volkel.
Militaire kaart Uden uit 1840, met in het hart het gebied van de huidige vliegbasis
Geallieerde opnamen van door oorlogsgeweld vernield vliegveld, 19 september 1944
Inspectie van het WS3 systeem op Volkel in 2008
Vliegbasis Volkel is een vliegbasis in de gemeente Uden, gelegen nabij het dorp Volkel, oostelijk van de plaats Uden. De Vliegbasis Volkel vormt samen met de Vliegbasis Leeuwarden en de helikopterbasis Vliegbasis Gilze-Rijen de laatste Main Operating Bases (MOB) van de Koninklijke Luchtmacht. Alle andere bases werden in de loop der jaren wegbezuinigd. Op de basis zijn circa 1500 militairen werkzaam.
Geschiedenis.
In 1940 werd door Duitse troepen begonnen met de aanleg van een vliegveld bij de dorpen Volkel en Odiliapeel; een zgn "Nachtlandeplatz" voor toestellen van de Luftwaffe. De plek werd uitgekozen omdat er een stuk heideland lag met een spoorlijn ernaast.
Het veld was op negen punten rondom voorzien van Flak. Aanvankelijk werden grasbanen gebruikt maar vanwege de drassigheid werden in 1942 twee elkaar kruisende verharde stenen banen aangelegd, aangevuld met een derde grasbaan.
Regelmatig werd het vliegveld gebombardeerd maar steeds werd het hersteld. De Duitsers ronselden bewoners uit de omgeving voor het herstel van de start- en landingsbanen via lokale burgemeesters, die opdracht kregen aantallen mensen te leveren. Vanwege het gevaar voor geallieerde bombardementen weigerden sommige burgemeesters echter medewerking. H. Verheijen uit Erp werd hiervoor gearresteerd en naar concentratiekamp Buchenwald gebracht waar hij in maart 1945 overleed.
Bombardementen in augustus en september 1944 betekenden het einde van de Luftwaffe op Volkel. Banen en infrastructuur waren zodanig verwoest dat snel herstel onmogelijk was.
In september 1944 rukten de geallieerden op door Oost-Brabant i.h.k.v. Operatie Market Garden en verliet de Luftwaffe het vliegveld, na de overgebleven gebouwen vernield te hebben. Een Duitse hangaar en een deel van de keuken bleven gespaard. De klinkers van de banen werden na de oorlog door de Dienst Domeinen aan de gemeente Uden verkocht, die er in 1947 daarvan de Markt bestraatte.
Na vertrek van de Luftwaffe werd het vliegveld in 1945 hersteld en onder code nummer B.80 in gebruik genomen door de RAF. Deze stationeerde er de 121 Wing (Typhoons), 122 Wing (Tempest) en de 126 Wing (Spitfires). Nadat deze vertrokken waren verbleef de 136 Wing (Mosquito) nog korte tijd op het veld waarna het niet meer gebruikt werd.
Vanaf 1949 werd de basis gebruikt door het Korps Mariniers voor de basis en onderofficiersopleiding. Een startbaan werd gebruikt voor oefeningen van de Marine Luchtvaartdienst, de basis kreeg een nieuwe ingang, een kantine, een recreatiehal en een aantal simpele golfplaten constructies: zogenaamde "Nissenhutten". In april 1950 nam de [LSK] het geheel over en bouwde het uit tot een vliegbasis.
In 1951 werd Volkel aangewezen als eerste tactische vliegbasis in Nederland en tussen 1951 en 1952 werden vier vliegende squadrons opgericht (327, 328, 311 en 312 squadron). Na verplaatsing van 327 en 328 squadron werd in 1953 het 306 (fotoverkennings) squadron opgericht plus 313 squadron.
Tijdens de jaren 1950 en 1960 werd op Volkel gevlogen met toestellen van de typen "F-84 Thunderjet", "T-33 T-Bird" en "F-84F Thunderstreak". Vanaf 1964 werd dit toestel vervangen door de Lockheed F-104 Starfighter, het eerste multirole gevechtsvliegtuig dat kon worden ingezet voor luchtverdediging, grondsteun, aanvallen op vijandelijke doelen en fotoverkenning.
Aan het begin van de jaren 1970 werden met een grootschalig NAVO-project, betonnen vliegtuig- en commandobunkers gebouwd. Bij de toen in grote aantallen gehouden oefeningen lag de nadruk vooral op bescherming van de basis en op het verlenen van luchtsteun.
Vanwege de vervanging van de F-104 Starfighter door de F-16 werden deze toestellen vanaf 1983 op Volkel geïntroduceerd.
In recente perioden leverde Volkel detachementen voor diverse internationale operaties. In 1994 werd voor toezicht op het vliegverbod boven Bosnië geopereerd vanaf de Italiaanse basis "Villafranca". In 2002 werd i.s.m. Deense en Noorse luchtmachteenheden vanaf de basis Manas in Kirgizië geopereerd om luchtsteun te verlenen aan ISAF eenheden in Afghanistan. Ook in 2004 leverde Volkel een detachement F-16's ter ondersteuning van ISAF vanaf Manas. In 2005 en 2009 opereerden detachementen van Volkel respectievelijk vanaf Kabul en Kandahar en in 2012 werd geopereerd vanaf Mazar-i-Sharif.
In september 2006 verongelukte een F-16 op de vlb Vkl. door motorstoring. De 2 vliegers ontkwamen gelukkig maar het toestel viel omlaag, miste de oude verkeerstoren net en crashte boven op een shelter voorzien van het WS3-systeem.
Het 306 Squadron (fotoverkennings, later opleidingssquadron) werd in 2007 in verband met bezuinigingen opgeheven. De fotoverkenningstaak werd toegewezen aan de resterende F-16 squadrons met de Reccelite fotoverkenningspod. Het 311 Squadron werd ook in verband met bezuinigingen in september 2012 opgeheven
Heden.
De organisatiestructuur van de vliegbasis is als volgt
Museum.
De vliegbasis bezit een traditiekamer met de naam "Typhoon". Deze is sinds 1992 te bezichtigen. Er zijn documenten en foto's te zien omtrent de geschiedenis van de basis en vliegtuigmodellen, schietstoelen, boordwapens en onderdelen van diverse vliegtuigen. Zelfs complete cockpits van een F-104G Starfighter en van een F-16 staan er tentoongesteld, waar bezoekers in kunnen plaatsnemen en zich even een militaire vlieger kunnen wanen.
Kernwapens.
Hoewel het door het ministerie van Defensie nooit is bevestigd of ontkend, vermoedt men dat de vliegbasis nu nog de enige locatie in Nederland is waar kernwapens zijn opgeslagen. Oud-premiers Ruud Lubbers en Dries van Agt hebben in 2013 bevestigd dat er inderdaad kernwapens op vliegveld Volkel liggen opgeslagen. Het zou gaan om 22 atoombommen van het type B61.
De basis hiervan is de multilaterale overeenkomst die op 6 mei 1959 door de toenmalige minister van Buitenlandse Zaken Josef Luns werd getekend. Deze overeenkomst met de Verenigde Staten "op gebied van samenwerking bij het gebruik van atoomenergie voor de wederzijdse verdediging" maakte de komst en opslag van kleine zgn. "tactische" kernwapens naar Nederland mogelijk. Zij bleven echter onder USAF beheer. Op 1 juli 1960 kreeg 311 Squadron op Volkel een nucleaire NATO taak, een jaar later gevolgd door 312 Squadron.
Ex jachtvlieger en nu Commodore b.d Steve Netto was 23 toen hij gestationeerd was op Volkel en schreef een boek over zijn tijd als jachtvlieger in de Koude Oorlog. In zijn boek geeft hij niet alle geheimen prijs maar schrijft hij dat "bijna iedere squadronvlieger de afschuwelijke verantwoordelijkheid accepteerde om, als het erop aankwam, een "special" (atoombom) af te werpen". 4 Republic F-84F Thunderstreak jachtbommenwerpers stonden altijd "opgebombd" standby om binnen 15 minuten op te stijgen. Gedurende de Cubacrisis werd dit aantal verhoogd tot 12 stuks en waren vrijwel alle jachtvliegers geconsigneerd. Op Volkel stonden, net als op andere NATO vliegbases met een nucleaire taak in Europa altijd gevechtsvliegtuigen standby voor inzet met echte kernbommen. Op Volkel waren toen in de Yankee-Orange area ruim 50 kernbommen van het type B28 beschikbaar voor inzet. De veiligheidsmaatregelen rond deze toestellen waren extreem. Wie zonder toestemming binnen een bepaalde cirkel rond het toestel kwam, kon zondermeer worden doodgeschoten! Op een Britse basis in West-Duitsland kostte dit aan een monteur het leven.
Vermoedelijk lagen vanaf 1961, tijdens de Koude Oorlog – waarin op Volkel "F-84 Thunderstreaks" en later "F-104 Starfighters" waren gelegerd – aan de noordkant van de basis B28 en later B43-kernwapens in een zwaar bewaakte "Weapon Storage Area" (WSA) opgeslagen. De B28 was destijds de standaard tactische atoombom waarmee de Republic F-84 Thunderstreak was uitgerust en de B43 was dit voor de F-104 Starfighter.
Periodiek werden er enkele van en naar een ander zwaar bewaakt gedeelte op de basis gebracht: de "Quick Reaction Alert". Dit waren 4 open hangars (later bunkers) naast de hoofdbaan waarin permanent nucleair bewapende startklare vliegtuigen waren opgesteld. De nucleaire QRA-taak kwam na het einde van de Koude Oorlog te vervallen en dit deel op de basis wordt voor andere doeleinden gebruikt. In de WSA ligt gewone munitie opgeslagen nadat in het begin van de jaren 1990 het "Weapon Storage and Security System (WS3)" werd ingevoerd. Nu vermoedt men dat kernwapens zijn opgeslagen in elektronisch bewaakte kluizen in de vloeren van een aantal vliegtuigbunkers verspreid over de basis waarin tevens F-16's zijn gestald.
Volkel beschikt over 32 Protective Aircraft Shelters (vliegtuigbunkers) waarvan 11 zijn voorzien van WS3 kluizen met een totale capaciteit van 44 stuks waarin heden vermoedelijk nog 22 bommen zijn opgeslagen. De basis huisvest een USAF-eenheid, 703 Munition Support Squadron, (MUNSS) belast met bewaking en onderhoud van B-61 kernwapens.
Deze tactische kernwapens maken deel uit van de nucleaire standaardbewapening van de F-16, en zijn bedoeld om in oorlogstijd door Nederlandse toestellen gebruikt te worden binnen het kader van de kernwapentaak die Nederland binnen NAVO-verband vervult.
De vermoedelijke aanwezigheid van deze wapens leidt geregeld tot protestacties door vredesactivisten, variërend van vreedzame blokkades tot de vernieling van gebouwen en materieel.
Op 10 september 2009 maakte de PvdA bekend dat de partij van de kernwapens af wilde.
In gelekte documenten die door Wikileaks op internet zijn geplaatst op 29 november 2010, bevestigt een Amerikaanse diplomaat de aanwezigheid van de kernwapens. De toenmalige minister Rosenthal (Buitenlandse Zaken) maakte kenbaar "geen mededelingen over de aan- of afwezigheid van kernwapens te doen". Oud-premier Ruud Lubbers gaf in een documentaire van National Geographic toe dat in ondergrondse kluizen op de vliegbasis 22 Amerikaanse atoombommen opgeslagen liggen.
Open Dagen.
Periodiek (2x per 3 jaar) worden in juni de "Luchtmachtdagen" gehouden. Deze staan in het kader van personeelswerving en bestaan vnl. uit demonstraties, display teams en presentaties van oude en nieuwe vliegtuigtypen.
Civiel medegebruik.
Er is ooit geopperd om de vliegbasis ook een functie van civiele medegebruik voor de regio te laten bekleden als 'Uden Airport' omdat de basis al thuishaven is voor de traumahelikopter voor Zuidoost-Nederland, in samenwerking met Universitair Medisch Centrum St Radboud. Ander civiel gebruik werd echter afgewezen.
Sinds 1955 vinden er vanaf de vliegbasis zweefvliegactiviteiten plaats. Tegenwoordig huist de 'zweefvliegclub Volkel' er in de oude Duitse hangar uit de Tweede Wereldoorlog die ondanks de geallieerde bombardementen overeind is gebleven.
