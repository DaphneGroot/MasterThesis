	Politie rolt netwerk cocainehandelaren op
	ANP
ASSEN
De politie in Drenthe heeft een omvangrijke cocaïnebende opgerold. Een rechercheteam heeft de afgelopen maanden 24 personen aangehouden.
Bij huiszoekingen troffen agenten 140 kilo cocaïne met een waarde van 6,5 miljoen gulden aan. Ook nam de politie vier vuurwapens en 2,5 miljoen gulden aan contanten in beslag.
Vier verdachten, een 52-jarige man uit Leeuwarden, een 52-jarige man met zijn 22-jarige zoon uit Uitdam en een 42-jarige Amsterdammer zijn vrijdag in bewaring gesteld.
Het onderzoek kwam twee jaar geleden op gang toen de politie van Drenthe samen met die in Friesland een onderzoek begon naar de handel in gestolen goederen. Al snel bleek dat de handelaren zich ook bezig hielden met drugs.

