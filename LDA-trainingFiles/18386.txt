Provincies van Vietnam.
Kaart met alle bestuurlijke gebieden van Vietnam
Er zijn 58 provincies van Vietnam (Vietnamees: "tỉnh"). Daarnaast zijn er 5 steden (Vietnamees: "thành phố trực thuộc trung ương") die gelijke bevoegdheden hebben als provincies en derhalve als provincie kunnen worden beschouwd.
Provinciale regering.
Vietnamese provincies worden, in beginsel, gecontroleerd door een volksraad die wordt gekozen door de bewoners van de provincie die op dat moment achttien jaar of ouder zijn. De volksraad wijst een Volkscomité aan die de Uitvoerende macht van de provincie vormt. Dit is een versimpelde vorm van de werkwijze van de Vietnamese nationale overheid, waaronder de provinciale regeringen vallen.
Volksraad.
Iedere Volksraad heeft een actief comité met een voorzitter en vicevoorzitter. Dit comité wordt gekozen onder de leden van de Volksraad. Het comité heeft een aantal functies, waaronder het vertegenwoordigen van de raad. Er zijn ook een aantal andere comités vastgesteld om zich met specifieke zaken bezig te houden. Zo hebben alle provincies een economisch en budgettair comité, een sociaal en cultureel comité en een rechtscomité. Afhankelijk van de provincie kunnen er ook andere comités worden ingesteld, bijvoorbeeld voor etnische minderheden.
Inwoners van de provincie kunnen zich verkiesbaar stellen voor de volksraad vanaf de 21-jarige leeftijd. Om kandidaat te worden, kan men zich kandidaat stellen, het is echter ook mogelijk om gekozen te worden voor deelname door het Vaderland Front. Op de kandidaten die zichzelf kandidaat gesteld hebben, zal vervolgens worden gestemd op kiezersbijeenkomsten, georganiseerd door het Front. De uitslag daarvan bepaald dan of de kandidaten voldoen aan de voorgeschreven criteria. Kandidaten die niet genoeg vertrouwen krijgen tijdens die bijeenkomsten kunnen niet deelnemen aan de verkiezingen.
Het aantal kandidaten dat verkozen wordt per kiesdistrict varieert, verkiezingen kunnen echter alleen doorgang vinden als er meer kandidaten dan verkiesbare plaatsen zijn.
Lijst van provincies.
De provincie met het hoogste inwoneraantal is Ho Chi Minhstad. Dit is een van de vijf steden die provincie-rechten heeft en heeft 5 miljoen inwoners. De tweede provincie qua inwoneraantal is de provincie Thanh Hóa (meer dan 3,5 miljoen). De provincie met het laagste inwoneraantal is Lai Châu, een bergachtige provincie in het noordwesten van Vietnam.
