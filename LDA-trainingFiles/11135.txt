Wisch (Gelderland).
Wisch was tot 1 januari 2005 een gemeente in de Achterhoek, in de Nederlandse provincie Gelderland. De gemeente telde toen 19.534 inwoners en had een oppervlakte van 72,79 km² (waarvan 0,27 km² water).
Op 1 januari 1812 werd de gemeente Wisch gesplitst in de twee zelfstandige gemeenten Terborg en Varsseveld. Kennelijk was dit geen succes, want op 1 januari 1818 werden de Terborg en Varsseveld weer samengevoegd tot de gemeente Wisch. Op 1 januari 2005 fuseerde Wisch met de gemeente Gendringen tot de nieuwe gemeente Oude IJsselstreek.
De gemeente Wisch is voortgekomen uit de heerlijkheid Wisch. In Terborg staat nog steeds Kasteel Wisch, waarin de heren van Wisch huisden.
Kernen.
De voormalige gemeente bestond uit de volgende kernen.
Bontebrug, Heelweg-Oost, Heelweg-West, Silvolde, Sinderen (gedeeltelijk), Terborg, Varsseveld (gemeentehuis) en Westendorp.
