Schaar (gereedschap).
Een schaar is een stuk gereedschap dat kan worden gebruikt om allerlei zaken door te snijden of af te knippen.
Werking.
De knipbeweging gebeurt doordat twee vrij scherpe en onbuigzame metalen bladen (messen) langs elkaar heen schuiven, waar het te knippen voorwerp tussen komt. Materiaalkundig gezien wordt bij knippen gebruikgemaakt van een schuifspanning die plaatselijk zo groot gemaakt wordt dat de te knippen delen van elkaar afschuiven.
Gebruik.
Een huishoudelijke schaar heeft meestal een handvat met ogen voor de vingers, en een scharnierpunt met een schroef. Sommige scharen hebben net zoals een tang een lang handvat zodat een hefboom ontstaat waarmee veel kracht kan worden gezet. Voor industrieel gebruik zijn er grote, mechanisch aangedreven scharen.
De meeste scharen zijn voor rechtshandig gebruikgemaakt. Wanneer met de rechterhand kracht wordt gezet, worden de bladen zijwaarts tegen elkaar aangedrukt. Linkshandigen drukken de bladen uit elkaar waardoor deze minder goed werkt. Voor linkshandigen zijn speciale scharen te koop.
Geschiedenis van de schaar.
De Egyptenaren vonden de schaar uit in 1500 v.Chr. De eerste scharen in het Midden-Oosten dateren uit 1000 tot 2000 jaar v.Chr.
In Europa is de schaar als werktuig om textiel en leer mee te snijden rond 500 v.Chr. ontstaan en werd door de Romeinen veel gebruikt. Romeinse scharen zijn van brons of smeedijzer en hebben geen scharnierpunt, maar een verende verbinding aan het uiteinde. De vorm van de schaar zoals wij die kennen, is pas in de Middeleeuwen ontstaan.
Soorten scharen.
Sommige typen tangen worden ook gebruikt om te knippen (kniptang), maar die hebben een ander principe; zij knijpen eerder het voorwerp door, dan dat ze echt knippen met langs elkaar glijdende messen. Zo is er bijvoorbeeld de betonschaar, om betonijzer door te knippen. Deze wordt ook gebruikt om fietsen te stelen, want de meeste fietssloten kunnen er ook mee worden doorgeknipt.
Onderhoud van de huishoudschaar.
Een gewone, niet-roestende schaar vergt geen onderhoud, behalve het af en toe aandraaien van de schroef in het scharnierpunt. Als een schaar bot wordt, wil het knippen van schuurpapier nog weleens helpen.
Symboliek.
Deze schaar werd waarschijnlijk gebruikt bij rituelen, Turkije, 2e eeuw.
In de iconografie is een schaar het attribuut van Atropos, een van de drie schikgodinnen en ook van de Heilige Agatha, wier borsten werden afgesneden.
Trivia.
Een schaar is ook een onderdeel van de stoomschuifbediening van een stoomlocomotief, bijvoorbeeld de schaar van Stephenson. Dankzij de schaar kan een locomotief voor- en achteruitrijden. Met het knipinstrument heeft dit niets te maken.
