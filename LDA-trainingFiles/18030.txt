 GEEN EXTRA STEUN VOOR EX-DAF-WERKNEMERS - WIJERS. 
 DEN HAAG, 20 jan (Reuter) - Ministerie van Economische Zaken Hans Wijers is niet van plan om een deel van de opbrengst van het staatsbelang in DAF Trucks te gebruiken om alle ex-werknemers van DAF weer aan het werk te krijgen. 
 Dit blijkt uit het antwoord van Wijers op kamervragen van zijn partijgenoot Jan van Walsem. 
 "De opbrengst van de verkoop van de aandelen in DAF Trucks zal volledig worden aangewend ter vermindering van de staatsschuld," aldus Wijers. 
 Wijers' partijgenoot Jan van Walsem had gevraagd om, nadat DAF Trucks was overgenomen door de Amerikaanse Paccar, uit de winst op het staatsbelang vijf miljoen gulden te reserveren. 
 Dat bedrag zou een garantie aan het Ondersteuningsfonds ten voor ex-DAF-medewerkers als uiterste scholings-c.q. begeleidingsinspanning moeten zijn om iedereen (van elke leeftijd) weer opnieuw aan het werk te krijgen. 
 Dat voorstel is volgens Wijers wel "sympathiek" maar hij wil het niet honoreren omdat er een precedent door zou ontstaan waarop alle werknemers in een vergelijkbare situatie een beroep zouden kunnen doen. 
 Volgens Wijers boekt de staat een winst op de verkoop van aandelen DAF Trucks NV van 153,6 miljoen gulden. Maximaal komt daar nog 37,9 miljoen bij, aldus Wijers. 
 Volgens de minister heeft de voorzitter van het DAF ondersteuningsfonds aangegeven dat aan alle in aanmerking komende oud-DAF medewerkers inmiddels een uitkering is gedaan. 
 Wijers wil bekijken of aanvullende scholings-dan wel begeleidingsinspanningen kunnen bijdragen om de nu nog werkloze oud-DAF-medewerkers weer aan het werk te krijgen maar vooralsnog zijn daar volgens hem nog voldoende middelen voor aanwezig. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
