Loep.
Een loep is oorspronkelijk een kleine, in een montuur gevatte, sterk vergrotende (dus positieve) dubbelbolle of halfbolle lens of samenstelling van lenzen. De vergroting is meestal tussen 4 en 20 maal. Een grotere tot grote, eenvoudige uitvoering van een loep, bestaande uit een enkelvoudige lens en minder vergrotend dan een loep, heet vergrootglas. Tegenwoordig wordt een vergrootglas ook vaak loep genoemd.
Een loep wordt vooral gebruikt door biologen, juweliers, filatelisten en horlogemakers om kleine details te kunnen zien. Loepen vormen ook vaak een belangrijk onderdeel van hulpmiddelen voor slechtziende mensen. Er bestaan enkelvoudige loepen, en samengestelde, die uit twee of meer lenzen bestaan.
Wil men het voorwerp vergroot zien, dan moet het niet verder van de lens weg liggen dan zijn brandpuntsafstand.
Een oculair is in feite een soort loep, waarmee het door het objectief van een optisch instrument, zoals een telescoop, een verrekijker, een microscoop e.d., gevormde reële beeld wordt bekeken.
Een vergrootglas wordt in de volksmond ook wel "brandglas" genoemd; door de stralen van de zon in het brandpunt te bundelen wordt de temperatuur daar zo hoog, dat papier en ander droog materiaal in brand kunnen vliegen.
Werking.
Een loep ontleent zijn vergrotende werking aan het feit dat men het voorwerp veel dichter bij het oog kan houden dan normaal. Het dichtstbijzijnde punt waar men zonder hulpmiddelen nog scherp kan zien, is het zogenaamde nabijheidspunt. Wil men het beeld nog groter zien, dan moet men het voorwerp dichterbij houden. Om dan toch nog scherp te kunnen zien, heeft men een positieve lens nodig. In die zin kan een loep beschouwd worden als een extreem sterke leesbril.
Sterkte van de loep.
De sterkte van een loep wordt gewoonlijk opgegeven als vergrotingsfactor. Vooral bij goedkopere exemplaren van onbekende merken is het verstandig voor aanschaf de werkelijke vergroting even te schatten. Er wordt namelijk nogal eens stilzwijgend de zogenaamde "oppervlaktevergroting" opgegeven, die het kwadraat is van de hoekvergroting en dus aanzienlijk groter lijkt.
Typen loepen.
Behalve de hierboven beschreven enkelvoudige loep bestaan er nog enkele typen.
Doubletloep.
Een "doubletloep" is een loep die bestaat uit twee lenzen, meestal planconvexe (vlak-bolle) lenzen die met de convexe kant naar elkaar toe zijn gemonteerd. Hierdoor wordt een aantal beeldfouten grotendeels gecorrigeerd.
Dergelijke, vaak vrij sterk vergrotende loepen (5 – 20x) worden vooral door biologen, geologen, juweliers en horlogemakers gebruikt.
Tripletloep.
Een tripletloep met 3 of meer lenzen (vergroting 5 – 20x) is zo gecorrigeerd dat deze loep vrijwel geen lensfouten heeft. Dit is van belang bij bijvoorbeeld het onderzoek aan edelstenen.
Dradenteller.
Een "dradenteller" – in het grafisch vak "lijnenteller" genoemd – is gewoonlijk een enkelvoudige loep die in een meestal uitklapbaar frame is bevestigd, op zodanige wijze dat de onderlaag waarop de loep in uitgeklapte toestand staat, samenvalt met het brandvlak van de loep. Daardoor wordt die ondergrond scherp gezien. Een dergelijke loep is met name geschikt om vlakke voorwerpen te bekijken: fotonegatieven, dia's, postzegels, textiel.
Meestal bevat het beeldrandje van het voetstuk nog een schaalverdeling, zodat men het aantal draden per centimeter van een weefsel kan tellen. Vandaar de naam.
Tafelloep.
Een "tafelloep" staat op een voetstuk, al dan niet via een verstelbare arm. Deze loepen worden wel gebruikt bij fijnmechanisch montagewerk. Bij duurdere soorten kan de loepvatting of aan de steunarm een lichtbron bevatten. Een variant met een lange poot die op de grond kan staan, wordt onder meer in ziekenhuizen gebruik om bijvoorbeeld wondjes te bekijken.
Borduurloep.
Een "borduurloep" of "handwerkloep" is een grote loep die met een koord om de nek wordt gehangen. De rand van de loep, vaak voorzien van een soort pootjes, steunt tegen de borst. Bij dit type heeft men tijdens het gebruik beide handen vrij, bijvoorbeeld voor borduur- of ander handwerk. Soms is in het montuur ook verlichting ingebouwd.
Oculair.
Een bijzonder soort loep is het "oculair", dat gebruikt wordt om het door een objectief gevormde beeld met het oog te bekijken. Dit wordt toegepast in onder andere verrekijkers, telescopen, microscopen, camerazoekers, etc.
Fresnelloep ter grootte van een creditcard
Fresnelloep.
Er zijn ook loepen in de vorm van een Fresnellens, bijvoorbeeld ter grootte van een bankpasje. De kwaliteit is wat minder dan van een gewone loep.
