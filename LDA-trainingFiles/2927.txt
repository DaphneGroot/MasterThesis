	Willen we meer banen of hogere uitkeringen?
	H. Yildiz, 17 jaar, woont niet meer thuis maar regelt voor haar vader de contacten met de sociale dienst. 'Het zou beter zijn als de uitkeringen hoger zijn. Mijn vaders uitkering is 1900 gulden netto voor hem, mijn moeder en vijf kinderen die nog thuis wonen. De scholen zijn begonnen. Twee kinderen gaan nu naar de middelbare school. Dat betekent nieuwe boeken. Mijn vader kreeg 120 gulden voor schoolkosten. Alleen een schooltas kost al 30,35 gulden. Vorig jaar kregen we geld van de sociale dienst voor bureaustoelen en twee fietsen. Ik had gehoord dat je dat kon aanvragen. Mijn vader is 47 jaar. Hij kwam twintig jaar geleden naar Nederland en is ruim acht jaar werkloos. Hij heeft hartproblemen en wordt door mijn moeder verzorgd.'
Paul de Beer, onderzoeker armoede bij het Sociaal en Cultureel Planbureau. 'Ik doe geen uitspraak over de vraag of het uitkeringsniveau voldoende hoog is. Dat is een politieke afweging: wil je dat mensen met de laagste inkomens ook profiteren van de welvaartsgroei?
'Waarschijnlijk wordt het minder aantrekkelijk betaald werk te accepteren als de uitkeringen omhoog gaan. Maar werklozen reageren niet alleen op financile prikkels. Een kleine inkomensvooruitgang kan genoeg zijn, blijkt uit onderzoek dat wij hebben gedaan.
'Hogere uitkeringen betekenen hogere sociale premies, maar dat leidt niet altijd tot hogere loonkosten en tot een lagere groei van het aantal banen. De statistiek laat ons dat directe verband niet zien. Uit ons onderzoek blijkt dat een deel van de huishoudens kan rondkomen van het minimum, een ander deel niet. Vooral mensen die langdurig op het minimum leven, hebben problemen. Het armoedebeleid kun je op die groepen richten. Maar het probleem is dat ze niet scherp zijn te definiren.'
Loes Rijs-Neeft, voorzitter van de Vereniging van Sociale Diensten. 'Veel gemeenten helpen incidenteel via de bijzondere bijstand en met het kwijtschelden van belastingen. Het is vernederend voor de mensen die er afhankelijk van zijn. Ik ben voor het verhogen van de sociale uitkeringen. Hoeveel ze omhoog moeten en wat de effecten zijn, dat is een zaak voor economen.'
Sweder van Wijnbergen, secretaris-generaal ministerie Economische Zaken. 'Negentig procent van de werklozen wil graag aan de slag. Het is vast niet goed voor de psyche om het idee te hebben dat er geen beroep op je wordt gedaan. Als je het minimumloon en de uitkeringen wilt verhogen, bezegel je het lot van de laaggeschoolde werklozen. Dat is misplaatste solidariteit. Dan koop je mensen af met geld, maar je houdt ze werkloos.
'Als ik geld kan besteden, kijk ik liever naar specifieke maatregelen in het fiscale en uitkeringsstelsel, bijvoorbeeld het earned income tax credit systeem zoals in de Verenigde Staten is ingevoerd. Dan krijgen laagbetaalden een bedrag van de belastingdienst terug, op voorwaarde dat ze zelf geld verdienen.
'WAO'ers kunnen vaak wel werken. Nederland heeft 15 procent WAO'ers tegen 7  8 procent in andere landen. Ik ben bereid te geloven dat 7  8 procent van de beroepsbevolking echt niet kan werken. Maar die groep krijgt een uitkering op het niveau van het minimumloon. Dat is niet veel, maar je kunt ook niet zeggen dat er op grote schaal armoede is.'
Jos du Cloo, 50 jaar. Na een val van de steiger in 1983 heeft hij een dwarslaesie en woont hij in een centrum voor gehandicapten in Zandvoort. 'Mijn netto-uitkering is 380 gulden per maand. Daarvan wordt 20 gulden vakantiegeld afgehouden. Een keer per jaar krijg ik dan 240 gulden om op vakantie te gaan. Daar kom je ver mee, ongeveer tot op het strand hier. Van mijn maandgeld betaal ik kijk- en luistergeld, mijn rokertje, kleding en de krant. Mijn kleding slijt sneller dan normaal, maar omdat ik niet loop doe ik lekker lang met mijn schoenen. Het kostte veel geld om mij in leven te houden, maar ik krijg nu te weinig om er ook van te genieten.'
Bep Hermans werkt via de banenpool als etage-assistent in een Rotterdams bejaardenhuis. 'Ik was na mijn scheiding zes jaar werkloos. Ik ging naar het arbeidsbureau en ze lachten me uit om mijn 47 jaar. Als je 23 bent, vinden ze je al oud. Bij de banenpool lukte het wel. Ik werk op een afdeling met dertien zwaar demente ouderen, dus dat is pittig. Ik schenk de koffie in, smeer boterhammen, begeleid bij activiteiten. Ik werk 36 uur per week, twee keer per maand in het weekeinde.
'De uitkeringen mogen van mij omhoog, een ietsie pietsie. Ik verdien 1743 netto per maand. Dat is meer dan mijn uitkering, maar volgend jaar ga ik er met huursubsidie op achteruit, omdat ik nu verdien. Ik heb collega's met minderjarige kinderen die netto nauwelijks meer hebben dan toen ze werkloos waren. Ik ben hardstikke blij dat ik werk heb, maar ik vind dat er verschil mag zijn, dat je in je portemonnee merkt dat je werkt.'
Hennie van den Elzen, directeur arbeidsbureau Veghel en Uden. 'Werkgevers moeten je willen hebben. Wij merken dat er een groep mensen is, die nooit meer betaald werk krijgt. Dat zijn langdurig werklozen. Echt langdurig, ik heb het niet over n of twee jaar. Ook mensen die ouder zijn of gedeeltelijk arbeidsongeschikt.
'Wat mij betreft kan de uitkering omhoog voor mensen die wel willen maar niet kunnen werken. Stel landelijk vast wie tot die groep hoort. Je kunt dat niet overlaten aan de maatschappelijk werkers van gemeentelijke sociale diensten. Dan vrees ik willekeur.'

