Minotaurus.
De Minotauros (Oudgrieks: - "Minos-stier") of Minotaurus (Lat.) is een figuur uit de Griekse mythologie. Het is een schepsel met de kop en de staart van een stier maar het lichaam van een man.
Geboorte.
Minos, de koning van Kreta, had onenigheid met zijn broers over de vraag wie de rechtmatige koning was. Minos bad de zeegod Poseidon om een teken dat hij de rechtmatige koning was. Poseidon stuurde een witte stier als teken van het koningschap, op voorwaarde dat die stier meteen geofferd zou worden. Minos hield echter zijn belofte niet, en Poseidon wreekte zich door Minos' vrouw Pasiphaë verliefd te laten worden op de stier. De Atheense architect Daedalus bouwde een houten, holle koe waarin Pasiphaë kon gaan liggen en gemeenschap hebben met de stier. Nadat de stier haar bevrucht had, werd de Minotauros geboren.
Opsluiting in een doolhof.
De Minotauros werd aanvankelijk gezoogd door zijn moeder, maar werd later gevoed met mensenvlees. Als gevolg daarvan werd de Minotauros te gevaarlijk voor zijn omgeving en opgesloten in een speciaal voor hem door Daedalus ontworpen en gebouwde doolhof, het Labyrint. Wie er eenmaal binnen was, kon de uitgang niet meer vinden. Eén keer per jaar of per zeven of negen jaar werden zeven Atheense jongens en meisjes als voedsel het Labyrint ingedreven.
De dood van de Minotauros.
Een van de zonen van Minos, Androgeus, een gewaardeerd atleet, was uit jaloezie voor zijn overwinningen op de Panathenaeën vermoord in Athene.
Theseus in gevecht met de Minotauros, binnen het Labyrint
Uit protest tegen deze gang van zaken liet de koningszoon van Athene, Theseus, zich vrijwillig met een nieuwe lichting naar Kreta inschepen, overtuigd dat hij de Minotauros zou doden. Hij kreeg daarbij hulp van Ariadne, de dochter van Minos, die verliefd op hem was. Ariadne gaf Theseus een kluwen wol om de weg in het Labyrint terug te vinden. Theseus ging het Labyrint binnen, waarbij hij Ariadnes draad afrolde. Theseus doodde de Minotauros met het zwaard dat hij van zijn vader Aegeus had gekregen, en vond door de draad van Ariadne te volgen de uitgang terug.
Oorsprong van de Minotaurosgeschiedenis.
Het paleis van Minos te Knossos op Kreta had een architectuur die veel aan een doolhof doet denken. Men heeft dit feit wel gerelateerd aan de mythologie van de Minotauros. Verder was er een cultus rond de stier op dit eiland ten tijde van de Minoïsche cultuur.
George Frederic Watts (1817-1904) "The Minotaur"
Invloed.
De figuur Minotauros heeft in de kunst voor veel inspiratie gezorgd. Zo schilderde George Frederic Watts een Minotauros, die droevig over zee in de verte schijnt te kijken. Picasso maakte een tekening van een verliefde Minotauros. In het werk van C.S. Lewis de Kronieken van Narnia worden Minotaurossen genoemd. Ook in de films van Disney en 20th Century Fox, die gebaseerd zijn op de boeken van Lewis, verschijnen Minotaurossen, alleen is heel hun lichaam bedekt met haar en hebben ze hoeven en een hoofd dat lijkt op dat van een oeros.
