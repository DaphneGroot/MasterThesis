Wesel (stad).
Wesel (Nederlands: "Wezel") is een historische vestingstad en hoofdstad van Kreis Wesel in de deelstaat Noordrijn-Westfalen, Duitsland. Wesel ligt aan de rivier de Rijn, gelegen tussen het Ruhrgebied en de Nederlandse grens bij Bocholt. De stad telt inwoners.
Geschiedenis.
Wesel behoorde tot het Hertogdom Kleef, dat sinds 1666 deel uitmaakte van Brandenburg-Pruisen. Het heeft sterke historische banden met Nederland. Tijdens de Inname van Wesel (1629) werd de stad bevrijd van de Spaanse bezetting. Tijdens de Tachtigjarige Oorlog kende de stad een groot aantal protestants-Nederlandse vluchtelingen die voor de Spaanse vervolgingen waren gevlucht. In Wesel werd tot in de 19e eeuw een aan het Nederlands verwant dialect gesproken.
Kruitramp 1642.
Op 12 juli 1642 vond in Wesel een kruitramp plaats. Een koetsier maakte met zijn kar een vrachtrit met niet afgedekte kruitvaten. Toen de hoefijzers van het paard over de straatstenen ketsten, sprongen vonken over op de gevaarlijke lading. De lading ontplofte, waarbij de koetsier en enkele omstanders om het leven kwamen. De ontploffing veroorzaakte aanzienlijke schade aan de omringende huizen, waarvan daken en ramen zwaar beschadigd raakten.
Tweede Wereldoorlog.
Tot 1945 bevond de langste brug over de Rijn zich in Wesel. Deze spoorbrug, gebouwd tussen 1872 en 1874, bestond uit 107 pijlers waarvan er drie in het water stonden en was 1950 meter lang. Hij zorgde voor de verbinding tussen Noord-Duitsland en West-Europa. De twee spoorlijnen die over deze brug liepen, begonnen in Boxtel ("zie" Duits Lijntje) resp. Venlo en eindigden in Hamburg.
Op 10 maart 1945 werd de brug tot ontploffing gebracht door terugtrekkende Duitse soldaten om de opmars van de geallieerde troepen te vertragen. Overblijfselen van de brug zijn nog steeds terug te vinden in het landschap. Over een lengte van 2 km staat deze stenen brug nog recht.
De stad werd in voorbereiding op de verovering door de geallieerde troepen op 16, 17 en 19 februari en op 23 maart 1945 zwaar gebombardeerd. Toen de stad veroverd was was 97% van de stad verwoest. Voor de oorlog woonden 25.000 mensen in Wesel; in mei 1945 telde de stad nog maar 1900 inwoners.
Wapen.
Het wapen van Wesel bestaat uit een schild met de afbeelding van drie wezels. Volgens een hieraan verbonden legende zijn dat drie zwangere wezelvrouwtjes; hun nazaten zouden de stad Wezel hebben gesticht.
Kerken.
In de gemeente Wesel staan meerdere bijzondere kerken, één daarvan is de evangelische "Willibrordi-Dom" (1498–1540) aan de grote Markt. Het is een laatgotische basiliek. De toren van deze kerk werd in 1478 gebouwd.
Verkeer en Vervoer.
Op 700 meter ten zuidoosten van het stadscentrum ligt Station Wesel, gelegen aan de spoorlijn Oberhausen - Emmerich. Op dit station vertrekken treinen naar o.a. Emmerich, Bocholt, Duisburg, Düsseldorf, Arnhem en Keulen.
Daarnaast zijn er nog twaalf andere regionale buslijnen en drie stadsbuslijnen in Wesel.
Wesel ligt langs de Bundesautobahn 3 en is vanaf deze snelweg te bereiken via de afritten 5, 6 en 7.
