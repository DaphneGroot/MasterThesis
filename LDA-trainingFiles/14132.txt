Testament (band).
Testament is een Amerikaanse thrashmetalband die in 1983 werd opgericht als Legacy door Eric Peterson, Derrick Ramirez en Louie Clemente. Ook Steve "Zetro" Souza en Greg Christian maakten deel uit van Legacy.
Wonderkind Alex Skolnick kwam later in de plaats van Derrick Ramirez. Ook Steve Souza verliet Legacy en ging naar Exodus nadat hij eerst zanger Chuck Billy als vervanger had voorgesteld.
De klassieke jaren (1986-1992).
In 1987 bracht Testament haar debuutalbum "The Legacy" uit, een ode aan "Legacy". Legacy was de naam waaronder Testament ooit begonnen was. In datzelfde jaar trad Testament al op in Europa, namelijk als co-headliner op Dynamo Open Air, toen nog in binnenstad van Eindhoven. Van dit concert verscheen een maxisingle "Live at Eindhoven". Een jaar later, in 1988, bracht de band reeds een nieuw album uit: The New Order. The New Order wordt door veel fans nog steeds gezien als een van de beste albums die Testament ooit uitbracht. Op deze CD staan onder andere de klassiekers "Trial by Fire", "Into the Pit" en "Disciples of the Watch". In 1989 nam de band hun derde studioalbum op, Practice what you Preach. Dit album werd live opgenomen in de studio, zonder dat de instrumenten afzonderlijk van elkaar werden opgenomen, wat tot een unieke sound leidde. Na Practice what you Preach toerde de band een jaar lang door Europa en de Verenigde Staten, waarna de band terugkeerde naar de studio voor de opnames van het album Souls of Black, dat in 1990 uitkwam. Er was kritiek van fans en critici over de productie van het album, wat te maken had met de opkomende tournee met Megadeth. In 1992 speelde Testament op het wereldberoemde festival Rock in Rio. Kort daarna nam de band het alternatieve album The Ritual op, wat in 1992 verscheen. The Ritual was een veel melodischer en rustiger album dan haar voorgangers.
Wisselingen in de bezetting (1993-2001).
Kort nadat The Ritual uitkwam, verlieten gitarist Alex Skolnick en drummer Louie Clemente de band. Chuck Billy, Eric Peterson en Greg Christian gingen met een nieuwe bezetting door en brachten samen met John Tempesta en James Murphy in 1994 het album Low uit, een zwaar album waar Billy voor het eerst invloeden van Death Metal invoegt in zijn stemgeluid in het nummer "Dog Faced Gods". In 1996 verliet Greg Christian de band, waarna de band in 1997 het album Demonic opnam, een album dat meer weg had van Death Metal dan van Thrash Metal. Na Demonic versterkte Testament zich met de legendarische artiesten Dave Lombardo (ex-Slayer) en bassist Steve DiGiorgio. Met deze twee muzikanten bracht Testament in 1999 het door fans en critici geroemde album The Gathering op, een terugkeer naar Thrash Metal zoals de band dat in haar eerste jaren had gespeeld. Spoedig daarna zou de band echter een ruige periode ondergaan, waar het dicht bij het opheffen van Testament kwam.
Kanker & Herstel (2001-2005).
In 2000 kreeg Chuck Billy te horen dat hij prostaatkanker in zijn hartstreek had. Terwijl Billy de strijd tegen kanker aanbond, organiseerde Eric Peterson in zijn naam een benefietconcert waarbij Testament samen met ex-vocalist Steve Souza (die met de band had gespeeld toen ze nog bekendstonden als Legacy) als "The Legacy" optrad. Spoedig daarna werd een reeks klassieke nummers van de album "The Legacy" en "The New Order" opnieuw in de studio opgenomen onder de naam First Strike Still Deadly. Billy herstelde van zijn kanker, en in 2002 begon de band opnieuw met een tournee. Tot 2004 gebeurde er vrij weinig bij Testament. In 2004 keerde oude bassist Greg Christian terug naar Testament. Tevens lagen er plannen voor een concert waarbij de klassieke bezetting van Testament weer bij elkaar zou komen.
Terugkeer van de klassieke bezetting (2005-2014).
In 2005 speelde Testament een aantal shows in Europa waarbij Alex Skolnick en Louie Clemente samen met drummer John Tempesta optraden. Van de show in Londen werd een dvd uitgebracht die meteen een klassieker werd onder de fans van Testament. Na 2005 besloot de klassieke bezetting door te gaan, echter zonder Louie Clemente. Uiteindelijk werd drummer Paul Bostaph in 2007 aangewonnen door Testament. In 2008 kwam het album The Formation of Damnation uit, wat onder fans en critici een grote hit werd. De band toerde over de gehele wereld en keerde in 2011 terug naar de studio voor de opnames van het nieuwste album, The Dark Roots of Earth. In december 2011 verklaarde Paul Bostaph te vertrekken van Testament. Testament is momenteel bezig met het zoeken naar een nieuwe drummer, terwijl John Tempesta de tournee met Testament volbrengt. Op 27 juli 2012 kwam het album The dark roots of earth uit in Europa en in vele andere landen buiten Europa op of rond 1 augustus 2012. Het idee voor het nieuwe album kwam van Eric Peterson, die zich (vooral vanaf de 21e eeuw) van ritmische gitaarspeler tot leidende gitaarspeler heeft ontwikkeld. Het album is wat minder hard dan zijn twee voorgangers.
Vernieuwing van de formatie (2014-).
2014 betekende al gauw verandering van de bezetting. Greg Christian, bassist van de originele line-up, verliet Testament. De band gaf aan dat Steve DiGiorgio de vorige bassist zou vervangen. De band verklaarde tevens in dit bericht dat er een nieuw album in de maak zou zijn.
Muziek.
Testament is één van de vele Thrashmetalbands die medio jaren 80 van de 20e eeuw ontstonden in de Bay Area van San Francisco. Andere bands zijn onder meer Heathen, Vio-lence, Forbidden, Exodus en Death Angel.
Testament werd beïnvloed door Judas Priest, Motorhead, Venom en Iron Maiden. Deze invloeden zijn ook duidelijk terug te vinden in de muziek van Testament, bijvoorbeeld in de zeer melodieuze solo's van Alex Skolnick.
Belangrijke genre- en tijdgenoten zijn Slayer en Metallica.
