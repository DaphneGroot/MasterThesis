	Boekarchitectuur
	In het dankwoord dat aan zijn boek vooraf gaat, en waarbij menige prominente naam uit de internationale boekenwereld passeert, schrijft Jan van der Marck dat voor zijn boek 'slechts een beperkt lezerspubliek bestaat'. De hedendaagse boekband als kunst/ The Art of Contemporary Bookbinding (Gerrit Jan Thieme Fonds, De Buitenkant;  75,-) vormt de neerslag van een exclusieve passie die geresulteerd heeft in een weergaloos mooie boekencollectie.
Tussen 1986 en 1995 gaf Van der Marck regelmatig opdracht aan acht boekbindkunstenaars tot het ontwerpen van een boekband. Voor zijn boek en een tentoonstelling in de Koninklijke Bibliotheek in Den Haag (tot en met 28 juni) koos hij 64 banden - zijn hele collectie omvat er circa 200 - die stuk voor stuk uniek zijn en een overzicht bieden van wat zich afspeelt in de hoogste regionen van de 'boekarchitectuur'.
Jan van der Marck (1929), geboren in Nederland en veertig jaar geleden gepromoveerd op de studie Romantische boekillustratie in Belgi, woont sinds jaar en dag in de Verenigde Staten; hij sloot zijn loopbaan af als hoofdconservator van het Detroit Institute of Art. 'Zodra het koortsachtige tempo en de concentratie op vernieuwingen in de kunst, kenmerkend voor de jaren zestig en zeventig, gingen verflauwen en het trekken van bezoekers, efficint personeelsbeleid en financile goochelarij hoger op de agenda kwamen te staan, vervulden boeken mijn zucht naar avontuur.'
De aanzet tot de collectie vormde de aankoop van Balzacs Le chef d'oeuvre inconnue, een kostbare editie uit de jaren dertig, gevat in een rijk versierde band en gellustreerd door Picasso in opdracht van de Parijse uitgever en kunsthandelaar Ambroise Vollard.
Had Van der Marck als conservator al de gewoonte kunstenaars in hun atelier te bezoeken, bij het bestellen van zijn boekbanden bewandelde hij dezelfde weg. Hij zocht zijn binders in de Verenigde Staten (Timothy Ely, John Franklin Mowery, Donald Glaister), in Engeland (Ivor Robinson) en in Frankrijk, het land waar de cultuur van het kunstboekbinden vanouds het hoogst is ontwikkeld.
De verbluffende gevolgen pronken in de Koninklijke Bibliotheek. Boeken die een behandeling als van schilderijen of juwelen vragen; in sommige vitrines is het licht gedoofd omdat het papier niet gediend is van te veel warmte. Kleurrijke banden, niet zelden op octavo-formaat, van het fijnste kalfs-, geiten- of buffelleer, voorzien van voorstellingen en composities die eveneens in leer zijn ingelegd of waarbij soms exotische houtsoorten, oude prentbriefkaarten of zelfs metalen pakkingen een toepassing kunnen vinden. En waar zag men ooit een boekband waarin flinke lappen huid van een boa constrictor zijn opgenomen?
Het laatste deed Monique Mathieu, ontwerpster van de mooiste en meest fluwelige 'boeketten', zoals de opdrachtgever zijn banden noemt. Georges Leroux, Alain Lobstein en met name Jean de Gonet zijn de andere binders die de Franse reputatie bevestigen. Met hun banden vervulden zij de ultieme droom van een bibliofiel.
De boeken zelf zijn niet aangeschaft in een doorsnee boekwinkel. Van der Marck: 'Het heeft geen enkele zin om een kunstband te laten maken om een boek van vijf tientjes dat op de hoek te koop is. Veel boeken zijn afkomstig uit Parijse antiquariaten of rechtstreeks van de uitgever betrokken; dikwijls zijn het in kleine oplage gedrukte kunstenaarsboeken in een zorgvuldige typografie en met speciaal voor deze uitgaven gemaakte illustraties. Jarenlang sleepte ik met zware koffers.'
Is het binnenwerk al niet goedkoop, de prijs van een band is minstens zevenduizend gulden en kan bij Monique Mathieu gauw oplopen tot 10 duizend gulden. Dat verklaart meteen waarom de wereld slechts een beperkt aantal verzamelaars kent.
Daarbij moet worden bedacht dat de ontwerpers veel werkzaamheden uitbesteden aan vaklieden, die gespecialiseerd zijn in bijvoorbeeld sneevergulden, stempelen of het minutieus inleggen van uiteenlopende leersoorten.
De expositie is door Van der Marck aangevuld met een keuze uit het boekbandenbezit van de Koninklijke Bibliotheek. Zijn eigen verzameling staat in kleur afgedrukt in het door Walter Nikkels subliem getypografeerde boek annex catalogus. Over de banden van Monique Mathieu - hij liet haar 36 boeken omhullen - noteert Van der Marck dat 'zij het boek een subtiliteit geven die doet denken aan dauw op een roos'.
Hub. Hubben

Foto
	Boekband van Georges Leroux, 1989. ILLUSTRATIE UIT 'DE HEDENDAAGSE BOEKBAND ALS KUNST'

