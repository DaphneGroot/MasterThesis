Dresden.
Dresden is de hoofdstad van de Duitse deelstaat Saksen. De stad aan de Elbe telt 543.825 inwoners (31-12-2015), de agglomeratie 1,1 miljoen, en maakte van 1949 tot 1990 deel uit van de communistische DDR. Bestuurlijk is het een kreisfreie Stadt.
Geschiedenis.
Fotochroom van Dresden in de jaren 90 van de 19e eeuw, voordat de vernietiging tijdens de Tweede Wereldoorlog plaatsvond. Te zien zijn onder meer Frauenkirche, Augustusbrug en Katholische Hofkirche
Dresden vernietigd na het bombardement van februari 1945
Vanaf 1485, toen de regerende familie Wettin zich er vestigde, werd Dresden een belangrijke stad. Onder vorst August de Sterke werd de stad in de 18e eeuw een kunst- en cultuurcentrum. Vanwege de vele barok- en rococoarchitectuur kreeg de stad de bijnaam "Elbflorenz" (Florence aan de Elbe).
Vanaf 1889 was Dresden dankzij Heinrich Ernemann dé plek voor de Europese fotografische industrie. Vele technologische vernieuwingen kwamen ervandaan zoals de eerste eenogige kleinbeeld (24 x 36 mm) spiegelreflexcamera ter wereld. Verder was Dresden in de 20e eeuw thuishaven van VEB Pentacon-fabriek die, in de DDR-tijd (1949-1990), onder meer de Praktica maakte. Begin 20e eeuw werd de kunstenaarsgroep Die Brücke in Dresden opgericht.
Tijdens de Tweede Wereldoorlog bleef Dresden in eerste instantie gevrijwaard van de geallieerde bombardementen. Vanaf het najaar van 1944 werden kleine delen van de stad gebombardeerd, met name die waar de wapenindustrie was gevestigd. In de nacht van 13 op 14 februari 1945 werden door de Britten en Amerikanen echter twee zeer zware luchtaanvallen met brand- en brisantbommen uitgevoerd. Ruim 25.000 mensen verloren het leven en 75.000 woningen verdwenen van de kaart. De extreem hete vlammenzee veroorzaakte een vuurstorm die veel mensen de vlammen inzoog.
Na de Tweede Wereldoorlog wilden de communistische autoriteiten Dresden ombouwen tot een socialistische metropool. Dat hield in dat bijna alle ruïnes in het stadscentrum werden opgeruimd. Historisch waardevolle gebouwen werden gesloopt, ondanks sommige protesten, zoals de Sophienkirche die in 1962 werd afgebroken. Een aantal historische gebouwen werd herbouwd, zoals de Zwinger en de Semperoper. De ruïnes van de Frauenkirche bleven staan als monument. Na die Wende werd gekozen voor een andere stedelijke planning: de stad moest haar vooroorlogse uiterlijk terugkrijgen. De Frauenkirche werd volledig herbouwd en andere delen van de stad werden in een historische trant heringericht. Hierdoor heeft Dresden een historische, barokke uitstraling gekregen en trekt de stad meer en meer toeristen. Deze stedelijke "vernieuwing" gaat tot op de dag van vandaag nog steeds door.
Ook in Dresden gingen in het najaar van 1989 duizenden DDR-burgers de straat op voor méér democratie en vrijheid.
Stadsdelen.
Oorspronkelijk lagen alle stadsdelen van Dresden in wat nu de Altstadt en de Neustadt zijn. Naast de binnen de stadsmuur gelegen delen van Dresden ontstonden in de achttiende en negentiende eeuw buiten de stadsmuren voorsteden die doorgaans door de Saksische vorsten werden gebouwd en soms naar hen werden vernoemd (Friedrichstadt, Antonstadt, Johannstadt). De Antonstadt staat tegenwoordig bekend als de Äußere Neustadt, al behielden de andere koninklijke voorsteden hun naam. Later in de negentiende eeuw werden door de groei van Dresden nabijgelegen dorpen ingelijfd bij de stad. Verscheidene voormalige dorpen hebben hun dorpskern behouden.
In 1958 was het stadsgebied ingedeeld in de stadsdelen Mitte, Ost, West, Süd en Nord. Sinds 1991 is deze indeling vervangen door een nieuwe met tien Ortsamtbereiche (voor het stadsgebied van vóór 1990) en negen Ortschaften (voor de na 1990 toegevoegde gebieden).
Werelderfgoedlijst.
Een 18 kilometer lang gedeelte van het dal van de Elbe, waaronder ook een gedeelte van Dresden, werd door UNESCO in juli 2004 tot werelderfgoed verklaard. Als gevolg van plannen voor de bouw van de Waldschlösschenbrug, kwam het twee jaar later op de rode lijst. Op 25 juni 2009 werd het Elbedal weer verwijderd van de werelderfgoedlijst, omdat de stad de bouw van de brug belangrijker vond dan de plaats op deze lijst. Het verkeer tussen de "Altstadt" en de "Neustadt" liep altijd via de monumentale brug "das blaue Wunder". Deze brug raakte door het steeds grotere verkeersaanbod overbelast. De discussie om op de werelderfgoedlijst vermeld te moeten blijven en of dat het voor de infrastructuur van de stad beter was om een nieuwe brug te bouwen, kon zelfs vaak op straat "live" bijgewoond worden. De inwoners van de stad vonden vaak dat Dresden zoveel aantrekkingskracht heeft, waardoor een vermelding op de UNESCO-lijst niet nodig zou zijn. In 2013 werd de Waldschlösschenbrug in gebruik genomen.
Verkeer en vervoer.
Luchthaven Dresden is de internationale luchthaven van Dresden. Zij is gelegen in Klotzsche, een wijk van Dresden, 9 km ten noorden van het stadscentrum. Sinds september 2008 is de officiële benaming Dresden International Airport.
Treinverkeer is er via Dresden Hauptbahnhof met een verbinding naar Leipzig, Berlijn, Praag, Erfurt, Maagdenburg, Frankfurt am Main, Wiesbaden, Hamburg, Hannover, Bremen, Stettin, Brno, Wenen en Boedapest, Bahnhof Dresden Mitte en Bahnhof Dresden-Neustadt. Ook is er de S-bahn van Tharandt naar Meißen Tribischtal.
Door het noordwestelijke stadgebied gaat de Bundesautobahn 4 richting Görlitz en Chemnitz - Erfurt. In het noorden van de stad loopt de Bundesautobahn 13 naar Berlijn en ten westen van Dresden de Bundesautobahn 14 naar Leipzig.
De nieuwe Bundesautobahn 17 of E55 begint in het westen van Dresden en gaat via het Ertsgebergte zuidwaarts tot Praag.
Externe links.
Blik vanaf de Carolabrücke op het centrum van Dresden. Links en in het midden de Brühlsche Terrasse met daarachter de Frauenkirche en de torens van het Ständehaus, het Residenzschloss en de Hofkirche. Rechts de Augustusbrücke met daarachter de Semperoper.
