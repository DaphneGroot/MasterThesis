	Zijlstra en Thomas duelleren om startbewijs WK
Carla Zijlstra en Annamarie Thomas rijden op 24 en 25 januari in Davos een tweekamp op de 1500 en 3000 meter. De inzet is het derde startbewijs voor het wereldkampioenschap allround in Nagano. Tonny de Jong en Barbara de Loor, de nummers één en drie van het EK, hebben zich al geplaatst.
Zijlstra eindigde zondag als zevende bij het EK in Heerenveen. 'Ik hoop dat dit genoeg is voor deelname', zei de Groningse. De commissie kernploegen besliste anders. Annamarie Thomas, herstellende van rug- en oogproblemen, krijgt een herkansing.
De KNSB besloot de afstandskampioenschappen in Den Haag te schrappen, omdat veel kernploegleden dat weekeinde moeten deelnemen aan de wereldbekerwedstrijden in Davos. De stand van de World Cup is één van de selectiecriteria voor deelname aan de WK afstanden in Warschau.
Aanvankelijk zouden alleen die rijders naar Davos afreizen die de kwalificatiepunten nog nodig zouden hebben. Dit blijkt echter, door allerlei omstandigheden, voor alle kernploegleden te gelden.
De afwezigheid van de toppers zou het evenement in Den Haag sterk devalueren. Volgens de bond zijn de overige rijders, het publiek en de televisiekijkers niet gebaat bij een flink verzwakt toernooi.
Interim-directeur Jacobs van ijsbaan De Uithof vernam het nieuws via zijn autoradio. 'Niet elegant om op deze manier dit besluit van de KNSB te vernemen', was zijn eerste reactie.
 'We hebben al een behoorlijk aantal toegangskaarten verkocht. De KNSB kan van onze kant een schadeclaim verwachten.'
Bondsdirecteur Koudijs van de KNSB verklaarde vandaag met de leiding van de ijsbaan te gaan praten over de afwikkeling. Op de kalender is geen ruimte om het toernooi naar een later tijdstip te verplaatsen.

