	Duitse fabrikant van waspoeder onderzoekt notering op Damrak
	Van onze verslaggever
AMSTERDAM
De Duitse wasmiddelenfabrikant Benckiser overweegt dit jaar een beursnotering aan te vragen in Amsterdam. De multinational wil naar de beurs, omdat het geld nodig heeft voor de expansie van het bedrijf, zei een woordvoerder op het hoofdkantoor in Ludwigshafen. Amsterdam staat met drie andere Europese steden op een 'kandidaten-shortlist'. De Nederlandse beurs is vooral interessant om belastingredenen, zei hij.
Het familiebedrijf Benckiser bestaat uit twee onderdelen, wasmiddelen en cosmetica. De cosmeticapoot heeft Amerika als belangrijke afzetmarkt en is al enkele jaren in New York gevestigd onder de naam Coty Inc., waar het dit voorjaar een notering krijgt.
Na de beursgang van de twee bedrijfsonderdelen zal het moederbedrijf Joh. A. Benckiser GmbH fungeren als houdstermaatschappij. Deze bemoeit zich niet meer met de dagelijkse leiding van de twee beursfondsen, maar behoudt daarin wel een meerderheidsbelang. Hoe groot dier meerderheid zal zijn kon Benckiser nog niet vertellen.
De omzet van Benckiser groeide vorig jaar van 4,8 miljard mark tot 5,3 miljard mark. Van het totaal kwam 2,8 miljard mark van was- en reinigingsmiddelen en 2,5 miljard van cosmetica. Het bedrijf is 175 jaar geleden opgericht als chemiebedrijf. Sinds het eind van de jaren tachtig heeft het zich via een reeks aankopen omgevormd en is nu actief in meer dan dertig landen.
De wasmiddelenpoot van Benckiser is vooral actief in Europa. Italië, Spanje, Duitsland en Engeland zijn de voornaamste afzetgebieden. Het bedrijf levert vooral A-merken waarmee het concurreert met de topmerken van Procter & Gamble, Unilver en Hänkel. Daarnaast fabriceert het huismerken voor verschillende winkelketens. Overigens heet geen van de merken Benckiser.
Het Duitse bedrijf zou niet de eerste buitenlandse onderneming zijn die Amsterdam uitkiest voor een beursnotering. De bandenfabriek Pirelli ging enige jaren geleden al voor, eveneens om belastingtechnische redenen. Dat bleek geen succes. Gisteren deed het Italiaanse bedrijf een bod op de aandelen die in Nederland uitstaan. Als de beleggers het bod hoog genoeg vinden, verdwijnt het fonds uit Amsterdam.
Ook plastic-producent EVC heeft een notering aan het Beursplein. Het bedrijf is ontstaan uit Italiaanse moeder Montedison en Britse vader ICL. Ook de andere banden met Nederland zijn bijzonder zwak. De enige vestiging hier is een kantoortje in het World Trade Centre dat het grootste deel van het jaar leeg staat. De belangrijke beslissingen komen uit Brussel en de belangrijke productievestigingen van EVC liggen in Amerika, Duitsland, Engeland en Frankrijk.

