Slagroom.
Slagroom kan worden bereid uit verschillende soorten dunne room die van de volle melk worden geschept. Het vetaandeel van slagroom bedraagt 30 à 40 procent. De aanduiding 'slagroom' is in Nederland wettelijk gereserveerd voor room van koemelk met minstens 30% vet. Hoewel slagroom bij verkoop doorgaans nog niet "geslagen" is, wordt het wel als zodanig verkocht. De (slag)room moet dan nog luchtig worden geklopt met een garde of mixer.
Slagroom is ook te koop in een spuitbus als spuitslagroom. Daarin zit als drijfgas (of verpakkingsgas) lachgas, N2O (E942). In plaats van het kopen van een spuitbus kun je voor het spuiten van slagroom ook een spuitzak gebruiken.
Geschiedenis.
Tijdens een groot feest op Kasteel van Chantilly introduceerde François Vatel de Crème Chantilly, een geslagen room die nu in het Nederlands bekendstaat als “slagroom” in de opgeklopte vorm. Aan deze crème is dan wel wat vanille toegevoegd.
Gezoet en ongezoet.
Anders dan bijvoorbeeld in Frankrijk en Duitsland wordt slagroom in Nederland meestal gezoet voor het kloppen. Per liter room wordt er dan 60 tot 80 gram fijne kristalsuiker of witte basterdsuiker toegevoegd.
De room wordt echter beter en luchtiger als de suiker pas tegen het eind wordt toegevoegd. Verder dient de slagroom goed gekoeld te zijn om hem goed stijf te kunnen kloppen. Om een optimaal en vast resultaat te krijgen, moet er geklopt worden tot de slagroom in de diepte enigszins geel begint te kleuren. Als er daarna verder wordt doorgeklopt wordt deze boterachtig en onsmakelijk. Als er te kort wordt geklopt dan zakt de room snel uit en de volle, romige consistentie wordt dan niet bereikt.
Met een garde geslagen room bevat meer luchtbellen van verschillende grootte waardoor deze beter blijft staan. Met een elektrische mixer gaat het kloppen van slagroom makkelijker en sneller.
Gebruik.
In Nederland en Vlaanderen is geklopte slagroom een lekkernij op koffie, warme chocolademelk, ijs en gebak, maar ook op aardbeien. Traditioneel wordt ook slagroom gegeten op advocaat.
Ongeklopte slagroom wordt ook verwerkt in warme gerechten zoals roomsauzen.
Halfgeslagen slagroom wordt ongezoet gebruikt op de Irish coffee.
Stabielere room.
Om een stabielere room te verkrijgen, kan voor het kloppen een afgestreken eetlepel magere melkpoeder per kwart liter slagroom worden toegevoegd. Dit houdt de room langer stevig, al gaat dit iets ten koste van de smaak. Het is niet voor alle voedselcombinaties te voorspellen wat het resultaat is.
