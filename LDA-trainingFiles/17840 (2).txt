Marbella.
Iglesia de la Encarnación Bronzen beelden van Salvador Dalí
Marbella is een mondaine badplaats in Andalusië, Spanje, aan de Middellandse Zee, tussen Málaga en Gibraltar in, en aan de voet van de Sierra Blanca gelegen. Op 1 januari 2012 had de stad 140.473 inwoners.
Badplaats.
Marbella is een van de belangrijkste badplaatsen van de Costa del Sol, en het is er een groot deel van het jaar dan ook erg zonnig (met 18,7°C als jaarlijks gemiddelde dagtemperatuur). Er zijn veel hotels en toeristenappartementen, waar vooral veel welgestelde toeristenverblijven. Marbella bezit meer dan tien golfterreinen en Puerto Banús is de meest prestigieuze plezierhaven van de Middellandse Zee.
Geschiedenis van Marbella.
In de bergen rond Marbella zijn archeologische opgravingen gedaan, die wijzen op bewoning in de paleolithische en neolithische tijd. Ook zijn er overblijfselen gevonden van Fenicische en latere Carthaginensische nederzettingen in het gebied van de Rio Real. In de Romeinse tijd heette de stad "Salduba".
Tijdens de islamitische overheersing bouwden de moslims een kasteel in deze stad, en ommuurden zij deze. De naam Marbella, afkomstig van "Marbal·la" (مربلة), dateert uit deze islamitische tijd. In 1485 werd het door de Spanjaarden heroverd, en in de eeuwen die hierop volgden, groeide de stad.
