	De jenever der pozie J. BERNLEF WIL HET SCHIJNBAAR NIETIGE IN TAAL FIXEREN
	'MADRIGALEN, daar luister ik graag naar, omdat ze niet te grijpen, bijna niet te onthouden zijn; de noten, melodien, ze lijken op elkaar als de wind van dinsdag op de wind van zaterdag.' Aldus tenorsaxofonist Warne Marsh tot zijn bewonderaar Bernlef, in een hotelkamer in New York, 1983. Dat Marsh zich aangetrokken voelde tot de onpersoonlijke abstractie van madrigalen, verbaast de kenner van zijn muziek niet. 'Marsh' improvisaties steunen op een intensief gebruik van chromatiek en het razendsnel wisselen van toonaard door het uitgebreid transponeren van een motief. Hierdoor wordt de illusie gewekt dat het tonale centrum in zijn muziek zwevend is. De solo's van Marsh krijgen daardoor iets ongrijpbaars, iets dat niet direct geclassificeerd kan worden, laat staan nagefloten. Ze zijn niet te memoriseren en behouden daarom hun verrassing.' Aldus Bernlef over zijn idool. Of heeft hij het eigenlijk over zichzelf?
Bernlef is een fanatiek liefhebber van jazz, waarover hij ook veel geschreven heeft. Het is opmerkelijk dat hij zich juist aangetrokken voelt tot Warne Marsh, wiens bedachtzame spel, hoe verdienstelijk het ook is, niet kan tippen aan de pijnlijke diepte van Lester Young, aan de bravoure van Coleman Hawkins of de overrompelende kracht van John Coltrane. Nee, Bernlef is geen man van het grote gebaar. 'Ik geloof in kunst waarin de essentie wordt opgeroepen via het schijnbaar onbetekenende detail', zei hij in een interview. Bekend is zijn potica, zoals hij die formuleerde in het gedicht 'Waar ik mee bezig ben':
het verschil in geur tussen
 water en ijs op een vierkante
 millimeter en in de schaduw
 van een kinderpink
 zo licht te bewaren dat het bijna
 meteen vergeten als herinnering
 in zichzelf verdwijnt -
 wat dan overblijft.

Een groots en meeslepend programma kun je dit niet noemen, terwijl ook de formulering even kleurloos is als de vermelde aggregatietoestanden van H2O. Niet het heldere en blijvende, maar het terloopse en voorbijgaande heeft Bernlefs belangstelling. Wat hij in taal wil fixeren is de glimp, de flits, 'een verhaal dat op het punt/ van pointe in dooi uiteenvalt'. Hij is niet de enige dichter die als een fotograaf schijnbaar onbelangrijke gebeurtenissen op de gevoelige plaat wil vastleggen. Ook Chris van Geel, die geregeld in Bernlefs tijdschrift Barbarber publiceerde, beschreef de vlucht van eenden en het ritselen van dorre bladeren. Maar waar Van Geel zijn impressies tot puntgave objecten ciseleerde, meent Bernlef kennelijk dat zijn gedichten even onaf moeten zijn als de werkelijkheid zelf. Dat blijkt al uit zijn halfslachtige omgang met hoofdletters, interpunctie en enjambement. Neem nu deze strofe:
 Waarom moet ik
op maandag 12 oktober
's morgens om kwart over twaalf
denken aan juffrouw Van Leeu wen
met haar half verlamde gezicht
terwijl ik van plan ben
om een gedicht te schrijven

Waarom geen komma na de vijfde regel? Waarom geen punt of vraagteken aan het eind? Waarom die onhandige herhaling van 'twaalf'? En als het de bedoeling is exactheid te suggereren, waarom dan niet ook het jaartal genoemd? Wat is de functie van het woordje 'om' in de laatste regel? Hoe betekenisvol is het rijm van 'gedicht' op 'gezicht'? Waarom staan de woorden niet gewoon als proza afgedrukt? Wat kan die juffrouw ons eigenlijk schelen? En waarom moet Bernlef ons lastig vallen met zijn schrijfplannen?
Op zichzelf oninteressante mededelingen zullen de lezer pas boeien als ze pakkend of geestig verwoord zijn. Er is niets tegen pregnant uit hun verband gerukte stukjes werkelijkheid, tegen de ready mades waarin Barbarber grossierde. Maar Bernlef ontbeert de subtiliteit en precisie van K. Schippers en de ontwapenende humor van Cees Buddingh'. Bernlef heeft geprobeerd er literatuur van te maken, en dat is in negen van de tien gedichten mislukt. Wie serieus probeert deze gebonden editie van kaft tot kaft te lezen, valt onherroepelijk in slaap, en geen lezer zal achteraf ook maar n regel foutloos weten te reproduceren. Ooit iemand Bernlef horen aanhalen? Het lijkt alsof het geheugenverlies uit zijn geriatrische bestseller Hersenschimmen besmettelijk is. Kees Fens zei het al: 'Men is de meeste verzen even snel vergeten als de eerste indruk aangenaam was.'
Niettemin is Bernlef erin geslaagd met deze pozie de P.C. Hooft-prijs te winnen. Heeft hij dan misschien iets bijzonders te melden? Jawel, althans zo nu en dan. Het beroerde is echter dat in aanzet verrassende beelden vaak verknoeid worden door een veel te expliciete uitleg. Een prachtig citaat van Marianne Moore: 'Denkbeeldige tuinen/ met echte padden erin', krijgt helaas dit vervolg: 'd.w.z. geen metaforen/ maar materiaal waarin ik scharrel/ hier een oogklep verliezend/ daar een associatie'. Om Bernlef zelf te citeren: dit is 'slechte pozie want filosofie'.
Gelukkig gaat het niet altijd zo. In een van de eerste bundels stelt de spreker zich voor dat het straks jenever gaat sneeuwen: 'dan maken wij glijbanen van jenever (. . .) En over de hele natuur/ een waas van jenever'. Het slaat nergens op, maar je krijgt er verschrikkelijke dorst van. Of zou Bernlef hier verwijzen naar het streven van zijn naamgenoot Marsman dat het 'graan des levens wordt omgestookt tot de jenever der pozie'? De macht van de taal wordt gellustreerd met deze absurde strofen, waarin overigens wederom duister blijft op welke gronden de dichter zijn regels afbreekt:
 Een gebreide stoel
flets en slap van
uitgehaalde wol haar
poten in de knoop
een stoel van jus
van cornflakes
dropveters radijs
(het staat er toch!)
Vanaf 1980 lijkt Bernlef een beetje weemoedig te worden, zoals ook Warne Marsh op latere leeftijd minder academisch ging spelen, een vibrato terugkreeg, en in zijn solo's meer stiltes inbouwde. Een druppel op een gloeiende plaat wordt tot symbool van ons verzet tegen vergankelijkheid:
 in de als waanzinnig dansende
Hoop de droogte te ontlopen
het furieuze vuur
Om druppel te mogen blijven
een heel klein druppeltje maar.

De laatste in Achter de rug opgenomen bundel is De noodzakelijk engel uit 1990, een aan Wallace Stevens ontleende titel. Omdat Bernlef zich hier heeft gedwongen n thema op steeds andere wijze gestalte te geven, is het een van zijn sterkste bundels geworden. Zo verschijnt sopraansaxofonist Steve Lacy in het eerste gedicht als noodzakelijke engel:
 Hij is niet onder ons om
wonderen te verrichten maar
ons de kale plekken voor te spe len
Voor wie de strenge en onherbergzame, maar juist daardoor aangrijpende speelstijl van Lacy kent, zijn dit treffende regels. Daarbij projecteert Bernlef zijn eigen kunstopvattingen op Lacy's muziek. Niet wat iedereen ziet en hoort is van belang, maar het schijnbaar irrelevante daaronder, daartussen, daarnaast: de kale plekken, of, zoals hij het elders zegt: 'misschien omdat syncopen eigenlijk/ lege plekken zijn tussen de maat/ en wat er op straat gebeurt'.
Bernlef is vermoedelijk meer een denker en een prater dan een dichter. Veel van zijn mededelingen zouden, als geestrijke inval tijdens een door jenever besproeid samenzijn, de discussie een ogenblik zeer verlevendigd hebben. Maar het is de vraag of het nodig was geweest daar een kilo papier mee te vullen. Wellicht hoopt Bernlef dat het boek hem als 'ding' overleeft:
 Omdat de dood in mensen huist
de buitenkant van dingen is
kan ik alleen in dingen leven  zien
Hun stug en tegendraads be staan
hun onverminderd staren in het  zicht
van de mij toegemeten jaren
Daarom zie ik meer in dingen  dan in mensen
die ene mens die in mij groeit
in richting en in zwijgen naar  hen toe.

Piet Gerbrandy
J. Bernlef: Achter de rug. Gedichten 1960-1990.
Querido; 720 pagina's;  75,-.
ISBN 90 214 5235 9.

Foto
	J. Bernlef, begin jaren zeventig. FOTO WIM RUIGROK - DE VOLKSKRANT

