Eurekaprijs voor wetenschapscommunicatie.
De Eurekaprijs voor wetenschapscommunicatie is een prijs die wordt uitgereikt door de Nederlandse Organisatie voor Wetenschappelijk Onderzoek (NWO) en de Koninklijke Nederlandse Akademie van Wetenschappen (KNAW).
De prijs werd tot 2012 uitgereikt als de Eurekaprijs. Hij is ontstaan uit een fusie van de "KIJK / Wetenschapsweekprijs" (ingesteld in 1991 door het blad Kijk) en de Van Walree Prijs van de NWO (ingesteld in 1993).
Tot de opheffing in 2005 is de Stichting Weten als organisator betrokken geweest bij deze prijs.
Vanaf 2012 wordt de prijs toegekend door de NWO samen met de KNAW en heet officieel de 'Eurekaprijs voor wetenschapscommunicatie'.
De oeuvreprijs wordt toegekend aan een persoon die zich in Nederland op een uitzonderlijke wijze heeft ingezet voor het onder de aandacht brengen van (een terrein van) wetenschap en techniek, en die volgens de jury het meest van alle genomineerden heeft bijgedragen tot een beter begrip van wetenschap en techniek. De prijs, bestaande uit een geldbedrag en een plastiek, is een middel om personen voor hun oeuvre te waarderen of om veelbelovende personen aan te moedigen.
