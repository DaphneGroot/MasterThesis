	Frans parlement wil debat over Frans-Duits pact
	AFP, Reuter
PARIJS
De Franse regering heeft dinsdag ingestemd met een parlementair spoeddebat over Frans-Duitse defensieplannen. Linkse afgevaardigden in de Franse volksvergadering waren woedend over het feit dat deze plannen naar 'iedereen waren uitgelekt behalve naar het parlement'.
Ze beschuldigden de regering van een uitverkoop van de nationale veiligheidsbelangen achter de ruggen van de afgevaardigden om.
Zaterdag publiceerde het dagblad Le Monde stukken uit 'het Frans-Duitse strategische concept' zoals het door Duitse diplomaten was opgetekend bij de Frans-Duitse top van Neurenberg op 9 december vorig jaar.
Bonn en Parijs kwamen daar tot de conclusie dat de veiligheidsbelangen van beide landen onlosmakelijk met elkaar verbonden zijn.
Frankrijk en Duitsland moeten met elkaar overleggen bij militair ingrijpen. Er moet voorts een discussie gevoerd worden over de Europese nucleaire afschrikking binnen de Europese defensiepolitiek.
De Europeanen dienen ook beter met elkaar te overleggen over interventies in crises in de wereld, zoals bijvoorbeeld die onder auspiciën van de Verenigde Naties.
De gemoederen liepen dinsdag al hoog op in de Franse Assemblée. De regering had namelijk nog steeds de tekst van het document niet aan de parlementariërs gestuurd.
Maar volgens parlemenstvoorzitter Philippe Seguin moeten zij het vóór woensdag, de dag van het debat, in hun bezit hebben.

