Europese Gemeenschap.
De Europese Gemeenschap was de belangrijkste van de drie Europese Gemeenschappen in de eerste pijler van de Europese Unie. De andere Gemeenschappen in de eerste pijler waren Euratom en de EGKS.
De Europese Gemeenschap werd opgericht in 1993 met het Verdrag van Maastricht, als opvolger voor de Europese Economische Gemeenschap. Door het Verdrag van Amsterdam in 1999 werden de bevoegdheden van de Europese Gemeenschap groter doordat er een deel werd overgeheveld vanuit de derde pijler. In 2002 verviel na 50 jaar het verdrag dat de EGKS had opgericht en in het Verdrag van Nice werd ervoor gezorgd dat de bevoegdheden van de EGKS werden overgeheveld naar de Europese Gemeenschap.
De Europese Gemeenschap werd dus een van de twee Europese Gemeenschappen in de eerste pijler. De Europese Gemeenschap hield op te bestaan in 2009, met de afschaffing van de pijlerstructuur door het Verdrag van Lissabon.
