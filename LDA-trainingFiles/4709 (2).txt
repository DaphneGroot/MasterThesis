Kruidachtig.
Een kruidachtige plant of kruid is een plant die niet of in zeer geringe mate verhout is en geen (of nauwelijks) secundaire diktegroei kent; ze heeft geen stam of takken die jaarlijks dikker worden. Een kruidachtige plant is wel een vaatplant.
Kruidachtige planten worden kruiden genoemd, zoals in de 22ste druk van "Heukels' Flora van Nederland". Een kruidachtige plant kan eenjarig, tweejarig, meerjarig of vast zijn.
Het begrip "kruidachtige plant" is een ander begrip dan "kruid", zoals het gebruikt wordt voor planten of een delen daarvan, die voor een bepaald doel gebruikt worden zoals medicinaal (medicinale kruiden), of specerijen, keukenkruiden en tuinkruiden om gerechten van een bepaalde smaak te voorzien. De meeste kruidachtige planten zijn geen "kruid" in deze zin van het woord, bijvoorbeeld koolzaad. Specerijen die in de keuken gebruikt worden hoeven geen kruidachtige plant te zijn, zoals rozemarijn, kaneel en laurier.
