	Sampras gunt Moya geen enkele ruimte
Het was de 'lichtste finale van het zwaarste toernooi' dat Pete Sampras ooit speelde. Ook na zijn negende Grand Slam-triomf klaagde 's werelds meest complete tennisser nog over de verschrikkingen van Melbourne: de ellendige zware ballen en de nog ellendiger hitte. Toch leek het er bepaald niet op dat de voorbije dagen zich in Sampras' benen hadden vastgezet. Hij gaf de ongeplaatste Carlos Moya er zo ongenadig van langs dat die binnen anderhalf uur kon inrukken.

Moya had niet ongelijk, toen hij later, nog steeds enigszins verbluft, vaststelde: 'Sampras moet je in een eerste of tweede ronde tegenkomen, niet in de finale.' De Amerikaan is bij uitstek een speler die gestaag naar zijn hoogste niveau toegroeit. Bij de Open Australische had hij zowel tegen de negentienjarige Hrbaty als tegen de Spanjaard Costa vijf slopende sets nodig. Maar eenmaal in de halve finale had Thomas Muster niets meer in te brengen en gisteren was Moya nog minder dan zijn schaduw.
Sampras verliest zelden een eindstrijd. Elf keer stond hij in de eindstrijd van een Grand Slam-toernooi, voor de negende maal zegevierde hij zondag. In de open era zoals die wordt genoemd (sinds 1968) behaalde alleen de Zweed Borg meer titels (elf). Op de 'eeuwige' ranglijst staan Roy Emerson en Rod Laver bovenaan met twaalf GS-overwinningen.
'Cijfers interesseren me niets', zei Sampras, aangesproken op het record van Borg, 'het gaat me om het gevoel dat er bij hoort.' Zelden heeft de nummer één van de wereldranglijst het over gevoel en op de baan laat hij er al helemaal niets van merken. Maar in Australië ligt dat anders. Twee jaar geleden barstte hij na een verloren finale tegen Agassi in tranen uit, toen duidelijk was geworden dat zijn coach Tim Gullikson aan kanker leed. Vorig jaar stierf Gullikson en zondag zei Sampras dat hij zich 'van boven aanschouwd' wist: 'Tim moet tevreden zijn geweest. '
Zoals Sampras zelf ook zeer content kon zijn. Hij had gekozen voor een wat andere aanpak dan in zijn voorgaande partijen en wilde niet alles laten aankomen op bruut geweld. Het was tenslotte opnieuw zo'n veertig graden op het centre court en Moya had er gedurende het toernooi blijk van gegeven uitstekend bestand te zijn tegen de warmte.
Bovendien herinnerde Sampras zich de kwartfinale van de US Open vorig jaar, toen hij zich in een vijfsetter tegen een landgenoot van Moya, Corretja, tot brakens toe had moeten inspannen. Sampras besloot dan ook Moya onder druk te zetten door zo secuur mogelijk te 'plaatsen', zodat hij zelf niet te veel loopwerk hoefde verrichten. En dat plaatsen, spreiden en variëren deed hij virtuoos.
De pas twintigjarige Spanjaard had tegen Boris Becker (in de eerste ronde) en Michael Chang (in de halve finale) vooral grote indruk gemaakt met zijn dubbelhandige backhand. Hij joeg in die partijen de ballen vlijmscherp langs de lijnen, maar kreeg daarvoor ook de ruimte. Sampras gunde die hem geen moment en stuurde de hulpeloos hollende Spanjaard van het kastje naar de muur: 6-2, 6-3, 6-3.
Dikwijls hebben de boeiendste partijen van een Grand Slam-toernooi zich al voor de finale afgespeeld, maar ditmaal was de anti-climax wel erg groot. Sampras 'brak' naar 3-1 en opnieuw bij 5-2. Na 23 minuten had de Amerikaan de eerste set binnen. Het werd tenslotte misschien dan wel niet een karikatuur van een eindstrijd maar wel de meest eenzijdige Australische finale sinds acht jaar.
Want ook in de tweede set was Moya, de nummer 24 op de wereldranglijst en door zijn successen nu de toptien binnengedrongen, de speelbal van Sampras. Opvallend was vooral dat Moya op zijn 'eigen' domein, de baseline, werd verslagen. Typerend was de langste slagenwisseling van de partij, bij 5-3 in de tweede set. Tweeëntwintig ging de bal heen en weer tot het Moya was die capituleerde. Hij verloor meteen ook de tweede set.
De derde tenslotte ging opnieuw met 6-3 naar Sampras die zijn voluit geslagen back- en forhands soms schitterend afwisselde met dropshots en slices. De langste game duurde zeven minuten, het was opnieuw een game waarin Moya zijn opslag verspeelde. Sampras kreeg in de hele partij zes breekpunten en benutte ze alle. Een uiterst ongewone score.
Van Moya the Destroya, zoals hij op een spandoek werd genoemd, was niet veel meer over, hijzelf was althans het slachtoffer van destructriedrang geworden. Bij de prijsuitreiking had hij dan ook niet veel te melden. 'Sampras heeft laten zien waarom hij nummer één is,' verklaarde hij emotieloos. Om vervolgens de gebruikelijke dankwoorden uit te spreken waarin hij ook z'n vriendin betrok. Een zucht van teleurstelling klonk door het Melbourne Park: Moya was na zijn zege op Becker het nieuwe tieneridool geworden.
Maar zijn landgenoten moeten ook zeer ingenomen zijn. Internationaal wordt de Spanjaarden nogal eens verweten dat ze louter op gravel (en dus op Roland Garros) kunnen presteren, maar in Australië drong zelfs een drietal ver in het toernooi door: naast Moya ook Manitilla en Costa. Het was 28 jaar geleden dat een Spanjaard (Gimeno) voor het laatst de finale van de Australian Open had gehaald.
Sampras won de Australische titel voor de tweede maal in zijn loopbaan en richt zich nu op Roland Garros, waar hij nog nooit heeft gezegevierd. Hij mag dan vorig jaar op Wimbledon een ontketende Richard Krajicek tegenover zich hebben gevonden, het lijkt nog steeds een vreemd ongelukje of toeval als de Amerikaan verliest.

Foto
	Pete Sampras FOTO REUTER

