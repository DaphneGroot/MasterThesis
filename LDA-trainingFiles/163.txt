	Oudere WAO'er krijgt vanaf mei herkeuring
	Van onze verslaggever
AMSTERDAM
De versoepeling van de herkeuring van oudere WAO'ers, waartoe het kabinet vorig jaar besloot, begint op 1 mei. Dat blijkt uit een regeling van staatssecretaris De Grave van Sociale Zaken.
De regeling heeft betrekking op mensen die op 1 augustus 1993 tussen de 45 en 50 jaar waren en toen al een WAO-uitkering ontvingen. Zij worden niet herkeurd volgens de strenge criteria die op die datum van kracht werden, maar volgens de soepeler normen die daarvoor golden. Dit betekent dat ze minder snel hun uitkering geheel of gedeeltelijk verliezen.
Vóór 1 augustus 1993 werd bij WAO-keuringen gekeken of de betrokken persoon nog passende arbeid kon verrichten, waarbij rekening werd gehouden met opleiding en ervaring. Volgens de nieuwe criteria gebeurt dat laatste niet meer. Wie nog in staat is tot gangbaar werk, wordt arbeidsgeschikt verklaard.
In 1993 werd ook bepaald dat iedere arbeidsongeschikte om de vijf jaar opnieuw diende te worden beoordeeld, met uitzondering van degenen die toen ouder dan vijftig jaar waren. Die herkeuringen leidden ertoe dat veel WAO'ers hun uitkering geheel of gedeeltelijk kwijtraakten.
De Tweede Kamer vond dat onrechtvaardig voor oudere arbeidsongeschikten, omdat zij nauwelijks nog kans maken op een baan. De Kamer drong daarom aan op soepeler keuringsnormen voor deze groep.
Het kabinet ging daarmee akkoord, al gebeurde dat niet van harte. De Grave bijvoorbeeld wees er in de Kamer op dat het aantal WAO'ers dat na de wetswijziging van 1993 scherp daalde, weer oploopt.
Oorspronkelijk zouden alle oudere WAO'ers dit en volgend jaar worden herkeurd. Daar wordt nu meer tijd voor uitgetrokken. Degenen die in 1993 49 jaar waren, komen pas in 2002 aan de beurt.
Oudere WAO'ers die ondanks de soepeler keuringsnormen hun uitkering toch kwijtraken, komen in aanmerking voor een WW-vervolguitkering. Die is even hoog als de bijstand, maar heeft daarentegen geen vermogenstoets. De betrokkene hoeft dus niet zijn eigen huis 'op te eten'.
De nieuwe regeling leidt dit jaar tot extra kosten van zes miljoen gulden. Dat bedrag loopt in 2002 op tot negentig miljoen. De hogere uitgaven worden betaald via de WAO-premie.

