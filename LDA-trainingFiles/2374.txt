	ANC-veteraan beschuldigt 'kameraden' van moord
	Van onze correspondent
Hans Moleman
 PRETORIA
'Ik weet nog steeds niet wat er met mijn jongere broer is gebeurd. Hij is als een beest afgemaakt in kamp Quatro. Maar het ANC wil niet zeggen waarom', zei Joseph Seremane deze week tegen de Zuid-Afrikaanse Waarheidscommissie in Johannesburg.
Het is algemeen bekend hoe het apartheidsregime politieke gevangenen behandelde. Maar ook het ANC gaf vorig jaar toe dat het weinig zachtzinnig omsprong met dissidenten. De voormalige verzetsbeweging heeft er echter moeite mee werkelijke openheid van zaken te geven, vindt Seremane.
Seremane, zelf een ANC-veteraan die gevangen heeft gezeten op Robbeneiland, zei deze week tegen de Waarheidscommissie verbitterd te zijn over het zwijgen van zijn 'comrades'. Hij wil weten waarom zijn broer Chief ruim tien jaar geleden werd mishandeld en gedood in het ANC-strafkamp Quatro in Angola. 'Wij hebben onze levens op het spel gezet voor de leiding. Je kunt niet zeggen: laat de zaak maar rusten, want het ANC is nu aan de macht.'
Het ANC erkende vorig jaar bij monde van vice-president Thabo Mbeki dat er in Quatro executies hebben plaatsgevonden. De DIS, de geheime dienst van het ANC, executeerde meer dan dertig vermeende spionnen. Mbeki erkende dat sommige van de gevangenen in Quatro ten onrechte van spionage waren beticht.
Ze waren naar het strafkamp gestuurd vanwege 'ongedisciplineerd gedrag'. Leden van de geheime dienst hadden soms echter het recht in eigen handen genomen. Zo werden zeven muiters van een opleidingskamp gexecuteerd. Enkele andere soldaten werden doodgeschoten nadat ze schuldig waren bevonden aan verkrachting en moord op dorpelingen.
Tot dusverre heeft het ANC geen gedetailleerd overzicht gegeven van de individule toedracht van de executies. Op de zitting van de Waarheidscommissie van deze week, die was gewijd aan de gevangenissen in de apartheidstijd, deed Seremane een emotionele oproep aan het ANC dit alsnog te doen. Hij zoekt al meer dan tien jaar naar een antwoord op de vraag waarom zijn broer Chief werd vermoord. Ook een beroep op president Mandela heeft niets opgeleverd.
Chief Seremane sloot zich in de jaren zeventig aan bij Umkhonto we Sizwe (MK), het guerrillaleger van het ANC. Zijn militaire training kreeg hij in een van de ANC-kampen in Angola. Daar is het fout gegaan. Chief belandde in het beruchte strafkamp. Officieel weet Seremane alleen dat zijn broer in Quatro de dood vond. 'Hij was zo verminkt dat zijn vrienden hem niet meer herkenden', vertelde hij.
Kamp Quatro, officieel het Morris Seabela Rehabilitatie Centrum geheten, werd in 1979 opgericht. De gevangenis was gevestigd in een afgelegen boerderij tweehonderd kilometer ten noorden van de Angolese hoofdstad Luanda, tussen de militaire trainingskampen Pango en Quibaxe. Het strafkamp werd in 1989 gesloten. De Waarheidscommissie heeft het afgelopen jaar klachten gekregen van een reeks van voormalige gevangenen over onmenselijke behandeling in Quatro.
Het ANC heeft echter steeds geweigerd volledige openheid van zaken te geven. Twee maanden geleden herhaalde de partij tegenover de Waarheidscommissie alleen dat het strafkamp problemen had gekend. Die zouden echter te maken hebben gehad met 'moeilijkheden met transport, voedsel, water en medische zorg' die weer vooral het gevolg waren van de oorlogsomstandigheden. Mishandeling was het gevolg van frustratie bij de bewakers over hun werk. Ook zouden de mannen van de geheime dienst losse handen hebben gehad nadat ze waren getreiterd door gevangenen.
Seremane vindt dat er een gedegen onderzoek moet worden ingesteld naar de doden van Quatro. Oud-bewakers hebben volgens hem al dreigementen geuit tegen twee mannen die getuige waren van de dood van zijn broer en hem daarover vertelden.

