	Concurrentie om het spoor leidt tot minder regels
	'ER IS onvoldoende nagedacht over hoe de marktwerking op het spoor er moet uitzien. Stel dat NS straks iets moois voor de reiziger bedenkt op het stuk waar concurrent Lovers rijdt. Dat kan niet doorgaan, omdat Lovers in de weg zit. Moet de overheid dan kiezen wie beter is?'
Vervoerseconoom Didier van de Velde verbaast zich over het regeringsbeleid. 'Men past verschillende systemen van marktwerking op elkaar. Aan de ene kant wil men vrije markt en aan de andere kant behoud van kruissubsidies. Dat kan niet, dat botst.'
Van de Velde heeft onlangs een rapport geschreven over mogelijke scenario's bij de marktwerking. 'Ik zag de verkramptheid tussen NS en overheid. Ze kwamen niet veel verder in de discussies.'
Hoe die marktwerking er precies moet gaan uitzien, weet hij niet. Niemand schijnt dat overigens te weten. 'Dat gaan we nu onderzoeken', zei minister Annemarie Jorritsma van Verkeer en Waterstaat vorige week in de Tweede Kamer.
Ze gaf toe dat sinds het besluit tot de verzelfstandiging van NS eind 1995 niet is nagedacht over de vorm van concurrentie. Jorritsma denkt dat ze nog voldoende tijd heeft om dit te onderzoeken, omdat er tot 2000 weinig verandert op het Nederlandse spoor.
Tot die tijd houdt NS vrijwel het alleenrecht op het laten rijden van treinen. Alleen aan de randen van het spoornet kan enige concurrentie ontstaan - mits de nieuwe spoorwegmaatschappij iets toevoegt, geen extra geld kost en geen bestaande treindiensten verdringt.
De grote vraag is wat er na 2000 zal gaan gebeuren.
Van de Velde ziet zijn rapport vooral als een verkenning. Toch trekt hij al een conclusie: concurrentie van diverse spoorwegmaatschappijen op hetzelfde stuk spoor (concurrentie op het spoor) leidt tot veel regulering. 'Het is de vraag of de overheid dat wenst. Die wilde toch juist minder regels?'
Volgens Van de Velde zijn er vele modellen van concurrentie mogelijk: aanbesteding van de exploitatie (het rijden van treinen), van de ontwikkeling van nieuwe lijnen, of van allebei. Aanbesteding van aparte spoorlijnen of van complete spoornetten, helemaal of gedeeltelijk, bijvoorbeeld door het intercity-net te verkopen aan de beste bieder. Tevens kun je treindiensten aan concurrentie onderhevig maken, eventueel met bussen.
De beste bieder is niet altijd degene die het goedkoopst is. 'De overheid kan bij openbare aanbestedingen allerlei voorwaarden stellen. Zo kun je afspreken dat alle treindiensten moeten blijven, dat er een bepaalde service wordt vereist en dat de tarieven niet te veel mogen stijgen.'
Van de Velde wil nog geen voorkeur voor een bepaald model uitspreken. 'Alle modellen hebben zo hun voor- en nadelen. We moeten het eerst nauwkeurig analyseren. Ze zouden allemaal kunnen werken, als er tenminste voor wordt gezorgd dat geen van de betrokkenen ongecontroleerd eigen doelstellingen kan nastreven.'
En ding is hem wel duidelijk. Concurrentie om het spoor kan leiden tot aanzienlijk minder regelgeving voor de overheid. Bij deze vorm van concurrentie krijgt een spoorwegexploitant, na het winnen van de aanbesteding, het exclusieve recht op een bepaald netwerk.
NS is hiervan een warm voorstander. Het spoorbedrijf wil na 2000 het alleenrecht behouden op het zogenoemde hoofdnet (alle intercity's en de bijbehorende stoptreinen). Volgens NS kan het hele netwerk in stand worden gehouden, omdat de lucratieve intercity's de verliesgevende stoptreinen subsidiren.
Van de Velde vindt de zogenoemde kruissubsidies niet bij voorbaat een goede gedachte. 'Vanuit economisch standpunt zijn kruissubsidies ongewenst. Bepaalde gebruikers betalen dan meer dan de kosten van die diensten. De winst van de treindienst van Amsterdam naar Den Haag wordt gebruikt voor het instandhouden van een treindienst elders, bijvoorbeeld in het oosten van het land.
'De trein in de zo belangrijke Randstad wordt dan een stuk duurder dan noodzakelijk is. Het is de vraag of dat wenselijk is, gezien het vervoersbeleid van de regering. Die wil toch de trein laten concurreren met de auto.'
Volgens Van de Velde is het innen van een rechtstreekse belasting een geschikter instrument als je vanuit een sociaal standpunt een onrendabele lijn wilt handhaven. 'Misschien zou je zelfs moeten denken aan een regionale heffing. Maar ja, dan moet je het belastingsysteem veranderen. Dat zie ik nog niet zo snel gebeuren.'
Een essentile voorwaarde voor marktwerking vindt Van de Velde het oprichten van een soort leasemaatschappij voor materieel. 'De monopolistische positie van NS is op dit gebied nu niet aangetast, waardoor andere vervoerders geen gelijke kansen hebben. Ook kan het dure bestaande materieel een molensteen om de nek van NS worden, als andere vervoerders hun materieel elders goedkoper kunnen krijgen.'
Hij vindt ook dat er een heffing moet worden gehanteerd voor het gebruik van het spoor. Bij de verzelfstandiging van NS is de infrastructuur gescheiden van de exploitatie. De overheid is verantwoordelijk voor de rails, NS voor het laten rijden van de treinen.
Van de Velde is van mening dat marktwerking nauwkeurig moet worden onderzocht. 'Concurrentie leidt niet automatisch tot een beter openbaar vervoer.' Hij vindt dat de overheid op basis van onderzoek duidelijk moet formuleren welke vorm van concurentie ze wenst. Want, waarschuwt hij: 'Onbezonnen concurrentie kan niet alleen NS veel schade berokkenen, maar ook de overheid, als financier en behartiger van het algemeen belang, en de reiziger. En om die laatste draait het tenslotte.'

Foto
	Didier van de Velde: 'Ik zag de verkramptheid tussen NS en overheid.'FOTO GUUS DUBBELMAN - DE VOLKSKRANT

