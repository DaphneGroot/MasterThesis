Tunis.
Standbeeld van Ibn Khaldun op het Onafhankelijkheidsplein
Tunis (Arabisch: تونس "Toenoes" of "Toenis") is de hoofdstad en grootste stad van Tunesië. Ze ligt in het noorden van het land aan de baai van Tunis, onderdeel van de Middellandse Zee. Tunis is een universiteitsstad. De stad zonder omliggende agglomeratie telde 728.453 inwoners in 2004. Volgens de volkstelling van 2014 was dit aantal gegroeid tot 1.056.247.
Bij de stad ligt een internationaal vliegveld. Vanuit de haven zijn er regelmatige veerverbindingen naar Trapani op Sicilië, Genua, Palermo en Marseille.
Geschiedenis.
In het tweede millennium voor Christus ontstond hier een Berberse plaats genaamd Tunes. In de loop van de eeuwen zou ze een onderdeel worden van de Carthagen en later van Numidië. Gedurende de oudheid zou deze vestiging altijd in de schaduw blijven staan van het nabijgelegen Carthago.
Met de komst van de Arabische legers in de 7e eeuw, kreeg de stad enige mate van betekenis als havenstad. In de 11e eeuw wist ze als een van de weinige Tunesische steden, te ontsnappen aan de vernietigingen door de Banu Hilal. Van de 10e tot de 16e eeuw werd de stad geregeerd door een opeenvolging van Berberse dynastieën: de Ziriden, de Hammadiden, de Almohaden en de Hafsiden. Onder deze laatste twee, zou de stad uitgroeien tot een van de grootste en rijkste van de Islamitische wereld. Tot de 16e eeuw zou ze de hoofdstad zijn van het koninkrijk van de Hafsiden. Net als de rest van Tunesië, werd de stad in de 16e eeuw veroverd door de Ottomanen.
Zoals veel hedendaagse Islamitische steden heeft Tunis zowel een deel dat heel westers aandoet in architectuur, als een oud stadsdeel, dat vaak de medina genoemd wordt. Achter het Belvedere-park, onderaan de heuvelhelling, ligt de meest bekende bezienswaardigheid: het Bardomuseum. In de harem van het voormalige "Bardo"-paleis is een museum ingericht dat na het Egyptische museum in Caïro de grootste betekenis heeft. In 30 zalen is een unieke verzameling van onder andere wereldberoemde Romeinse mozaïeken, modellen van belangrijke ruïnes, Fenicische vondsten, en Romeinse sarcofagen bijeengebracht. Bezienswaardig verder is de soek "Bab-el-Bahar" die tot de mooiste van Noord-Afrika gerekend wordt: ieder ambacht heeft hier zijn eigen plek zoals zadelmakers, parfumeurs, tapijthandelaren, koperslagers, juwelenhandelaren, pottenbakkers enz., kenmerkend een oriëntaals handelsleven met specifieke geuren, een warboel van kreten en een rijk palet van kleuren. Daar bovenuit steekt de 44 meter hoge minaret van de moskee die uit de 8e eeuw stamt. Tegenover het "Dar Hoessein"-paleis (met museum voor islamitische kunst) staan de moskeeën "El-Ksar" en de kasba met de fraaie minaretten (uit 1200). Niet alle moskeeën zijn vrij toegankelijk. De Moorse stijlelementen zijn overheersend.
Carthago.
Direct buiten Tunis liggen de restanten van het oude Carthago. Hier bevinden zich de resten van thermen, graven, een amfitheater en een aquaduct. De afgravingen liggen dicht bij zee. De warme bronnen van Antoninus Pius getuigen van de vroegere Romeinse aanwezigheid hier. Er bevindt zich ook een museum.
