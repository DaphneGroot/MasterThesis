Glabbeek (Vlaams-Brabant).
Glabbeek is een plaats en gemeente in de Belgische provincie Vlaams-Brabant. De gemeente telt ruim 5000 inwoners en ligt op een hoogte van 62 meter.
Geschiedenis.
De dorpsnaam betekent "gladde (heldere of snel stromende) beek", en dus vergelijkbaar met de namen Klabbeek ("Clabecq"), een deelgemeente van Tubeke, en Mönchengladbach. De plaatsnaam Glabais nabij Genepiën is ook afgeleid van "Glabbeek".
De twee dorpen Glabbeek en Zuurbemde waren eertijds aanhorigheden van het schepenschap Kapellen, in de meierij Halen, onderverdeling van de meierij Tienen.
In 1183 wordt een zekere Frizo van Glabbec vermeld, die hertog Godfried III van Leuven naar Jeruzalem vergezelde. Ridder Leo Jan de Paepe, een rechtsgeleerde uit de Spaanse Nederlanden, was heer van Glabbeek (erkenning van 6 november 1680).
Op de Ferrariskaart uit de jaren 1770 is het dorp weergegeven als "Clabbeeck". Op het eind van het Ancien Régime werd Glabbeek een gemeente, maar deze werd in 1825 al samengevoegd met de opgeheven gemeente Zuurbemde tot Glabbeek-Zuurbemde.
Bij de gemeentelijke fusies van 1977 werden Attenrode, Bunsbeek en Kapellen aangehecht als deelgemeente. Voor 1981 heette de gemeente Glabbeek-Zuurbemde, daarna werd dit kortweg Glabbeek.
Kernen.
De gemeente bestaat uit de deelgemeente Attenrode, Bunsbeek, Kapellen en Glabbeek-Zuurbemde. In Glabbeek-Zuurbemde ligt het dorp Glabbeek en Zuurbemde. In Attenrode ligt nog het gehucht Wever.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Dialect.
De bestuurstaal is het Nederlands, maar een groot deel van de inwoners spreekt het plaatselijke Brabantse dialect (Getelands). De gemeente ligt vlak tegen de Uerdinger Linie (ik/ich-lijn) en ligt dus in het uiterste westen van het gebied waar deze klankverschuiving heeft plaatsgevonden.
Gemeenteraad 2013-2018.
Ondanks het slechte verkiezingsresultaat bleef CD&V na de verkiezingen van 14 oktober 2012 traditioneel de grootste partij. De Dorpspartij van Peter Reekmans deed het daarentegen bijzonder goed: de partij haalde uit het niets evenveel gemeenteraadszetels binnen en levert met Peter Reekmans als lijstduwer meteen de populairste politicus van de gemeente.
Meteen nadat de uitslag bekend raakte, nam CD&V het initiatief om een coalitie op de been te brengen. Als snel kwamen CD&V, SAMEN, Open Vld en N-VA tot een bestuursakkoord. Die coalitie (met een nipte meerderheid van 1 zetel) hield echter niet langer dan twee dagen stand. Nadat een verkozene van CD&V uit ontevredenheid overliep naar de Dorpspartij vormde die laatste een coalitie met sp.a.
Tijdens de legislatuur 2013-2018 wordt de gemeente dus bestuurd door een coalitie van de Dorpspartij en sp.a. Ook zij hebben slechts een meerderheid met 1 zetel. Jos Vicca, uittredend sp.a-schepen, werd om wille van zijn ervaring en kennis van de dossiers voorgedragen als burgemeester. Hij moest gedurende één jaar de nieuwe bestuursploeg op weg helpen. In januari 2014 nam Peter Reekmans het burgemeesterschap van hem over. Die laatste was eerste schepen en voorzitter van de gemeenteraad onder het bewind van burgemeester Vicca. Hij zal gedurende deze legislatuur de enige burgemeester van Vlaanderen zijn met een LDD-lidkaart.
Diensten.
De gemeentelijke basisschool is een fusie van scholen uit de drie onderwijsnetten, wat een unicum is in Vlaanderen.
Economie.
In Glabbeek bevindt zich een filiaal van de Belgische Fruitveiling, waardoor Glabbeek het centrum is van de fruitteelt in de omliggende gemeenten.
Sport.
Onder de Glabbeekse sportverenigingen is het voetbal sterk vertegenwoordigd met zes clubs, waaronder vier in het zaalvoetbal en twee in het veldvoetbal. De oudste en grootste veldvoetbalclub is KVZ Glabbeek. De sporthal bevindt zich in Glabbeek-dorp.
Aangrenzende gemeenten.
Aangrenzende gemeenten zijn Tienen, Lubbeek, Tielt-Winge, Bekkevoort en Kortenaken.
