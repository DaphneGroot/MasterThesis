	De poezie van Laura Ranger
	In het voorwoord van zijn prachtige bloemlezing van pozie over kinderen (Kinderen) citeert Willem Wilmink het gedicht van een klein meisje, Bina. 'Miep droomt van een spook/ de moeder en de vader zitten/ aan de tafel en een spook/ komt bij Miep/ de poes had zo'n slaap/ maar moest op het spook letten.'
Wilmink, meester in het begrijpelijk maken van gedichten, legt uit wat er mooi is aan dit gedicht: dat de poes voor een kind een geruststellend beest is, dat de verleden tijd (had, moest) wat eerst onontkoombaar leek op een afstand zet, dat de poes de ban doorbreekt van wat angstaanjagend is.
'Dit is erg mooi', stelt Wilmink, 'maar het kan door leeftijdgenootjes van Bina onmogelijk op waarde geschat worden. Bina schreef alleen voor zichzelf en een eventuele oplettende volwassene. Om voor haar en haar klasgenoten te kunnen schrijven, moet je ouder zijn en bijvoorbeeld Van Alphen, Heije, Goeverneur of Schmidt heten.'
Laura Ranger, de twaalfjarige Nieuw-Zeelandse dichteres die vorige week optrad op Poetry International in Rotterdam, had oplettende volwassenen om zich heen. Haar ouders, haar onderwijzers en uiteindelijk de uitgever die haar gedichten, Laura's Poems, uitgaf toen ze pas tien was.
Maar Wilminks veronderstelling dat haar leeftijdgenootjes haar gedichten niet op waarde kunnen schatten, lijkt te worden gelogenstraft door wat drie klasgenoten van Laura, volgens de achterflap van Laura's gedichten, tegen een krant zeiden: 'Laura schrijft niet zoals andere dichters - je kunt haar gedichten begrijpen. Sommige volwassenen lezen ze wel en begrijpen ze misschien, maar kinderen begrijpen ze nog beter - wij in ieder geval wel.'
In Nieuw-Zeeland sloegen Laura's gedichten in als een bom. Ze won een literaire prijs, kreeg veel publiciteit en binnen een half jaar was haar bundel de best verkochte aller tijden.
Natuurlijk is Laura's leeftijd een verklaring voor dat succes. Haar uitgever speelt daar op in, niet alleen met de titel van de bundel, maar ook door de vier afdelingen als titel haar leeftijd mee te geven, van de eerste afdeling 'zes jaar' tot de vierde die 'negen jaar' is genoemd.
Door die indeling valt onmiddellijk op dat het grootste deel van de bundel bestaat uit gedichten die Laura op haar zesde en zevende schreef, alsof ze, hoe jong ze ook is, met het ouder worden de spontaneteit is kwijtgeraakt die de eerste gedichten karakteriseren. Of dat werkelijk zo is, is moeilijk te beoordelen; de negen gedichten die zijn opgenomen in de afdelingen 'acht jaar' en 'negen jaar' zijn te gering in aantal om ze echt te vergelijken met de 35 uit de twee jaar daarvoor.
Uit Laura's gedichten blijkt een groot gevoel voor taal en een mooie, kinderlijke kijk op de wereld, een kinderlijke onderwerpkeuze ook, die haar gedichten begrijpelijk maken voor haar klasgenoten en andere kinderen, en evengoed voor volwassenen die zich hun eigen kindertijd nog herinneren.
Het gedicht 'Herfstbladeren' begint zo: 'Rode bladeren/ gouden bladeren/ ze zitten los/ net als mijn voortanden/ dan vallen ze uit.' Het is een beeld dat kinderen herkennen en volwassenen weer te binnen schiet.
Laura Ranger schrijft over alles om haar heen. Over de dierentuin om de hoek, over haar moeder ('Haar brillenglazen zijn vijvers/ van helder water'), haar broertje Peter ('Ik hou van Peter/ en Peter van mij./ Ik ben bijna zeven/ en Peter wordt drie'), haar vader ('Mijn papa is zo sterk/ als een wilde leeuw'), over het huis waarin ze woont ('Gammel dak./ Afbladderende verf,/ net een oud mens met rimpels./ Papa staat op de ladder/ en verft een nieuw vel/ op het huis').
Ze beschrijft kindergedachten: 'Inbrekers kunnen in de bosjes zitten/ als ze niet gepakt zijn. (. . .) Als ze gepakt zijn/ zitten inbrekers in de cel./ Ze eten oud brood,/ van vorige week./ Na een tijdje worden ze/ eenzaam en bleek.'
Het zijn geen toevalstreffers, Laura's gedichten, daarvoor is de kwaliteit net wat te hoog. Maar er staan tussen de sterke beelden en mooie regels wel uitgesproken zwakke strofen met soms knullig rijm, stukjes tekst waarvan niet duidelijk is wat er mooier, beter, bijzonderder aan is dan aan een fragment uit een willekeurig opstel van om het even welke begaafde zesjarige.
Over de dieren in de dierentuin bijvoorbeeld: 'De Amerikaanse zwarte beer/ heeft zwart beertjeshaar./ Hij laat zich niet vaak zien,/ zit liever in zijn hol misschien.// Ik zie de babygiraf op een draf/ op hoge poten lopen./ Ik schiet in de lach./ Er zijn maar weinig dassen/ die om zijn lange nek zouden passen.'
Dat is aardig bedacht, maar niet verrassend verwoord. De oplettende volwassenen in Laura's (wijde) omgeving hebben niet altijd de grens weten te bewaken tussen 'wat mooi is' en 'wat mooi is voor een meisje van haar leeftijd.'
Hanneke de Klerck
Laura Ranger: Laura's gedichten.
Uit het Engels vertaald door Guus Middag & Gerrie Bruil.
De Bezige Bij; 65 pagina's;  22,50.
ISBN 90 234 4764 6.

