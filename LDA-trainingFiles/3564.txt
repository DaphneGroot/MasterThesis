	Drama blijft bij Terpstra achter wolken verscholen
	Het neerstorten van de Hindenburg en wat daarna gebeurde door het RO Theater; tekst en regie Koos Terpstra, 25 november, Rotterdamse Schouwburg. Tournee.
Op 6 mei 1937 stort de Hindenburg neer vlakbij New York, op 1 september 1939 begint de Tweede Wereldoorlog. Het nieuwe stuk van Koos Terpstra Het neerstorten van de Hindenburg en wat daarna gebeurde speelt zich tussen die twee data af, in een verzonnen stad die op New York lijkt, met verzonnen mensen, in verzonnen situaties.
Samen met het luchtschip de Hindenburg is ook God op aarde neergestort, en God noemt zich Jansen. Hij probeert er achter te komen waar de mensen zoal mee bezig zijn en of zijn schepping een beetje gelukt is. God ontmoet een vrouw van middelbare leeftijd die alle illusies over een mooi leven achter zich heeft gelaten en God wordt verliefd op haar. Hij leert te dansen en te zoenen.
Dat is de meest concrete ontwikkeling in dit stuk van Terpstra dat een rondgang is door een stad waar gangsters, politie, matrozen en meisjes van min of meer lichte zeden ronddolen. De matrozen zijn op zoek naar leuke meisjes, de meisjes naar de man van hun leven, de politie naar gangsters. Ze draven af en aan op het grote podium van de Rotterdamse schouwburg dat voor een groot deel in beslag genomen wordt door een filmscherm. Daarop zijn beelden te zien van de Hindenburg, alsmede van New York.
Al deze vage personages zijn min of meer aan elkaar verbonden door relaties, ze zijn vader en zoon, vrienden, vriendinnen of collega's. En altijd loopt het mis met die relaties. Behalve dan die tussen God en zijn Lis, gespeeld door Tom Jansen en Linda van Dyck, die van hun scnes mooie miniatuurtjes maken. Veerle van Overloop en Harrit Stroet spelen twee bloeiende meisjes in zomerjurken want Terpstra's stuk speelt zich nadrukkelijk in de zomer af - een atmosfeer die vooraf gaat aan de grote wereldbrand.
Maar wat al die mensen met elkaar te maken hebben, wordt niet duidelijk. Het is een voorstelling waar je niet echt grip op krijgt. Niet omdat zij te moeilijk is, maar omdat de reden van het structuurloze zo onduidelijk is. Terpstra wil het over grote en zware onderwerpen hebben, zijn stuk speelt zich niet voor niets af in een onheilszwangere periode. Maar tegelijk heeft hij de pest aan loodzwaar drama en wil hij zijn voorstelling zo luchtig mogelijk houden.
Zijn personages lijken voortdurend achter elkaar en hun idealen aan te rennen. 'De wereld is van ons, hij smeult aan alle kanten, maar de wereld is van ons', zingen de meisjes aan het begin, maar je ziet meteen dat ze die wereld niet zullen krijgen. Misschien zit daarin de diepere laag van Terpstra, die als boegbeeld van het jonge theater zelf ook is stukgelopen op de geharnaste kaders van het gesubsidieerde toneel.
Het is trouwens een raadsel waarom hij dit stuk in de grote zaal regisseert. Het podium wordt voor driekwart niet gebruikt omdat er een groot scherm op staat. De handelingen blijven daarom beperkt tot het op- en aflopen van de spelers, die tussendoor hun tekst zeggen. Gelukkig wordt er wel mooi gespeeld, door Linda van Dyck en Tom Jansen natuurlijk, maar vooral ook door Veerle van Overloop als een van de meisjes. Ze acteert zo overtuigend dat je door haar bijna gaat geloven enig vat op het stuk te krijgen.
Vervelen doe je je overigens niet bij Het neerstorten van de Hindenburg, maar wat er daarna gebeurt blijft in de wolken hangen. Het enige echte drama komt van de oude filmbeelden waarin de Hindenburg brandend neerstort en een huilende reporter daarvan geschokt verslag doet.
Hein Janssen

Foto
	Herman Gilis in 'De Hindenburg'. FOTO LEO VAN VELZEN

