	Met merel meer mans
	Je hebt piekeraars en flierefluiters. Mevrouw Meijer behoort tot de eerste soort, terwijl haar man het leven van de zonnige zijde bekijkt. Zo maakt mevrouw Meijer zich zorgen over haar zelfgebakken cake. 'Zou ze niet toch te weinig rozijnen genomen hebben?'
Maar ze piekert ook over grotere rampen, zoals het neerstorten van een vliegtuig in de tuin. 'Zouden ze wel genoeg plaats in huis hebben voor al die geschrokken passagiers? Daarom telde mevrouw Meijer van tijd tot tijd haar voorraad pleisters en verband.'
In het prentenboek Mevrouw Meijer, de merel van de Duitse tekenaar Wolf Erlbruch is de rolverdeling volstrekt helder. Zij tobt en zorgt; hij beurt haar af en toe op met een kopje pepermuntthee. Het leven in huize Meijer verandert wanneer mevrouw zich ontfermt over een jonge merel. Eerst vormt het beestje nog een extra zorg, maar geleidelijk aan wordt het ontspanning.
Meneer ziet alles aan met een glimlach: 'Doe wat je niet laten kan.' En mevrouw vindt eindelijk een bezigheid waardoor ze haar zorgen kan vergeten. Haar getob is aan het eind van het verhaal voor een klein deel op meneer Meijer overgegaan, die zich afvraagt wat hij vandaag eens zal koken.
De figuren op de prenten van Erlbruch zijn groot. Ze zijn alleen niet zo angstaanjagend als die in Ik ruik kindervlees, dat vorig jaar verscheen en waarvoor Valry Dayre de tekst schreef. Daarin gaat grote dreiging uit van de enorme vrouw die zo slecht is dat ze ervan droomt een kind op te eten. De sombere kleuren veroorzaken, samen met de onmiskenbare humor waarmee het griezelthema in de prenten is uitgewerkt, een onbehaaglijk gevoel.
De prenten in Mevrouw Meijer, de merel zijn vriendelijker. In de tekst ligt het accent op mevrouw Meijer, maar wie goed naar de prenten kijkt, ziet dat daarin veel informatie over meneer verborgen zit.
Luipaard en panter van de Poolse illustrator J¢zef Wilko¢ en zijn zoon Piotr is een hartverwarmend prentenboek. De liefde tussen twee levende wezens met een verschillende etnische achtergrond is in woord en beeld fraai vormgegeven.
Bruno, een jonge luipaard, woont op de Afrikaanse savanne. Hij verdwaalt in een groot donker bos en ontmoet daar Lisa de panter. Het is liefde op het eerste gezicht. Maar Lisa is ervan overtuigd dat het tussen hen nooit iets kan worden, omdat zij een ander soort dier is dan Bruno, en ze verdwijnt. De luipaard begint aan een wanhopige zoektocht naar zijn geliefde. Hij zal haar bewijzen dat er meer overeenkomsten zijn dan verschillen.
Wilko¢ heeft honderden prentenboeken gellustreerd, waarvan er enkele in Nederland zijn verschenen. Zijn favoriete onderwerp zijn katten en katachtigen. Hoewel zijn dieren het menselijk handelen en denken weerspiegelen, blijven zij volledig dier.
De illustraties, gouaches, in Luipaard en panter ademen dezelfde sfeer als Wolfje, waarvoor Gerda Wagener de tekst schreef. Blauw en andere donkere kleuren overheersen in beide boeken. In plaats van een sombere of kille indruk te wekken, versterken deze kleuren juist het gevoel van geborgenheid en veiligheid.
In de prentenboeken van Sara Fanelli is er altijd iets of iemand op reis. In haar nieuwe prentenboek Wolf! trekt Wolf naar de stad op zoek naar nieuwe vrienden. Hoe aardig en hulpvaardig hij ook is, iedereen schrikt van hem en vindt hem eng.
Fanelli maakt gebruik van de collagetechniek. Bedrukt papier, bladzijden uit schoolschriften, van alles is terug te vinden in haar prenten, vermengd met primitief aandoende, door haarzelf getekende figuurtjes. Het is geen nieuwe techniek die zij gebruikt, maar toch slaagt zij erin haar werk een eigen, feestelijk gezicht te geven.
Selma Niewold
Wolf Erlbruch: Mevrouw Meijer, de merel.
Vanaf 6 jaar.
Querido; 28 pagina's;  27,50.
ISBN 90 214 6157 9.
J¢zef & Piotr Wilko¢: Luipaard en panter.
Vanaf 4 jaar.
Lemniscaat; 32 pagina's;  24,50.
ISBN 90 257 2894 4.
Sara Fanelli: Wolf!
Vanaf 4 jaar.
Querido; 32 pagina's;  27,50.
ISBN 90 214 6205 2.

