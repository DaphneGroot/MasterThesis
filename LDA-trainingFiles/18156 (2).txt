Natuurpark Lelystad.
Het Natuurpark Lelystad is een natuurrijk recreatiegebied bij Lelystad dat beheerd wordt door de stichting Het Flevolandschap. Het is ontstaan in de jaren 1970 omdat Artis, de dierentuin in Amsterdam, behoefte had aan extra ruimte voor grote hoefdieren. In het park worden op grote omheinde terreinen allerlei dieren gehouden die in het wild niet vaak meer voorkomen. Het totale gebied is 400 hectare groot.
Een aantal van de dieren vormt onderdeel van een fokprogramma dat herintroductie in het wild of versterking van nog aanwezige populaties mogelijk maakt.
In het park is ook een gereconstrueerde prehistorische nederzetting (Swifterkamp) te bezichtigen.
In 1972 werd er in het park een scheepswrak uit de 19e eeuw, genaamd “De Zeehond”, opgegraven. In 2009 werd dit verplaatst naar de afdeling Scheepsarcheologie van de Rijksdienst voor het Cultureel Erfgoed in Lelystad, waar het wrak nu te bezichtigen is.
Uitgezette dieren.
In de begintijd beschikte het park ook over rendieren, deze zijn later verhuisd naar Ouwehands Dierenpark in Rhenen.
