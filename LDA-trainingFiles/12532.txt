Judit Polgár.
Judit Polgár (Boedapest, 23 juli 1976) is een Hongaars schaakster van Joodse komaf. Zij is veruit de sterkste vrouwelijke schaker ooit, en de enige vrouw die ooit in de top 10 van de FIDE-rating-lijst heeft gestaan.
Opvoeding.
Judit Polgár heeft twee oudere zussen, Sofia en Zsuzsa, die beiden ook verdienstelijke schakers zijn, maar niet zo sterk als Judit. De opvoeding van Judit en haar zussen is altijd omstreden geweest: van kleins af aan werden de meisjes van school af gehouden en kregen ze thuis onderwijs. De moeder Klara Polgár gaf taal en rekenen, en de vader Laszlo Polgár schaakles. Het talent van de zusjes en met name dat van Judit, bleef niet onopgemerkt: al op jonge leeftijd was Judit een fenomeen.
Loopbaan.
In 1991 won Polgár het Hongaars kampioenschap en voldeed daarmee aan de eis voor (mannelijke) grootmeesters (voor vrouwen zijn aparte titels). Ze was toen 15 jaar en 4 maanden oud en op dat moment de jongste grootmeester ooit, ze brak daarmee het record van Bobby Fischer. In de jaren negentig was Polgár een actief toernooispeler. Ze won onder andere een sterk bezet toernooi in Madrid in 1994. In 1998 won ze het Open Amerikaans kampioenschap en het Schaaktoernooi Hoogeveen (voor Timman en Spassky. In 1999 bereikte ze de kwartfinale van het FIDE knock-out wereldkampioenschap en in Nederland won ze het VAM toernooi in Hoogeveen, samen met Timman, voor Karpov.
Polgár stond van jongs af bekend om haar agressieve, aanvallende speelstijl. Rond 2000 ging ze meer positioneel spelen en werd ze nog sterker. In 2003 drong ze door tot de top 10 van de FIDE-ratinglijst. In dat jaar eindigde ze als 2e in het Corus-toernooi en won het Essent-toernooi, voor Aronian, Sokolov en Karpov.
In 2005 mocht ze op grond van haar rating meespelen in het toernooi om het FIDE-wereldkampioenschap. Ze eindigde op de laatste plaats.
Na de geboorte van haar eerste kind in 2004, was ze tot begin 2005 minder actief als schaker.
In 2011 deed ze in het Europees kampioenschap schaken mee met het mannentoernooi en eindigde als derde.
