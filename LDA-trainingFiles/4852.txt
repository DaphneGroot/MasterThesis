	Kleine schrikt wel eens wakker van schaatsen in het donker
	Van onze verslaggeefster
Tynke Landsmeer
 MAASLAND
Piet Kleine is in zijn element. Met de stralende zon, weinig wind en een gladde ijsvloer wordt de Westland-marathon een gemakkelijk ritje voor de postbode uit Kerkenveld. Hij rijdt moeiteloos voor in het peloton mee, maar wordt in de eindsprint voorbij gereden door Borst, Angenent en Pieterse.
De snelheid van de 45-jarige marathonrijder laat het op de beslissende momenten afweten. En vluchtpogingen lukken nog slechts sporadisch, omdat het tempo in de wedstrijden hoog ligt. 'Hoe ouder je wordt, hoe moeilijker het is om bij te blijven. Want de snelheid blijft omhoog gaan, terwijl ik geen vooruitgang meer boek. Er komt een tijd dat ik niet meer kan meekomen.'
Voor de Elfstedentocht wordt Kleine voorzichtig getipt als outsider. De rijder uit de Klerks-ploeg denkt daar anders over. 'Ik ben niet geschikt om de Elfstedentocht te rijden. Ik kom uit het langebaanschaatsen en dan leer je de marathon nooit meer echt goed rijden.
'De grondbeginselen zijn anders. Langebaan is rechttoe rechtaan, dat ligt me wel. Maar de Elfstedentocht is een bochtje naar links, een bochtje naar rechts, klunen en tempowisselingen. Ik kan het al veel beter dan tien jaar geleden, maar als je al wat ouder bent, dan leer je niet meer zo snel.'
Kleine reed de tocht pas één keer, als toerist. Lekker op zijn gemakje, met een rugzakje om en genietend van de prachtige omgeving. 'Maar zaterdag valt er weinig te genieten. Het lijkt me verschrikkelijk om in het donker te rijden. Dan kun je niet eens zien waar je je schaatsen neerzet. Daar schrik ik 's nachts wel eens van wakker. Of ik die eerste uren wel veilig doorkom.
'Ik kijk niet bijzonder uit naar de Elfstedentocht. Op mijn leeftijd maak je je niet meer druk om een wedstrijdje, ook niet om een Elfstedentocht. Het unieke zit hem vooral in de elf dorpjes, het klunen en dat hij niet zo vaak gereden wordt, maar voor de rest blijft het een gewone koers. Media en publiek maken het spannender dan het is.
'Als je hem wint kom je in de boeken als een van de weinigen die hem ooit gewonnen hebben. Dat is wel uniek. Maar op zich is het een wedstrijd als alle anderen. Ze zouden er ook één in Zeeland kunnen organiseren, dan wordt hij nog minder vaak gereden. Dan is hij ook uniek. Maar hij is nu eenmaal in Friesland.'
Kleine ziet wel een beetje tegen de 200 kilometer lange tocht op, waarbij het eerste stuk te voet moet worden afgelegd en pas dan de schaatsen kunnen worden ondergebonden. In Maasland waren zijn handen al in zo'n verre staat van bevriezing dat hij moeite had om zijn schoenen te strikken.
'Je zal daar maar staan, dat je je schaatsen niet meer dicht kunt krijgen. Dat zijn dingen die er allemaal bijkomen. Dat ben ik als langebaanschaatser al helemaal niet gewend. Ik ben er niet zo geschikt voor, niet brutaal genoeg. Ergens voel ik me nog steeds een specialist van de langebaan. Zo heb ik het schaatsen nu eenmaal geleerd.'
Zijn voor sportbegrippen hoge leeftijd speelt volgens Kleine geen rol in het marathoncircuit. 'Wel als je zeventig bent misschien, maar ik kan nog redelijk meekomen, al ben ik geen favoriet. Het moet wel heel raar lopen wil ik deze wedstrijd winnen. Bert Verduin, Erik Hulzebosch en Henk van Benthem zijn voor mij de kanshebbers.'
Geen van de schaatsers heeft zich terdege kunnen voorbereiden op de tocht. De rijders hebben pas drie tourtochten in de benen: het NK, de Holland Venetië-tocht en de Westlandmarathon. 'Er zijn een hoop outsiders, maar je kunt nog zo goed rijden, er komt veel geluk bij kijken. Als de favorieten niet lekker rijden en jij kunt wegkomen van het peloton, dan kun je hem winnen. Zelfs op mijn leeftijd. Dat kan nog net.'

Foto
	Kleine blaast uit na de Westland-marathon. FOTO MARCEL MOLLE - DE VOLKSKRANT

