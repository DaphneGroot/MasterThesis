	Rapporten van Amnesty International halen weinig uit; Kenyaanse overheid martelt door
	Van onze buitenlandredactie
AMSTERDAM
De Kenyaanse regering weigert martelingen in eigen land aan te pakken. Dit concludeert Amnesty International in het vandaag verschenen rapport over stelselmatig martelen door overheidsfunctionarissen in Kenya.
Eind 1995 bracht Amnesty International al een alarmerend rapport uit over folteringen op de Kenyaanse politiebureaus en in de gevangenissen. De Kenyaanse regering deed de bevindingen van Amnesty toen af als nonsens.
Maar na twee recente onderzoeken in het land concludeert de mensenrechtenorganisatie dat er nog altijd op grote schaal mannen, vrouwen en kinderen worden gefolterd door de Kenyaanse overheid. Tenminste vijf mensen zijn in 1996 als gevolg van marteling overleden. Er volgde geen openbaar onderzoek naar de doodsoorzaak.
Tot de mishandeling behoren onder meer electrische schokken, aanranding en verkrachting. Veel slachtoffers durven als gevolg van intimidatie geen aangifte te doen. Een 19-jarige man, die wel wildepraten, vertelde hoe hij na zijn arrestatie een touw om zijn testikels gebonden kreeg, waarna zijn ondervragers minutenlang aan het touw trokken.
Ook is er in de gevangenissen een tekort aan voedsel en medische voorzieningen. Artsenbezoek wordt vaak verhinderd.

