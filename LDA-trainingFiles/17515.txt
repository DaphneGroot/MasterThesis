 VERMOGEN OHRA-FONDSEN STEEG 53,8 PCT IN HALFJAAR. 
 ARNHEM, 23 aug (Reuter) - Verzekeraar OHRA heeft meegedeeld dat het vermogen van haar beursgenoteerde beleggingsfondsen in de eerste helft van 1996 met 53,8 procent is gegroeid van 248 miljoen tot 382 miljoen gulden. 
 Het OHRA Aandelen Fonds, waar een groei van 115,8 procent werd genoteerd, en het OHRA Totaal Fonds met een groei van 56 procent waren het meest in trek bij de beleggers, aldus OHRA. 
 Het Aandelen Fonds boekte een positief halfjaarresultaat van 20,5 procent en het Totaal Fonds van 10,1 procent. Het OHRA Onroerend Goed Fonds had een resultaat van 11,2 pct. 
 Daar bleven de rendementen van de vastrentende fondsen bij achter. OHRA Obligatie Dividendfonds, Obligatie Groeifonds en Liquiditeiten Groeifonds hadden in het eerste halfjaar een positief resultaat van respectievelijk 1,5 procent, een procent en 1,1 procent. 
 Voor de rest van dit jaar ziet OHRA een gunstig scenario voor de aandelenmarkt maar ook een verbetering van de onroerendgoedmarkt. 
 De beheerder ziet mogelijkheden voor "interessante rendementen" maar waarschuwt dat de markt beweeglijker zou kunnen zijn dan in het eerste halfjaar. 
 (c) Reuters Limited 1996. 
