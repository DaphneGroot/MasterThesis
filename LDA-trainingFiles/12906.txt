Helmparelhoen.
Het helmparelhoen ("Numida meleagris") is een vogel uit de familie van parelhoenders ("Numididae"). Het helmparelhoen komt oorspronkelijk uit Afrika. Daar leeft het dier ten zuiden van de Sahara. Zijn biotoop bestaat uit warme, redelijke droge en open vlaktes met enkele bomen en struiken.
Uiterlijk.
Het helmparelhoen is een grote vogel met een rond lichaam en een kleine kop. De grootte varieert van 53 tot 58 centimeter en zijn gewicht is gemiddeld 1,3 kilogram. Zijn naam heeft het helmparelhoen ten eerste te danken aan de witte stippen op het verenkleed, die doen denken aan parels. Daarnaast heeft hij op zijn kop een benige en blauwgekleurde knobbel die aan een helm doet denken.
Een helmparelhoen wordt in het wild maximaal 12 jaar oud.
Voedsel.
Het helmparelhoen is een alleseter. Net als kippen zoeken ze hun eten door met hun sterke klauwen de grond om te wroeten. Het helmparelhoen eet vooral zaden, fruit, slakken, spinnen, wormen, maar ook kikkers, hagedissen, kleine slangen, kleine zoogdieren en teken.
Voortplanting.
Het broeden van eieren doet het helmparelhoen meestal in of na het regenseizoen. De legsels zijn behoorlijk groot, want deze bestaan uit gemiddeld 20 tot 30 eieren. De hen legt haar eieren in een goed bedekte holte en daar broedt ze de eieren in 26 tot 28 dagen uit.
De kuikentjes hebben een schutkleur en hun vleugeltjes groeien zo snel dat ze na een week al kunnen fladderen om zich zo sneller te kunnen verstoppen.
Gedrag.
Het helmparelhoen leeft buiten het paarseizoen in groepen van ongeveer 25 dieren. In het paarseizoen zijn de dieren monogaam en leven ze als paartjes bij elkaar. Het zijn grondvogels wat niet wil zeggen dat ze niet kunnen vliegen. Over het algemeen geven helmparelhoenders de voorkeur aan lopen en kunnen op een dag 10 kilometer afleggen.
Gebruik door de mens.
Het dier wordt in veel landen gehouden vooral voor het vlees maar ook voor eieren. Ze zijn voornamelijk populair in België en rond de kerstperiode worden ze veel gegeten net als kalkoen. Er zijn dan ook verscheidene recepten met als hoofdingrediënt parelhoen verkrijgbaar. Enkele voorbeelden hiervan zijn: “gestoomde parelhoen met groene saus”, “parelhoen met whisky” en “parelhoen met champignons en glühwein”.
