Marterachtigen.
De marterachtigen (Mustelidae) vormen een familie uit de orde der roofdieren (Carnivora). De familie is over de gehele wereld verspreid en bestaat uit circa 70 verschillende soorten. Tot de familie behoren hermelijnen, wezels, bunzingen, dassen, otters, nertsen en marters. Voorheen werden ook de stinkdieren tot deze familie gerekend, maar die worden door veel wetenschappers in een eigen familie geplaatst, de Mephitidae.
Marterachtigen komen op alle continenten voor, met uitzondering van Australië (alhoewel daar ingevoerd) en Antarctica, in een grote variëteit aan biotopen, van zeeën tot hooggebergten, en van woestijnen tot toendra's. Ze verschillen in grootte van de 35 gram zware wezel ("Mustela nivalis") tot de 30 kilogram zware veelvraat ("Gulo gulo") en de 32 kilogram zware reuzenotter ("Pteronura brasiliensis").
De meeste soorten produceren een sterke geur door middel van de anaalklieren. Net als andere vleeseters hebben ze grote scherpe hoektanden en knipkiezen. Ze hebben een lang lichaam met korte poten. De meeste soorten zijn goede klimmers. Mannetjes zijn over het algemeen groter dan vrouwtjes.
Sommige soorten leveren een mooie pels en worden daarom gefokt of bejaagd. Het zijn hoofdzakelijk nachtdieren.
Indeling.
Systematische soortindeling van de familie der marterachtigen.
