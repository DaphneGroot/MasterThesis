Michel Barnier.
Michel Barnier (La Tronche, 9 januari 1951) is een Franse politicus. Barnier werd opgeleid aan de grande école ESCP Europe.
Barnier was de co-organisator van de Olympische Winterspelen van 1992 in Albertville.
Van 1999 tot 31 maart 2004 was hij Europees commissaris voor regionaal beleid. In die functie is hij opgevolgd door Jacques Barrot. Barnier werd benoemd tot minister van Buitenlandse Zaken op 31 maart 2004, nadat de Franse conservatieve partij bij regionale verkiezingen forse nederlagen had geleden en premier Raffarin een wijziging wilde in zijn kabinet. Barnier volgde daarmee Dominique de Villepin op. Na het 'non' bij het Franse referendum over de Europese Grondwet van 29 mei 2005, werd Barnier op 5 juni ontslagen als minister.
In 2009 trad hij toe tot de Commissie-Barroso II waar hij Europees commissaris voor de interne markt werd. In die functie werd hij in november 2014 opgevolgd door Elżbieta Bieńkowska en Jonathan Hill. Als Frans eurocommissaris werd hij opgevolgd door Pierre Moscovici.
In juli 2016 werd Barnier benoemd tot hoofdonderhandelaar namens de Europese Commissie voor de uittredingsgesprekken met het Verenigd Koninkrijk, nadat de Britse bevolking in meerderheid voor een brexit gestemd had bij het referendum over het EU-lidmaatschap van het Verenigd Koninkrijk (2016).
