	THRILLERS
	Eigen rechter
Volgens de achterflap van Een halszaak (Luitingh-Sijthoff;  29,90), de vertaling van Dead White Female, werkt Lauren Henderson aan een tweede thriller over Sam Jones. Die is inmiddels (onvertaald) al enige tijd verschenen, Too Many Blondes, en onlangs in deze rubriek besproken. Eerst deel 2 lezen en dan deel 1 - ze staan verder op zichzelf - heeft als nadeel dat je van diverse gebeurtenissen in het eerste deel vrij snel weet dat ze tijdelijk zijn. Zo deelt Sam Jones in Een halszaak haar hartstocht en bed met Nat, maar die speelt in deel 2 niet meer mee. (Dat hij daar overigens een geldige reden voor heeft, leert het slot van het eerste boek.)
In het eerste deel heeft beeldhouwster Sam Jones een bijbaantje in een kunstgalerie. Dat is ook maar voor even: in deel 2 werkt ze als invalster in een fitnessclub.
Het maakt allemaal niet zoveel uit. Amusant is vooral de kwalificatie voor de thrillers van Henderson. De spanning is matig, maar Sam Jones is een ontwapenende persoonlijkheid, niet op haar mondje gevallen, niet vies van drank en hasj, en ook niet van een aantrekkelijke man. Ze woont in een pakhuis waar ze met haar sculpturen worstelt. In haar vrije tijd houdt ze zich bezig met speurwerk (beter: met nieuwsgierig zijn). Dat ze af en toe op een moord stuit, komt dus goed uit.
In De halszaak ligt haar vroegere lerares beeldende kunst tijdens een feest opeens dood in de tuin. Een ongeluk, zegt de politie. Daar is Jones het uiteraard niet mee eens, anders was het verhaal afgelopen. Haar onderzoek leidt naar een tweede dode. Weer houdt de politie het op een ongeluk. Jones krijgt dan het verbetene van een terrir en stormt vrijwel blind voor het gevaar op de kern van de zaak af, waar geld en naam een rol spelen en de duistere kanten van bepaalde personen geheim moeten blijven. Uiteindelijk neemt Jones ook nog eens het recht in eigen hand. Amusant blijft het.
Frans van Schoonderwalt
Lerares zet door
In Blackwater, net geen negorij aan een van de Grote Meren in de Verenigde Staten, deelt schrijfster Paula Gosling de lakens uit. En dat lijken een paar van haar personages in The Dead of Winter (Warner, import Penguin Nederland;  23,60) al te bevroeden. 'Misschien is er wel een of andere gekke detectiveschrijver die zijn oog heeft laten vallen op Blackwater Bay als de perfecte locatie om herrie te schoppen en misschien is die nu wel bezig een hoop verschrikkingen, misdaden en paniek over ons leven uit te storten.'
Dat is niet aan dovemansoren gericht. De vissers die hun lijnen hebben uitgegooid in de wakken in het ijs, halen een lijk naar boven dat weken in het water heeft gelegen. Weliswaar hebben de vissen een feestmaal aangericht, maar het ronde gat in het voorhoofd van het slachtoffer laat maar n conclusie toe.
De onverstoorbare sheriff Matt Gabriel, volgens alle regels der detectivekunst bijgestaan door een klunzig hulpje, komt er al snel achter dat hij van doen heeft met een maffiamoordenaar uit de grote stad. Maar hebben het drugsfeestje bij een dochter van een van de notabelen en haar verdwijning iets met de moord te maken?
In dat mysterie bijt Jess Gibbons, lerares huishoudkunde aan de plaatselijke High School, zich vast. Geen superheldin, maar een prettige mengeling van degelijkheid en vlotheid. Quilts borduren en koken behoren tot haar favoriete bezigheden, maar ze doet niet al te moeilijk over drugsgebruik en een losbandig liefdesleven, van anderen dan wel te verstaan.
Haar belevenissen en al haar huiselijke beslommeringen geven het boek, dat een spannende, maar uit de lucht gevallen finale kent, de sympathieke kleuring waarop Gosling patent heeft. Daar hoeft Blackwater zich niet voor te schamen.
Rik Nijland
Naastenliefde
De wonderen zijn de wereld nog niet uit. En dat betekent dat we het over God hebben. Gabriel Everett schreef met Het vijfde gebod (Meulenhoff;  34,90) een thriller met een dominee in de hoofdrol die vaak over Hem spreekt. Het wonder is dat het een vakkundig, pakkend verhaal werd, waarin gekwezel en gezever je eerder kippenvel bezorgen dan de geeuwziekte.
Dominee is in een diepe depressie weggezakt nadat een psychopaat zijn huis is binnengedrongen en zijn vrouw en zoontje heeft afgeslacht. Hij ontwikkelt een bijna pathologisch lijkende naastenliefde voor de dader en dringt tot hem door in de gevangenis. Als je als lezer gaat denken dat de dominee wel erg christelijk bezig is, wordt duidelijk dat hij misschien wel gek van verdriet is, maar verdraaid goed weet dat hij Gods gebod wil overtreden. Alles is door hem opgezet om in de nabijheid van de moordenaar te komen om hem te kunnen afschieten.
Maar kan een eerlijk mens in nood het winnen van een amorele misdadiger? En kan een dominee het lot in eigen hand nemen? Everett heeft vooral de stemming van de dominee mooi neergezet en verder als een volleerd auteur een paar mooie wendingen in het verhaal aangebracht. Van dit soort debuten mogen er meer komen.
Theo Capel

