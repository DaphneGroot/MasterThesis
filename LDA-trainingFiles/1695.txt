	MKB-Nederland: 'Ahold moet Schuitema afstoten'
	Van onze verslaggever
AMSTERDAM
MKB Nederland, de belangenorganisatie van het midden- en kleinbedrijf, vindt dat Ahold zijn meerderheidsbelang in groothandel Schuitema zou moeten afstoten. Volgens MKB-voorzitter N. Wijnolst dreigt een monopoloïde situatie te ontstaan op de markt voor levensmiddelen. Ahold betitelt de stellingname van MKB Nederland als 'onzin'.
Tijdens een persconferentie fulmineerde Wijnolst gisteren tegen de nieuwe Wet Economische Mededinging, die het zelfstandige ondernemers verbiedt onderlinge prijsafspraken te maken. Dat betekent dat ook de zelfstandige ondernemers van franchise-organisaties als McDonald's en Spar geen onderlinge prijsafspraken meer mogen maken. Het Centraal Bureau voor de Levensmiddelenhandel, waarin Ahold-dochter Albert Heijn een belangrijke rol speelt, deelt deze opvatting.
Gisteren ging Wijnolst een stapje verder. Ahold, dat een belang van 73 procent heeft in C1000-groothandel Schuitema, zou het merendeel van die aandelen moeten afstoten. 'Als de nieuwe Wet op de Economische Mededinging er dan toch komt, dan is dat één van de eerste richtlijnen die het nieuwe kartelbureau moet uitvaardigen.'
Ahold, dat aan het einde van de jaren tachtig na een spectaculair gevecht met groothandel Unigro het belang in Schuitema verwierf, heeft samen met deze groothandel een marktaandeel van ongeveer 37 procent in de levensmiddelenfdetailhandel. Albert Heijn is goed voor ruim 27 procent, Schuitema voor ruim 10 procent. Wijnolst er van overtuigd dat Ahold en Schuitema rond de eeuwwisseling een marktaandeel van 50 procent hebben.
'En wij mogen van de nieuwe wet geen samenwerkingsverbanden aangaan om het geweld van de grootwinkelbedrijven te keren', sneerde de boze MKB-voorzitter. De nieuwe WEM voorziet in de oprichting van een Kartel Autoriteit die moet toezien op eerlijke concurrentie. De eerste taak van dat bestuursorgaan is volgens Wijnolst ingrijpen in de machtsverhoudingen bij Ahold.
'Onzin. Waar bemoeit die man zich mee', reageert Aholds pr-directeur H. Gobes. 'MKB Nederland haalt een paar dingen door elkaar.'
Een woordvoerder van Economische Zaken merkt op dat Wijnolst de nieuwe kartelorganisatie wat al te veel machtsmiddelen toekent. 'Over bestaande eigendomsverhoudingen heeft de kartelautoriteit niets te zeggen. Verdere concentratie wordt wel getoetst, waarbij zij kijkt naar de invloed op de marktwerking. Als iemand misbruik maakt van zijn marktpositie, bijvoorbeeld door te hoge tarieven of een leveringsboycot, kan de autoriteit sancties opleggen als een boete of een lastgeving.'
Twee weken geleden fulmineerde MKB Nederland ook al tegen de plannen van Albert Heijn om supermarkten te gaan inrichten in honderden benzinestations van Shell. Ook dat plan zou volgens Wijnolst leiden tot oneerlijke concurrentie voor zelfstandige ondernemers.

