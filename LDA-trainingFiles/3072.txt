	Mythe van het onvermijdelijk verval Patrick Keiller schrijft zijn scripts altijd achteraf
	OSCAR WILDE ZEI het al, en Patrick Keiller zegt het hem na: 'Het zijn alleen oppervlakkige mensen die niet oordelen op uiterlijkheden. Het ware mysterie van de wereld is het zichtbare, niet het onzichtbare.' En dus trok Keiller met zijn camera Engeland in, om het mysterie van zijn land te pakken te krijgen. Het resultaat: Robinson in Space.
Robinson in Space is geen documentaire en geen fictie, maar een Keiller. Het is het fictieve verhaal van Robinson, voormalig docent schone kunsten, die 'in opdracht van een internationaal reclamebureau' onderzoek gaat doen naar 'het probleem van Engeland'. En daar houdt de fictie op, want problemen zijn net als elders maar al te reëel aan de overzijde van het Kanaal.
De vorm van de documentaire ingebed in fictie gebruikt Keiller al sinds zijn eerste korte film, Stonebridge Park uit 1981. Ook zijn eerste langere productie, het veelgeprezen London (1994), was 'een verhaal in de werkelijkheid'. 'Op die manier kan ik argumenteren', zegt Keiller, 'en kan ik mijn mening geven zonder dat ik, zoals in een gewone documentaire min of meer wordt verwacht, verplicht ben een evenwichtig beeld te schetsen, waarin ik telkens de twee kanten van een zaak moet laten zien.'
Robinson in Space is oppervlakkig gezien een uitermate simpele film. De hoofdpersonen blijven buiten beeld, het verhaal van de omzwervingen die Robinson samen met een vriend maakt wordt verteld door de bejaarde acteur Paul Scofield. Maar uit de soberheid van de vertelling en de prachtige beelden ontstaat een symbiose, die veel meer is dan simpelweg 'woord en beeld'. Robinson in Space krijgt iets van een gedicht met lichtbeelden, een verstild, droevig gedicht vol neergang en verval.
Voor hij in de zomer van 1994 met filmen begon, had Keiller slechts een wegenkaart, een lijst met onderwerpen, een paar vragen en enkele veronderstellingen. Een script ontbrak. Keiller trok er steeds voor twee weken op uit om te filmen en besteedde vervolgens twee weken aan de montage van de beelden. Dat stramien herhaalde zich acht keer. Nadat de ruim zes uur film die op die manier was ontstaan was teruggebracht tot 78 minuten, zette hij zich achter de tekstverwerker om het verhaal van de film op papier te zetten.
Voor Keiller had die werkwijze niets merkwaardigs. 'Als je gaat filmen met een vaststaand script, zoek je je een ongeluk naar de beelden die je daarvoor nodig hebt, moet je wachten omdat het regent als je zonneschijn nodig hebt, of blijken de mensen die je wilt spreken niet beschikbaar. Dat wilde ik voorkomen. Het verhaal schrijf ik altijd achteraf. Ik moet beelden zien voor ik kan schrijven, anders wordt het niks.'
Uiteraard wist Keiller wel waarnaar hij op zoek was. 'Dit land is, in tegenstelling tot wat veel mensen denken, nog altijd relatief rijk. Gemeten naar het bruto nationaal product is Groot-Brittannië nog altijd de vijfde economie van de wereld. Ik wilde weten wat de bronnen van die rijkdom zijn, waar dit land eigenlijk van bestaat.'
Voor het antwoord op die vraag had de filmer ook een economisch handboek uit de bibliotheek kunnen halen. Maar Keiller wilde weten hoe die rijkdom zich in de zichtbare werkelijkheid manifesteert en vooral waarom hij zo vaak in contrast lijkt te staan met die zichtbare realiteit.
Deel van de kracht van Robinson in Space is de navrante wijze waarop Keiller de smerigheid, de wansmaak en het verval van Engeland in beeld brengt. Robinson in Space zal in dat opzicht een eyeopener zijn voor het niet geringe aantal Nederlanders dat zich bij 'Engeland' nog steeds alsmaar voortrollende groene heuvels voorstelt, waartussen zich romantische stadjes en bedrijvige steden hebben genesteld.
De heuvels zijn er nog wel, maar er staan eindeloze rijen elektriciteitsmasten op, rokende centrales en geprivatiseerde gevangenissen. In de stadjes staan scheefgezakte telefooncellen en huizen met dichtgemetselde vensters. De bedrijvigheid in de steden lijkt uitgestorven, met de ruïnes van fabrieken als laatste getuigen. En overal hebben zich de McDonald's, de Tesco's en de gigantische winkelcentra gevestigd, in een eindeloze, eenvormige lelijkheid.
Maar tegelijkertijd laat Keiller zien dat achter die beelden van neergang een andere werkelijkheid schuil gaat. 'Liverpool bijvoorbeeld. Iedereen denkt dat de haven van die stad niets meer voorstelt, dat de gloriedagen lang voorbij zijn. En inderdaad, de stad is een ruïne. Vroeger werkten er in de haven 25 duizend mensen, nu nog vijfhonderd. Maar als je kijkt naar de tonnages die in de haven worden verwerkt, dan blijkt dat het er nooit zo bedrijvig is geweest als nu, dat de haven economisch gezien gezonder is dan ooit. Er wordt heel veel geld verdiend.'
Alleen is de manier waarop dat gebeurt langzaam maar zeker onzichtbaar geworden; de rijkdom zélf is onzichtbaar geworden. In de Britse havens, die Robinson en zijn vriend praktisch allemaal bezoeken, laat Keiller de containers zien 'waarvan je nooit weet wat er allemaal in zit'. Nergens in de havens zie je mensen, alleen machines.
'Havens zijn het symbool van wat er de afgelopen decennia in onze maatschappij is veranderd. De rijkdom is onzichtbaar geworden. Daarom wilde ik ook dat Robinson in Space naar Rotterdam zou gaan, de grootste haven van de wereld. Bovendien ben ik daar nog nooit geweest, dat was ook een argument.'
Zijn rondreis bevestigde wat Keiller al vermoedde. 'Dat uiterlijk van lelijkheid, van afschuwelijke gebouwen, van verwaarlozing van de openbare ruimte, dat is helemaal niet veroorzaakt door de slechte economische omstandigheden. Het bestaat óndanks de goede economie. Dat is het gevolg van een ruig soort kapitalisme, van deregulering, van de kleine overheid. Allemaal zaken die we hier de afgelopen twintig jaar onder de Conservatieven in extremo op ons bord hebben gekregen.'
Daarom wilde Keiller zijn film ook ruim vóór de verkiezingen, die omstreeks 1 mei zullen plaatsvinden, in de bioscoop hebben. Want hij is een optimist. 'Deze film hoort bij een tijdperk waarvan ik verwacht dat het bijna voorbij is. Ik las laatst iets over Stephen B. Rooch, een Amerikaan, in de jaren zeventig en tachtig een goeroe van de deregulering. Die zei dat hij het verschrikkelijk fout had gehad, dat hij het vreselijk bij het verkeerde eind had gehad. Zelfs zo'n man zegt dat nu. Ik denk dat er iets gaat veranderen.
'Ons is door de Conservatieven voorgehouden dat het verval onvermijdelijk was. Maar dat is een mythe, een fatalistische zienswijze. Er is verandering mogelijk, maar daarvoor moet wel de politieke wil bestaan. Ik hoop dat Labour die wil heeft.'
Mocht hieruit de indruk ontstaan dat Robinson in Space een politiek manifest is, dan klopt die maar gedeeltelijk. Keiller werd opgeleid als ontwerper, en voelde zich sterk aangetrokken tot het surrealisme.
'Ontwerpers zijn altijd geïnteresseerd in functionele vormen, surrealisten in de vorm op zich. Ik vond het daarom consequenter om me puur met het beeld van de dingen te gaan bezighouden. Ik tracht dingen te veranderen door ze te fotograferen, ik daag het onderwerp uit. Door het in een kader te zetten kun je het isoleren, vervreemden van de omgeving, van de werkelijkheid.'
Van die vervreemdende werkelijkheid loopt Robinson in Space over. Het verhaal van Robinson, die aan het slot krankzinnig lijkt te zijn geworden, versterkt het surrealistische effect nog eens. In een razend tempo jakkert hij door Engeland, het bij nader inzien wel heel vreemde Engeland. 'Ik wilde het verhaal vertellen met heel veel kleine elementen. Zonder diep op zaken in te gaan, daar had ik geen tijd voor. Ik wilde een overzicht, zoveel mogelijk laten zien.'
Houdt hij van het land dat hij heeft vastgelegd? Ergens in de film keert Robinson terug van een uitstapje naar Frankrijk. 'Het is altijd moeilijk om terug te keren naar Engeland', zegt de verteller. 'Dat is dat bekende gevoel', meent Keiller, 'de horror of home, zoals Baudelaire het noemde.
'Ik weet eigenlijk niet of ik van Engeland houd. Het heeft natuurlijk een aantal zaken die de moeite waard zijn. Archeologisch is het interessant, kunst en design bloeien er en Londen is indrukwekkend. Hoewel ik niet van die stad houd, ik houd niet van de pakken die ze daar dragen. En dan zijn er natuurlijk de treurigheden als het Engelse voedsel en de Engelse zondagen. Nee, ik weet het werkelijk niet.'

Foto
	Scheefgezakte telefooncel, symbool van Engelse neergang.

