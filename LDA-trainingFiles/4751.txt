	Een rotsvast vertrouwen in het zionistisch ideaal; BOEIENDE MEMOIRES VAN ISRAELS EX-PRESIDENT CHAIM HERZOG
	CHAIM HERZOG, telg uit een stokoud Pools-Litouws rabbijnengeslacht, sprak bij de aanvaarding van zijn tweede ambtstermijn als president op 9 mei 1988 het Isralische volk vermanend toe. 'Het spreekt vanzelf dat wij fouten hebben gemaakt. Maar zelfkritiek moet het geloof in onze nationale zaak versterken en niet verzwakken.'
Herzog maakte zich zorgen, want hij zag de Israli's onder druk van de wereldopinie het geloof in de rechtvaardigheid van hun zaak verliezen. Het grootste gevaar voor Isral schuilt in de 'zelfkastijding' waaraan 'delen van de samenleving' zich overgeven, verkondigde Herzog. De nationale zaak ging hem boven alles. 'De stichting van de staat Isral heeft een historisch onrecht van duizenden jaren ongedaan gemaakt.'
Zelf was Herzog, die op zijn dertigste directeur werd van de militaire inlichtingendienst, een man die nooit aan twijfelen was toegekomen. 'Grenzeloos idealisme' dreef de jeugdige Herzog - in 1918 in Belfast geboren - zoals hij in zijn autobiografie Living History schrijft. Zoals voor zovelen uit zijn generatie is Herzogs wereldbeeld altijd overzichtelijk gebleven: wie niet voor Isral is, is tegen.
Door de omstreden Libanese oorlog die de regering-Begin een jaar voor president Herzogs aantreden in 1983 was begonnen, raakte de Isralische samenleving verscheurd. Het leger, waaraan ook de president de beste jaren van zijn leven had gewijd, was van zijn voetstuk getuimeld. Het zionisme werd, en dat was nieuw, zelfs binnen de Isralische landsgrenzen ter discussie gesteld.
Herzogs onbehagen over het groeiende 'schuldcomplex' van het Isralische volk deed hem in 1988 besluiten het presidentschap voor nog eens vijf jaar op zich te nemen. Als staatshoofd kon hij als geen ander boven het partijgekonkel van de Isralische politici uitstijgen en zijn rotsvaste vertrouwen in het zionistische gelijk uitdragen.
Uit Living History komt Herzog naar voren als een zeer 'Isralische' president, en zeker niet als een leidsman met universele pretenties. Des te opmerkelijker is het dat de oud-president buiten Isral vooral bekendheid heeft verworven als 'een soort geweten van de wereld', zoals de Amerikaanse president Reagan het heeft uitgedrukt. Dit imago als man van verzoening en dialoog dankt Herzog aan zijn staatsbezoek aan West-Duitsland, waarmee hij in 1987 op grootse wijze een in de joodse wereld zeer pijnlijk taboe brak.
Een ander taboe, de Isralische miskenning van het onrecht de Palestijnen aangedaan, wordt in Living History gehandhaafd. In de memoires wordt het begrip 'pro-Arabisch' talloze malen negatief gebruikt (de Britten tijdens de mandaatsperiode waren het; het Amerikaanse ministerie van Buitenlandse Zaken is het). Herzog verwijt de Engelsen zelfs 'Lawrence of Arabia-fantasien'.
De memoires van de oud-president, oud-militair, oud-advocaat, oud-diplomaat, oud-commentator, oud-zakenman en oud-gouverneur van de bezette Westelijke Jordaanoever, zijn boeiende geschiedenis: joodse en Europese geschiedenis. Hoewel Herzog van zijn afkeer van het westerse kolonialisme getuigt, bestaat de Arabische geschiedenis niet voor hem. Deze begint en eindigt in 1922, wanneer de Volkenbond Groot-Brittanni een mandaat verleent over Palestina teneinde de Balfour-verklaring af te dwingen. Dat is vreemd, want Herzog ondernam als jongeman een poging Arabisch te leren.
Chaim Herzog was een Europeaan, een Ier, die het zionisme met de paplepel kreeg ingegoten. Zijn grootvader van vaders kant, een van oorsprong Poolse rabbi, was in 1897 afgevaardigde bij het eerste Zionistische Congres in Bazel. Dat was uitzonderlijk, want de meeste orthodoxe joden hielden zich verre van een seculiere beweging als het zionisme.
In 1918, het geboortejaar van Herzog, had de joodse nationale beweging reeds een van haar belangrijkste politieke successen geboekt. De Britse minister van Buitenlandse Zaken, Lord Balfour, beloofde de zionisten in 1917 'a national home' in Palestina, waarna de eerste grote immigratiestroom vanuit Europa op gang kwam.
Herzog ging in 1935 naar Palestina. Als middelbare scholier in Dublin, waar zijn vader opperrabbijn was, was hij kampioen lichtgewichtboksen en lid van de zionistische padvindersvereniging Habonim. Omdat de orthodoxe jongeren uit de kleine joodse gemeenschap in Ierland langzaam maar zeker dreigden te assimileren, besloten zijn ouders hun oudste zoon naar een religieuze yeshiva in Palestina te sturen.
Op die talmoed-school in Jeruzalem stak Herzog niet veel op - de ex-president beschrijft zichzelf bescheiden als een niet-intellectueel en een man die aan 'actie' de voorkeur geeft. De Iers-joodse tiener werd gegrepen door de paramilitaire ondergrondse, de Haganah, waarbij zich bijna alle leerlingen hadden aangesloten. De liefde voor het leger, dat joodse nederzettingen tegen Arabische overvallen beschermde omdat de Britten dat niet deden, heeft Herzog nooit meer verlaten.
In die jonge jaren rijpte zijn visie op de Palestijnse kwestie: de meeste Arabieren vertikten het zich neer te leggen bij de Balfour-verklaring. 'Dat is de essentie van het conflict.'
Het is heel wel te verklaren waarom Herzog en zijn generatiegenoten de Palestijnse tragiek over het hoofd zagen: het zionistische experiment gold als het logische antwoord op het antisemitisme dat in de jaren dertig over Europa kwam. Living History is het verslag van een Europese jood die in verzet komt tegen elke aanslag op de waardigheid van het joodse volk.
Herzog gelooft noodgedwongen in het gebruik van de wapens. Zijn standvastigheid zegt hij te danken te hebben aan zijn jaren als officier in het Britse leger, vechtend tegen de nazi's. Nadat zijn ouders Chaim naar Londen hadden gestuurd om rechten te studeren - zijn bemoeienissen met Haganah stonden zijn formele opleiding te veel in de weg - brak in Europa de oorlog tegen nazi-Duitsland uit. Herzog nam, als afgestudeerd jurist, in 1942 als vrijwilliger dienst in het Britse leger.
De hoofdstukken over zijn militaire opleiding in Engeland, zijn bevordering tot inlichtingenofficier bij de Guards Armored Division en zijn gevechtservaringen in Frankrijk, Belgi en Duitsland lezen als een spannend jongensboek. Het Midden-Oosten lijkt plotseling op een andere planeet te liggen. Wanneer luitenant Herzog na de bevrijding van Parijs leden van de joodse gemeenschap ontmoet die de holocaust hebben overleefd, onderkent hij voorgoed 'het belang van een joods nationaal tehuis en een onafhankelijke staat'.
Herzog stijgt op de puinhopen van het verslagen Duitsland tot grote hoogten. Hij is getuige van de arrestatie van SS-commandant Himmler. Wanneer hij als stafofficier merkt dat de geallieerden nauwelijks belangstelling voor het lot van joden uit de kampen aan de dag leggen, beseft hij dat de tijd is gekomen de zionistische zaak te dienen.
Als hoofd van de contraspionage in Braunschweig besluit hij de illegale emigratie van joden uit de oostelijke bezettingszone van Duitsland naar Palestina een handje te helpen. Het zijn ervaringen waarvan hij later, in een Isral dat naar veiligheid hunkert, duurzaam profijt heeft getrokken.
Zijn finest hour beleeft Herzog op 10 november 1975, wanneer hij Isralisch ambassadeur bij de Verenigde Naties is. In de Algemene Vergadering verscheurt hij de resolutie die zionisme gelijkstelt aan racisme. 'Het is symbolisch dat dit debat op 10 november plaatsvindt', sprak hij. 'Het is vannacht 37 jaar geleden dat tijdens de Kristallnacht de nazi's de joodse gemeenschap in Duitsland aanvielen, synagogen in brand staken en boeken verbrandden.' Antizionisme stond voor hem op n lijn met nazisme.
Guido Goudsmit
Chaim Herzog: Living History - A Memoir.
Knopf, import Van Ditmar; 448 pagina's;  63,-.
ISBN 0 679 43478 X.

Foto
	Herzog, de eerste Isralische president die officieel naar West-Duitsland reisde, bezoekt het voormalige concentratiekamp Bergen-Belsen, 6 april 1987. FOTO ABC

