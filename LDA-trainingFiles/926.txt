	Twee journalisten in Tsjetsjenië verdwenen
	Van onze correspondent
MOSKOU
Twee Russische journalisten zijn dit weekeinde in Tsjetsjenië verdwenen. Vermoed wordt dat zij door Tsjetsjeense strijders zijn ontvoerd. De twee journalisten, Roman Perevezentsev en Vjatsjeslav Tibelius, werkten voor de Russische staatstelevisie ORT. Ze waren zondag vanuit de Tsjetsjeense hoofdstad Grozny vertrokken naar Nazran, in de republiek Ingoesjetië om filmmateriaal door te zenden. Daar zijn ze nooit aangekomen.
Het is wel vaker voorgekomen dat journalisten op de weg vanuit Grozny naar Ingoesjetië overvallen zijn. Misschien is het ditmaal echter geen roofoverval, maar een ontvoering met politieke achtergronden. De ORT-journalisten hebben zich bij de Tsjetsjenen impopulair gemaakt door een aantal uitzendingen over de slechte behandeling van de Russische minderheid in de republiek na de terugtrekking van de Russische troepen. Mogelijk zijn ze daarom ontvoerd.
Premier Tsjernomyrdin van Rusland riep de Tsjetsjeense autoriteiten gisteren op alles in het werk te stellen om de journalisten te vinden. Er zijn momenteel veel journalisten in Tsjetsjenië in verband met de presidentsverkiezingen aanstaande maandag . Het is onduidelijk of de verdwenen journalisten nog in leven zijn. Tijdens de oorlog hebben de Tsjetsjenen zeker een journalist - uit Azerbeidzjan - geexecuteerd, omdat ze hem verdachten van banden met de Russische inlichtingendiensten.

