	OPSTEKER
	'Aegon biedt eigenaren Providian vooral hoop.'
Beleggers in Amsterdam gingen prompt aan de champagne nadat Aegon op de laatste beursdag van het afgelopen jaar de overname bekend maakte van de Amerikaanse verzekeraar Providian. Het nieuwe koersrecord waarmee de Amsterdamse beurs het jaar afsloot, was voor een groot deel te danken aan het enthousiasme over de miljardentransactie van Aegon in de VS.
Aan de andere kant van de oceaan reageerden de aandeelhouders van Providian heel wat minder geestdriftig. Sinds Aegon het bericht over de miljardentransactie wereldkundig maakte, is de koers van Providian meer dan een dollar gezakt tot 511/2 dollar.
Het tekent de onzekerheid in de VS over de waarde van het bod. De Amerikaanse aandeelhouders zijn weliswaar zeker van de 28 dollar per aandeel die Aegon biedt voor de verzekeringstak van Providian, maar zij springen er alleen met winst uit als de bankpoot van de onderneming op zijn minst op 25 dollar wordt gewaardeerd. En die waardebepaling moet nog plaats vinden.
Het is niet het enige vraagteken rond de deal. Onduidelijk is ook hoe winstgevend de verzekeringstak van Providian nu precies is. Het enige cijfer dat Aegon verschaft is een bruto resultaat over 1995 van 318 miljoen dollar, bijna 560 miljoen gulden. Maar daar moeten overheadkosten en belastingen nog van af. Of Aegon met 6,1 miljard gulden twaalf, vijftien of twintig keer de winst betaalt, is dus niet te zeggen.
Volgens Aegon zal de overname leiden tot een stijging van de winst per aandeel, ondanks een uitbreiding van het aantal uitstaande aandelen met 10 procent of ruim 26 miljoen aandelen. Voor een winststijging van twee kwartjes per aandeel zou Providian volgend jaar al meer dan 300 miljoen netto moeten verdienen. Het zou best kunnen, maar niemand die het zeker weet.
Het is ook aannemelijk dat de hoofdrol van de Vereniging Aegon bij de transactie Amerikaanse beleggers kopschuw maakt. De Vereniging Aegon is in Louisville, Kentucky, zo mogelijk nog onbekender dan de Vereniging De Friesche Elfsteden. Schaatssponsor Aegon schenkt vandaag in Leeuwarden kl√ªnwijn en iiskafe.
Maar aandeelhouders Providian hebben vooral behoefte aan klare wijn.
W. van Praag Segaar

