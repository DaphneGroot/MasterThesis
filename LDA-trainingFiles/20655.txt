Kruisweg (Groningen).
Kruisweg (Gronings: "Kruusweg") is een dorpje in de gemeente De Marne in de Nederlandse provincie Groningen. Het dorp telde in 2016 volgens het CBS 330 inwoners.
Het dorp ontstond in de negentiende eeuw als woonplaats voor arbeiders die in de nieuwe polders gingen werken. Het werd oorspronkelijk "Uilennest" genoemd, naar een van de grote boerderijen in de omgeving. Nest heeft in het Gronings echter een vrij negatieve betekenis. Mede daarom koos de gemeenteraad van de voormalige gemeente Kloosterburen in 1923 voor de huidige naam. De naam verwijst naar de oorspronkelijke betekenis van het woord kruisweg, namelijk "kruispunt", omdat het is ontstaan op een kruispunt van wegen, namelijk waar de weg van Kloosterburen naar Hornhuizen de weg van Leens naar de kust kruist.
Het naar de plaats genoemde Uilenestermaar behield overigens wel zijn 'oude' naam.
In 2011 is er een boek over Kruisweg verschenen: "De doorloop van Kruisweg 1850-2010". Dit boek, geschreven door P. van der Ploeg, gaat over de ontstaansgeschiedenis van Kruisweg.
