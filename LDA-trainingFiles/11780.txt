IJsmummie.
39.000 jaar oude ijsmummie van de 6 tot 8 maanden oude wolharige mammoet 'Dima'
Een ijsmummie is een mummie die ontstaat als een menselijk of dierlijk lichaam na het overlijden door ijs wordt omgeven en daardoor geconserveerd wordt.
In augustus 2004 werden in de Italiaanse Alpen drie lichamen gevonden van Oostenrijkse soldaten uit de Eerste Wereldoorlog. Het lichaam van een van hen werd aan het museum van Bolzano overhandigd ter bestudering. De lichamen van de drie soldaten waren ongewoon goed bewaard gebleven. Ze werden gevonden door Maurizio Vincenzi, directeur van een museum voor krijgsgeschiedenis in Peio en tevens lid van een bergreddingsteam, die gericht zoekend het uiteinde van de gletsjer bestudeerde en de lichamen al opmerkte voor ze kans hadden geheel te ontdooien. De andere twee lichamen zijn op een militaire begraafplaats in Peio ter aarde besteld.
Een voorbeeld van een menselijke ijsmummie is "Ötzi". Andere ijsmummies zijn bijvoorbeeld gevonden op Groenland en hoog in de Andes, maar geen daarvan was zo oud als Ötzi.
