	Schaatsen in het donker, het is bijna magisch
	Van onze verslaggever
LEEUWARDEN
De magie van de Elfstedentocht trok twee gepensioneerde Noorse schaatshelden terug naar het ijs en na 200 kilometer oordeelden Johann Koss en Geir Karlstad dat zaterdag 4 juli 'een unieke ervaring' was geweest. 'Ik heb genoten, dit was Nederland op z'n best. Alleen mijn voeten denken er anders', zei Koss.
Met een ferme handdruk van opperbaas Henk Kroes en een rugzakje met schoenen en voedsel stapten de twee Olympisch kampioenen tegen zeven uur 's morgens het ijs op. 'Ik heb geen idee waar ik aan begin. Ik heb nog nooit meer dan veertig kilometer achtereen geschaatst, ik hoop dat ik het volhoud', zei Karlstad. En Koss: 'Ik zal dolblij zijn als ik Leeuwarden haal.'
Vijf jaar geleden, nadat Karlstad tijdens de Olympische Spelen in Albertville de 5 kilometer en Koss de 1500 meter had gewonnen, raakten beide Noren besmet met het Elfstedenvirus. Koss: 'Toen was er ook sprake van een Elfstedentocht en die mensen van de Nederlandse ploeg raakten er niet over uitgepraat. Geir en ik namen ons voor dat als hij gehouden zou worden wij zouden meedoen.'
Beiden kwamen vrijwel 'ongetraind' aan de start. Karlstad, die zijn carrière vanwege rugproblemen na Albertville beëindigde, houdt 's zomers de spieren soepel met fietsen en lopen en bond de afgelopen weken slechts driemaal de ijzers onder. Koss meldde zich deze winter éénmaal op de kunstijsbaan van Valle Hovin, waar hij het na vier rondjes voor gezien hield.
Het weerhield de twee vrienden er niet van om vijf uur 's middags de finish op de Bonkevaart te passeren. Na triomfen bij EK, WK en Olympische Spelen deden Koss en Karlstad in Friesland een 'sensationele ervaring' op. 'Schaatsen in het donker, het is bijna magisch. En ineens zag je die lichtjes van de volgende stad, als een sprookje.'
Het nam niet weg dat Karlstad en Koss ook het verraderlijke karakter van de tocht der tochten ervoeren. Koss: 'Het eerste stuk ging makkelijk, je denkt: ''als dit alles is''. Maar ja, toen reden we voor de wind. We dachten er absoluut niet bij na dat we nog 125 kilometer tegen de wind in moesten.' In Leeuwarden bleken beiden Noren gebroken. Karlstad: 'Elk gevoel is uit mijn lijf. Dit was één keer maar nooit weer.'
Koss reed de tocht als ambassadeur van Unicef en liet na afloop weten dat zijn schaatsen bij opbod zal laten verkopen ten bate van het goede doel. Dat voorbeeld werd uiteraard gevolgd door Karlstad.
Henk Gemser verliet donderdag het trainingskamp van de kernploeg in Inzell om, zoals dat in zijn jargon heet, op zaterdag onderdeel te zijn van het Friese cultuurgoed. Na tien uur schaatsen incasseerde hij zijn derde kruisje, na geslaagde missies in 1963 en 1985. 'Ik heb mezelf onderweg twee keer afgevraagd waarom doe ik dit. Maar afstappen komt niet in mijn woordenboek voor. Het was pittig, maar het moet. Dit is het echte schaatsen.'

Foto
	Schaatsers kruipen onder de brug van Stiens door. FOTO MARCEL VAN DEN BERGH

