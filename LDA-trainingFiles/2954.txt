	Hij liet zien: continuteit van de monarchie is gewaarborgd
	Van onze verslaggever
AMSTERDAM
De vraag was: is Willem-Alexander een mamma-zegger van het type Charles en wordt het dus nooit iets, of is hij op zijn dertigste ontsnapt aan de stille terreur van de hofcultuur en begroeten we Willem IV? En keer moest het ervan komen, op een dag zou de kroonprins examen moeten doen voor het koningschap: hoe staat het werkelijk met de kandidaat, hoe staat het met diens belangstelling voor bestuur en bevolking, hoe schat hij de afstand tussen troon en onderdanen, kan de gemalin ook een burgermeissie wezen? Afgaande op de nerveuze onbeholpenheid in zijn houding heeft hij er als een berg tegenop gezien, maar wat telt is het resultaat en dat viel niet tegen, voor een prinsenkind.
Het werd tijd voor imagoversterking. In de Alexanderkrant die het dagblad Trouw in april publiceerde, werd Alex 'aardig' en 'sympathiek' bevonden, maar 90 procent van de ondervraagden wist eigenlijk niet waarop dit antwoord was gestoeld. Men kende de troonopvolger niet. Het werd dus tijd voor een televisie-interview, besloten de ouders.
Het mocht geen pr-vertoning worden, maar allicht ook geen antireclame. Een spannend zaakje, kortom, zeker na de nieuwe storm rond het huis van Windsor, die overigens ten tijde van de opname van het interview - helaas v¢¢r Di's dood - nog moest opsteken.
Met de makers van het NPS-programma werd afgesproken dat majesteit weliswaar in de opnamen mocht schrappen, maar dat het in dat geval de makers vrij stond het hele vraaggesprek niet uit te zenden. Voor de koningin was het alleen op het eerste oog een gunstige deal. Twee jaar geleden maakte NRC Handelsblad een interview met de kroonprins. Het is nooit gepubliceerd, omdat de koningin niet tevreden was over het resultaat. Een herhaling zou de Oranjes ernstig blameren en zou vermoedelijk voorgoed het beeld vestigen dat Willem IV een waardig opvolger is van Willem III: een rokkenjagende losbol.
Met d t type imago (de corpsbal) moest nu juist worden afgerekend. Het volk moest weten dat ook de wave voortaan niet meer door de Prins van Oranje zal worden ingezet. En vooral diende benadrukt te worden dat Alexander er veel zin in heeft, in het aanstaand koningschap, en dat hij er klaar voor is, mocht de nood aan de man komen. Een paar jaar geleden toonde hij nog aarzeling, maar die werd nu door de prins gereduceerd tot 'een natuurlijke weerstand als opgroeiende jongeman'.
Het ging erom de continuteit van de monarchie te presenteren - niks meer, niks minder. Koningin Beatrix meent zeer ernstig dat hier op z'n minst een historische en misschien nog wel een hogere opdracht ligt voor het Huis van Oranje. Willem-Alexander moest laten zien dat de continuteit gewaarborgd is.
Hij kweet zich voorbeeldig van de opdracht. Hij zei over de monarchie: 'Het is geen stilstaand instituut, het is een constant mee-evoluerend instituut dat eigentijds is en op die manier ook historisch gegroeid is en door zal blijven groeien.'
Het moet gezegd dat de kroonprins in het televisie-interview mr deed dan zijn plicht. Hij markeerde een eigen positie of sterker, voor wie het erin wil herkennen: hij zette zich af tegen zijn moeder.
'Ik ben mijzelf', zei hij op een goed moment, 'ik ben Alexander'. In alle eenvoud een statement dat er wezen mocht. In zijn praktische uitwerking leidde het tot een scala aan markante opvattingen: een vrouw uit de burgerij als koningin moet kunnen, al is voorlopig van trouwen geen sprake.
Mocht het parlement goedkeuring onthouden aan een voorgenomen huwelijk, dan kiest hij voor de liefde en laat hij de troon vallen. De koning kan ongetrouwd en ongelovig zijn - het is misschien niet de ideale positie, maar het k n. Hij zal zich niet op sleeptouw laten nemen door het bedrijfsleven. Het zeuren over de jacht moet eens ophouden. De koning mag omstreden zijn, bij tijd en wijle.
Willem-Alexander was tegenover Paul Witteman een stuk geprofileerder dan in het portret dat Ed van Westerloo nog maar vier jaar geleden van hem maakte. De kroonprins gaf nu al te kennen dat hij het straks anders gaat doen dan zijn moeder, met minder bestuurlijke kracht, maar wel hartelijker, dichter bij het volk.
Het mooiste moment van het hele interview waren misschien wel de negen seconden waarin niets werd gezegd, omdat Willem-Alexander ze gebruikte om na te denken. De vraag luidde met wie hij zich het meest verwant voelt, met Wilhelmina, de bazin, met Juliana, de moeder, of met Beatrix, de manager. Je zag hem denken: ik kom met goed fatsoen nooit om mijn moeder heen. Toen koos hij. Hij zei: 'Mijn grootmoeder.'
Jan Tromp

