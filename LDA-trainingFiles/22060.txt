Herennius Etruscus.
Quintus Herennius Etruscus Messius Decius (ca. 227 - 1 juli 251) was een Romeins keizer gedurende een aantal maanden in 251 tot 1 juli.
Herennius Etruscus werd geboren in Pannonia als zoon van een Romeins veldheer die later keizer Decius zou worden. In 250 werden Herennius Etruscus en zijn jongere broer Hostilianus door Decius tot Caesar gemaakt. In 251 werd Herennius medekeizer ("Augustus") gemaakt.
Decius begon met Herennius een veldtocht tegen de Goten dat jaar. Op 1 juli kwamen ze in gevecht met een Gotisch leger dat na plunderingen op weg was naar huis. In de slag bij Abrittus werden zowel Herennius als Decius gedood.
