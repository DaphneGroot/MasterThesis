	Passie en devotie liggen samen op sultans divan
	Festival Oude Muziek. Paban Das Baul Ensemble: Baul-liederen uit Bangladesh. Kudsi Erguner Ensemble: Mevlevi-ceremonie uit Turkije. Rasa (5/9) en Vredenburg (6/9), Utrecht.
Achter de mystieke geloofsbeleving van vrijzinnige moslims en hindoes gaat een rijke variatie aan muziekstijlen schuil. Daarover bestaat geen twijfel na het beluisteren van de serie 'Sjeiks, sjahs en soefi's'. Maar in de voor het Festival Oude Muziek bewerkte versies van heuse ceremonin zaten de loftuitingen aan Zijn adres het muzikale plezier voor de luisterende sterveling wel eens in de weg.
De uitvoering van de Turkse soefi-ceremonie sema, het ritueel van de wervelende Mevlevi-derwisjen, was een oogverblindend schouwspel. In hun wijde witte gewaden draaiden tien dansers hun rondjes onder al het licht van de grote zaal van Vredenburg. Met de rechterhand naar boven geopend en de linker wijzend naar de grond wierpen de derwisjen zich op als doorgeefluik voor de goddelijke gratie, als lichtend voorbeeld voor de mensheid. Een achtkoppig koor en zespersoons ensemble verzorgden de daarbij onmisbare muziek.
Sinds 1923, vlak na de revolutie die de Republiek inluidde, kwam de klad in het rijke klassieke en religieuze Turkse muziekleven. De invloedrijke soefi-orden werden verboden in de wereldlijk georinteerde nieuwe staat en de 'divan-muziek' van de sultans gold sindsdien als verwerpelijk decadent. Maar tegenwoordig mogen de derwisjen hun gang weer gaan. Onder leiding van oude musici die de kunst nog beheersen en hun jongere leerlingen, leefde de belangstelling voor de klassieke Turkse muziek weer op. Musicoloog, fluitist en componist Kudsi Erguner is zo'n gedreven muziekvorser. Voor Oude Muziek stelde hij een sema-ceremonie samen op muziek van componist Ismal Dede Efendi (1778-1846).
Doordat Erguner er voor koos bij de muziek te laten dansen, werd de zeggingskracht van Efendi's traag golvende melodien overschaduwd door de wervelende actie op het podium. De dansers lieten zich sturen door de ritmes van twee drummers, die met hun krachtige slagen en roffels de delicate klanken van ney (fluit), kemene (vedel), kanun (citer), tanbur en ud (luiten) flink overstemden. Door de strikte orde van het ritueel, was er weinig ruimte voor solistische hoogstandjes van instrumentalisten en zangers. Vooral de korte explosies van zanger Yusuf Bilgin smaakten naar meer.
Zanger Paban Das Baul, leider van een Baul-ensemble uit Bangladesh, kwam de avond tevoren wl uitvoerig aan zijn trekken. Al snel ontdeed hij zich van de luit die hem vooral in de weg zat, om zijn hartstochtelijke liederen te omlijsten met trommelen. De simpele raamtrommel bleek onder zijn handen een complete ritmesectie te herbergen.
Ook nam de zanger een khamak ter hand, een kruising tussen trommel en snaarinstrument. Aan het trommelvel in het midden zijn twee snaren bevestigd die aan het andere uiteinde aan een handvat vastzitten. Door aan de snaren te trekken verandert de toonhoogte van het instrument, door ze te tokkelen met een plectrum komt het trommelvel in trilling. Wat heet tokkelen - Paban Das Baul geselde de snaren en liet zo zijn khamak janken en schreeuwen.
Muziek bij oosterse mystiek bleek een dankbaar thema voor een serie aantrekkelijke concerten, waarin ongeremde passie en bestudeerde devotie elkaar afwisselden. Dankzij Intercultureel Centrum Rasa verlegden talloze bezoekers van het Festival Oude Muziek hun muzikale grenzen. Het wachten is nog slechts op het moment dat festivalprogrammeur Jan Nuchelmans ook z¡jn festivalthema's eens vanuit een wijder perspectief bekijkt. Zo had het thema 'improvisatie' door inbreng van de aanwezige buiteneuropese meesters van de spontane schepping nog flink aan kracht kunnen winnen.
Peter van Amstel

