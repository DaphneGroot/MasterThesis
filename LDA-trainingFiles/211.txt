	'Borsele heeft zijn portie radioactief afval wel gehad'
	Van onze verslaggever
Jelle Brandsma
HEINEKENSZAND
De gemeente Borsele, met de kerncentrale toch wel wat gewend, verzet zich tegen de opslag van hoog-radioactief afval. Burgemeester J. Mandos: 'Wij hebben onze portie afval wel gehad.'

De Centrale Organisatie voor Radioactief Afval (Covra) heeft bij Borssele liefst dertig hectare ter beschikking. Op het terrein worden vaten afval in dik beton gegoten. Er is veel ruimte voor uitbreiding van de activiteiten: slechts een klein deel van het terrein (negen hectare) is nog maar in gebruik.
Nu ligt er laag- en middelactief afval, afkomstig uit kerncentrales, ziekenhuizen en laboratoria. In 2001 is een speciale bunker voor hoog-radioactief afval klaar. Dat is te laat, vindt de gemeente.
Het hoog-radioactief afval van de kernreactor in het Noord-Hollandse Petten werd tot een paar jaar geleden teruggenomen door de Amerikaanse leveranciers. Die zijn daar plotseling mee gestopt en de opslagruimte in Petten raakt vol. Borsele moet al in 1998 bijspringen. Zolang de bunker er nog niet is, blijft het afval in de containers waarmee het wordt aangevoerd.
De opslag in de speciale containers is veilig, zegt Covra-directeur H. Codée. Mandos stelt daar tegenover dat met Borsele is afgesproken dat het afval niet in de tijdelijke containers zou komen, maar in een bunker. Vandaag praat de gemeenteraad over een bezwaarschrift voor de Raad van State tegen de vergunning voor de tijdelijke opslag.
In Borsele hebben de politici een lesje geleerd. De komst van de Covra naar Borsele leverde eind jaren tachtig politiek tumult op. Uiteindelijk ging de raad akkoord, met slechts de stemmen van de PvdA tegen. De volgende verkiezingen verliepen landelijk dramatisch voor de PvdA, maar in Borsele won de partij twee zetels. De andere partijen willen nu niet opnieuw de handen branden aan radioactief afval.
Borsele telt ruim 21 duizend inwoners. Het is voornamelijk landbouwgebied, waar lange rijen fruitbomen en omgeploegde akkers het beeld bepalen. In het zuidwestelijk deel van de gemeente ligt het industrieterrein, waar een groot deel van de inwoners werkt.
Op het weidse terrein steken twee witte loodsen en een hoekig kantoorgebouw bleek af bij een olieraffinaderij en een metaalconstructiehal. De loodsen zijn van de nationale opslagplaats van radioactief afval.
Alhoewel Mandos erkent dat de economie en de werkgelegenheid in zijn gemeente baat hebben bij de vele investeringen, vindt hij ook dat het landelijk gebied eronder lijdt. Borsele krijgt niet alleen de provinciale verzamelplaats voor huishoudelijk afval op haar grondgebied, ook de tunnel onder de Westerschelde komt in de gemeente. Mandos: 'De belasting van de omgeving is niet evenwichtig. Voor de hogesnelheidslijn komt er een tunnel onder het Groene Hart, terwijl dat een uitermate saai gebied is, vergeleken met de zak van Zuid-Beveland.'
De burgemeester wil meer aandacht van de rijksoverheid voor landschap en natuur, voor wonen en werken in de gemeente. 'Er moet eens boter bij de vis komen.' Covra-directeur Codée, minzaam: 'Ik kan het wel begrijpen. Borsele is een kleine gemeente en ze krijgen nogal wat op hun dak. Daar willen ze wat voor terugzien.'

