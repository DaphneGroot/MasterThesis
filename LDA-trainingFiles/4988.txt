	Keegan schokt zijn fans met vertrek bij Newcastle
	Van onze correspondent
Bert Wagendorp

LONDEN
De fans van Newcastle United, bekend als de Toon Army, verkeerden woensdag in rouw, nadat Kevin Keegan ontslag had genomen als manager van de noord-Engelse voetbalclub. In een schriftelijke verklaring deelde Keegan mee dat hij de club 'zover had gebracht als binnen zijn mogelijkheden lag' en dat het daarom voor iedereen beter was dat hij vertrok.
In de loop van woensdag verzamelden zich rond het stadion honderden geschokte fans, die meer wilden weten over het vertrek van hun held. Op een spandoek werd Keegan opgeroepen zijn besluit te herzien: 'Blijf alsjeblieft Kevin. We geloven allemaal in jou. Ga alsjeblieft niet weg'. Burgemeester Les Russell, sloot zich bij dat verzoek aan. 'Ik hoop dat hij deze beslissing zal heroverwegen.'
Met tranen in de ogen verwoordde de zestienjarige Victoria Rickaby de gevoelens van de fans: 'Hij is hier God. Hij is groter dan God. Mensen noemen hun kinderen naar hem. Er worden zelfs honden naar hem genoemd! Hoe kán hij ons verlaten?' John Regan, voorzitter van de supportersclub, was een gebroken man. 'De mensen hier zeggen dat het is alsof de koningin dood is. Maar ik vind dit veel erger.'
Keegan (45) nam bij Newcastle in februari 1992 het roer over van de Argentijn Ardiles. Binnen twee jaar loodste hij de club van de tweede divisie naar de Premier League. Dat was, behalve aan de managementskwaliteiten van de voormalige spits, ook te danken aan de financiële draagkracht van de maecenas van United, Sir John Hall. Gedurende de bijna vijf jaar als manager kocht Keegan 28 spelers, voor in totaal 180 miljoen gulden.
Keegan bouwde in Newcastle aan een zeer aanvallend elftal. Maar hij verwaarloosde daarbij de verdediging. Dat brak de ploeg vorig seizoen op, toen Newcastle voor het eerst sinds het League-kampioenschap van 1928 dicht bij verwezenlijking van de grote droom leek te zijn. In januari 1996 stond zijn ploeg nog met twaalf punten voorsprong bovenaan, maar uiteindelijk was het toch Manchester United dat er met de titel vandoor ging.
Newcastle begon in de lente punten te verliezen nadat Keegan voor bijna dertig miljoen gulden de twee spelers had binnengehaald die volgens hem de titel moesten verzekeren, David Batty en Faustino Asprilla. Maar met de inpassing van de twee nieuwelingen verdween het evenwicht uit de ploeg die daarvoor bijna onverslaanbaar was.
Keegan bood na de diepe teleurstelling zijn ontslag aan, maar het bestuur wist hem nog om te praten. Met de aankoop van Alan Shearer, die voor een wereldrecord-som van veertig miljoen van Blackburn Rovers kwam, leek Keegan vervolgens met frisse moed opnieuw een gooi naar de titel te zullen doen. Maar de defensieve zwakte van de ploeg leidde ertoe dat Newcastle vooral buiten Saint James' Park kwetsbaar bleef. Sinds oktober werd geen uitwedstrijd meer gewonnen. Newcastle staat momenteel vierde.
Hoewel hij daarover woensdag geen mededelingen deed, lijkt de druk van het managerschap van een ambitieuze club als Newcastle Keegan te machtig te zijn geworden. Hoe zwaar de baan is, bleek onder meer uit de kleur haar van Keegan. In vier jaar tijd veranderde die van jeugdig zwart in zorgelijk grijs.

Foto
	Kevin Keegan FOTO AP

