Duran Duran.
Duran Duran is een Britse popband die deel uitmaakte van de stroming new romantic en was de populairste vertolking van die stroming. New romantic is een subgenre van de new wave uit de jaren tachtig. De bandnaam is ontleend aan het personage "Dr. Durand Durand" uit de cultfilm Barbarella.
Geschiedenis.
De groep werd in 1978 in Birmingham opgericht door Nick Rhodes en John Taylor. Na een korte periode met enkele bezettingswisselingen (met onder andere Stephen Duffy op zang), bestond de band uiteindelijk uit Simon le Bon (zang), Nick Rhodes (keyboards), Roger Taylor (drums), Andy Taylor (gitaar) en John Taylor (basgitaar), geen van allen familie van elkaar. Hun debuutalbum "Duran Duran" uit 1981 bevat een succesvolle mengeling van disco, new wave en op David Bowie geënte pop. Hiermee brak de groep, mede dankzij sterke singles als "Planet Earth" en "Girls On film", direct door in Engeland.
In 1982 verscheen het album "Rio", waarna ook de rest van de wereld volgde. De van dit album afkomstige single "Hungry Like The Wolf" betekende hun doorbraak in de VS en de aanstekerballade "Save A Prayer" werd een wereldhit. De leden van Duran Duran waren vanaf die tijd supersterren. Naast de muziek vielen de videoclips op (die veelvuldig door het opkomende MTV werden gedraaid), evenals de tot in de puntjes verzorgde kleding.
Vooral vrouwelijke tieners stonden vooraan bij hun concerten en de "Duranmania" grensde soms aan hysterie. De tv-special "Live! Hammersmith 1982" die in 2009 op dvd werd uitgebracht, laat dit goed zien.
In 1983 volgden de single "Is There Something I Should Know" en het commercieel meest succesvolle album "Seven and the Ragged Tiger", met daarop de jaren 80-klassieker "The Reflex". De groep ging op wereldtournee, die werd vastgelegd in de rockumentary "Sing Blue Silver", de muziekfilm (met bijbehorend live-album) "Arena" en de tv-special "As The Lights Go Down" (die in 2010 op dvd verscheen).
In 1984 scoorde de groep wederom een grote hit met het nummer "The Wild Boys", waarna de groep een korte rustpauze nam. John en Andy Taylor vormden in 1985 samen met Robert Palmer en Chic-drummer Tony Thompson de rockgroep The Power Station (hit: "Some Like It Hot") en LeBon en Rhodes stichtten de groep Arcadia (hit: "Election Day"), waarvan ook drummer Roger Taylor deel uitmaakte en waarbij voor een artistiekere aanpak gekozen wordt. Op het album "So Red The Rose" zongen o.a. Sting en Grace Jones mee. Tussendoor had Duran Duran met de James Bondtitelsong "A View To A Kill" een hit en traden ze op op het grootschalige Live Aid-concert in Philadelphia.
Eind 1985 werd duidelijk dat Roger Taylor genoeg had van het sterrendom, waarna hij de groep verliet. Even later vertrok ook gitarist Andy Taylor om een matig succesvolle solocarrière te beginnen (album: "Thunder").
In 1986 namen de drie overgebleven bandleden samen met producer Nile Rodgers het comebackalbum "Notorious" op, waarvan de titelsong een grote hit wordt. In mei 1987 trad de band twee avonden in Rotterdam op, hun eerste Nederlandse optredens sinds 1981, waarvan een aantal nummers op de promo-EP "Duran Goes Dutch" verschijnt. De piek van hun succes leek dan echter bereikt.
In 1988 verscheen het album "Big Thing", dat nog maar een matige respons opriep, en het in 1990 verschenen "Liberty" werd door nagenoeg iedereen geheel genegeerd. De hysterische fans waren verdwenen en Duran Duran miste aansluiting bij de populaire muzikale trends van begin jaren 90.
In 1993 leek het tij te keren; ex-Missing Persons-gitarist Warren Cuccurullo was toen toegetreden als vast bandlid. Met het sterke soft-rockalbum "Duran Duran" (ook bekend als "The Wedding Album") en bijbehorende singles "Ordinary World" en "Come Undone" liet de groep zien nog steeds niet uitgerangeerd te zijn. Het succes was echter van korte duur. Het coveralbum "Thank You" (1995) werd door critici de grond in geboord. Daarna werd het kwakkelen.
John Taylor verliet de groep tijdens de opnames van het album "Medazzaland" (1997]), dat door EMI enkel in de VS werd uitgebracht, waarna het label de groep helemaal liet vallen. Het album met de weinig hoopgevende titel "Pop Trash" (2000) flopt genadeloos, en de band leek veroordeeld tot de casino's van Las Vegas.
Vanaf 2000.
Rhodes en Le Bon, als enige originele bandleden, besloten in 2001 de drie Taylors te polsen voor een reünie van de "fab five", die hier wel wat in zagen. Cuccurullo werd aan de kant gezet en in 2003 ging de band in de originele bezetting weer op tournee. De fans van weleer waren ouder geworden, maar kwamen "en masse" naar de reünieoptredens die, bij gebrek aan nieuw materiaal bijna louter uit greatest hits bestonden.
In 2004 verscheen het album "Astronaut", dat door pers en publiek goed ontvangen werd. De single "(Reach Up For The) Sunrise" werd zelfs een bescheiden radiohit. In 2005 deed de groep in het kader van de "Astronaut-tour" ook Nederland aan. Dat de groep moeite blijft houden met het vasthouden van het momentum bleek uit een teleurstellend optreden op Live 8 in juli 2005.
Eind 2005 bezorgde DJ Ferry Corsten de groep een hit met het nummer "Fire", dat een sample bevat van het nummer "Serious" uit 1990. Het nummer "Nice" van "Astronaut" verscheen als download-only single. Ook verscheen een live-dvd opgenomen in het Wembley-stadium in Londen tijdens de reünietournee.
De band was eind 2006 op tournee in Oost-Europa wanneer het bericht naar buiten werd gebracht dat Andy Taylor de groep wederom had verlaten. Naar verluidt kon hij zich niet vinden in de muzikale koers die de groep samen met producers Timbaland, Nate Hills en Justin Timberlake ingeslagen is. Het eerste product van die samenwerking, de single "Falling Down", verscheen in oktober 2007, een maand later gevolgd door het album "Red Carpet Massacre" dat in de pers goed werd ontvangen, maar door het publiek nagenoeg genegeerd werd en later door de band zelf wordt afgedaan als "te veel Timberlake/Timbaland, te weinig Duran". Ter promotie van de release van dit album traden de vier overgebleven leden op in een aantal shows in het Barrymore Theatre op Broadway.
De band trad in juni 2008 wederom op in Amsterdam. In 2008 verscheen ook de autobiografie van Andy Taylor ("Wild Boy: My Life in Duran Duran") waarin hij het management de schuld geeft van zijn breuk met de groep twee jaar eerder. Het contract met platenmaatschappij Sony eindigde in 2009. In 2010 werkte de groep samen met producer Mark Ronson aan een nieuw te verschijnen album. Het album "All you need is now" was vanaf 21 december 2010 op iTunes te downloaden. De bijbehorende single "All you need is now" werd uitgebracht als download only. Begin 2011 werd een uitgebreidere versie van het album "All you need is now" op cd en later ook op vinyl uitgebracht, op hun eigen Tape Modern label. Het album kreeg overwegend goede kritieken en betekende een terugkeer naar de sound van "Rio". In het nummer "Safe" is Ana Matronic van de Scissor Sisters te horen.
In het najaar van 2011 werd een live-album opgenomen "Diamond in the mind", dat in het voorjaar van 2012 werd uitgebracht op cd, dvd en bluray. Een serie optredens in 2011, waaronder een gepland optreden op 11 juni van dat jaar in het ADO Stadion in Den Haag, moest worden afgelast vanwege stemproblemen van Le Bon. In 2012 verscheen de autobiografie van John Taylor, "Into the pleasure groove", waarin hij openhartig spreekt over zijn langdurige verslaving aan alcohol en cocaïne. Sindsdien werkt de band aan hun nieuwe album, waarvan het nog niet duidelijk is of Mark Ronson hier nog bij betrokken zal zijn.
