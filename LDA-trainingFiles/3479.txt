	Nog geen seconde is het thema invoelbaar
	Arroz con Leche. Choreografie: Ruby Edelman, 22 nov. Theater Lantaren/Venster, Rotterdam. Herhaling: 26 t/m 29 nov, 11 t/m 13 dec in Melkweg, Amsterdam.
En van de dansers in Arroz con Leche draagt een T-shirt met het opschrift Prozac. Te oordelen naar de inhoud van de dansvoorstelling zou de antidepressieva-fabrikant best de hoofdsponsor kunnen zijn. Choreograaf Ruby Edelman snijdt nogal zwaarmoedig stemmende thema's aan: aanranding en sadisme vormen nog de lichtere items, naast moordlust, zelfverminking en sucide.
Na de voorstelling had de recensent ook sterk de behoefte aan een opwekkend pilletje, niet zozeer vanwege de inhoud, maar door de gebrekkige manier waarop die uitgewerkt is.
Het meest potische beeld vormt nog een uitgerekt filmshot aan het slot van de dansvoorstelling. Dat toont een vrouw die met het water tot aan haar liezen roerloos in een vijver staat. Het is duidelijk dat ze de definitieve duik overweegt. Toch ervaar je hetbeeld eerder als absurd dan als navrant. Eendjes dobberen kwakend rond haar en op zeker moment gaat achter haar de fontein vrolijk spuiten.
Een ander filmbeeld is erg somber. Het toont een danser die met een mes lijnen in zijn buik aan het kerven is. De (nep)bloedsporen vormen samen een kindertekening: een huisje met erboven een stralende zon. Geborgenheid en geluk behoren tot een onbereikbaar verleden. De dansers worstelen alle vijf met psychische trauma's. En voor en passeren die de revue, als ook hun pogingen zich daarvan te bevrijden. Maar het zingen van een kinderliedje of het speels huppelen wil maar geen soelaas bieden.
In de toelichting staat dat de voorstelling gebaseerd is op authentieke belevingen. Dat geloof je amper wanneer je deze frisse, net afgestudeerde dansers op het podium ziet. Nu horen gecultiveerde Weltschmerz-gevoelens erbij op die leeftijd. En dat mag best gethematiseerd worden, zolang het resultaat maar ontroering of beklemming oproept. In dat laatste slagen Edelman en zijn dansers geenszins.
Nog geen seconde zelfs maken ze hun problemen invoelbaar. Dat ligt aan de dansers die zo expressief zijn als vlakgommetjes. En helemaal aan de maker die geen kaas heeft gegeten van choreograferen, en nog minder van de regie. Hij stort zijn zooi gelijk voor een uur lang op het podium uit zonder dat verder te structuren, zonder dans en film goed op elkaar af te stemmen. Het lichtplan is abominabel en zelfs de kleding zit slecht. Van intrigerende dans is helemaal geen sprake.
Arroz con Leche is Spaans voor rijstebrij. Soepzooi was een adequatere benaming geweest.
Isabella Lanz

