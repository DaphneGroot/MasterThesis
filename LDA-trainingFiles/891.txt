	Speciale politie Berlijn beëindigt kaping Bosniër
	Reuter
BERLIJN
Een Bosnische vluchteling die niet wil terugkeren naar zijn land heeft dinsdag voor een korte periode een vliegtuig van Austrian Airlines gekaapt. De man, die de passagiers en bemanning met een mes bedreigde, werd op de Berlijnse luchthaven Tegel verrast door een politiecommando dat ongezien het toestel was binnengeslopen.
De 39-jarige Bosniër werd uit een openstaande deur geduwd en kwam zeven meter lager op de landingsbaan terecht. Hij werd daarop overmeesterd en gearresteerd. De politie wilde niet zeggen of de man gewond was geraakt door de val.
Het vliegtuig, met aan boord vijf bemanningsleden en 28 passagiers, naderde het vliegveld van Wenen toen de kaper toesloeg. De man stormde maar de cockpit en eiste een werk- en verblijfsvergunning in Duitsland. De brandstoftank van het toestel was toen nog ongeveer voor een kwart gevuld. Besloten werd terug te keren naar Berlijn, waar het vliegtuig op een afgelegen deel van Tegel landde. Op het moment dat een vertaler en politie zich opmaakten voor onderhandelingen, stormde het commando binnen.
De luchthavenautoriteiten weigeren commentaar op de vraag hoe de man met een mes en een slaghout door de controle is geglipt.
Volgens de politie rook de kaper sterk naar alcohol. Hij woonde in Noord-Duitsland en had geen strafblad. Duitsland heeft tijdens de oorlog in Bosnië zo'n 320 duizend vluchtelingen opgenomen. Sommige deelstaten zijn onlangs begonnen met onvrijwillige repatriëring van de Bosniërs.

