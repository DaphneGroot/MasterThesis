Schiphol Group.
Koninklijke Schiphol Group (statutair: "N.V. Luchthaven Schiphol") is een exploitant van luchthavens. Bij Schiphol Group werken ruim 2000 mensen.
Nederland.
Het bedrijf is eigenaar en exploitant van Amsterdam Airport Schiphol, Rotterdam The Hague Airport en Lelystad Airport en bezit 51% van de aandelen in Eindhoven Airport.
Schiphol.
De belangrijkste activiteit van Schiphol Group is de exploitatie van Amsterdam Airport Schiphol. Qua aantal passagiers staat deze luchthaven in Europa op de derde plaats, na Londen Heathrow en Parijs-Charles de Gaulle (2016). Wereldwijd neemt Amsterdam Airport Schiphol qua passagiers de twaalfde plaats in (2016). Op vrachtgebied staat Amsterdam Airport Schiphol in Europa op plek drie, na Frankfurt en Parijs-Charles de Gaulle. Wereldwijd neemt de luchthaven hier de vijftiende plaats in.
Buitenland.
Buiten Nederland is 'Schiphol USA Inc.' eigenaar van JFK IAT, dat Terminal 4 op John F. Kennedy International Airport bij New York exploiteert. Daarnaast heeft de Schiphol Group via 'Schiphol Australia Pty Ltd.' een 18,72% belang in Brisbane Airport Corporation, die de luchthaven van Brisbane in Australië exploiteert. Ook heeft het bedrijf één procent in handen van Vienna International Airport.
In 2011 startte de Braziliaanse overheid een veilingproces om luchthavens in verscheidene rondes gedeeltelijk te privatiseren. Schiphol heeft samen met Aéroports de Paris en twee Braziliaanse partners, aannemer Carioca Engenharia en beleggingsfonds GP Investimentost, een bod uitgebracht op een belang in de Internationale Luchthaven Antônio Carlos Jobim van Rio de Janeiro. In november 2013 werd de uitslag van de veiling bekendgemaakt. Het winnende bod van de beheerder van de Internationale luchthaven Changi in Singapore en het Braziliaanse bouwbedrijf Odebrecht Transport had een waarde van zo’n 6,1 miljard euro, ruim boven het bod van 4,7 miljard euro van Schiphol en partners. Eerder had Schiphol meegedaan aan een biedingsronde op de Internationale Luchthaven São Paulo Guarulhos, met ruim 32 miljoen passagiers per jaar het grootste vliegveld van Brazilië, maar ook daar viste Schiphol achter het net.
Samenwerkingsverbanden.
De Schiphol Group heeft een samenwerkingsverband met onder andere Koningin Beatrix International Airport op Aruba en Aéroports de Paris in Parijs, Frankrijk.
Hoofdvestiging.
Het hoofdkantoor van de Schiphol Group, standplaats voor ongeveer duizend medewerkers, is sinds 1997 gevestigd in het door Wim Quist ontworpen Schipholgebouw (SHG) op Schiphol-Centrum.
Aandeelhouders.
Schiphol Group is voor 69,77% eigendom van de Nederlandse staat (Ministerie van Financiën), 20,03% van de gemeente Amsterdam en 2,2% van de gemeente Rotterdam. De overige acht procent zijn sinds 2008 in handen van Aéroports de Paris. De Schiphol Group heeft een even groot belang in Aéroports de Paris.
Privatisering.
In 2006 wilde toenmalig minister van Financiën Zalm Schiphol privatiseren. De Staat der Nederlanden had 76,0% van de aandelen en de gemeente Amsterdam 22,0%. Zalm wilde een deel van de aandelen Schiphol dat jaar naar de beurs brengen en de rest onderhands verkopen.
Met de naderende beursgang werden de belangen van Schiphol in onroerend goed groter. De ontwikkelingsmaatschappij Schiphol Area Development Company (SADC), waarin Schiphol participeert, voert een jarenlange juridische strijd met concurrent Chipshol, de grootste particuliere gebiedsontwikkelaar in de regio, over het commercieel vastgoed rond de luchthaven.
De luchtvaartmaatschappijen op Schiphol waren tegen privatisering. Ze vrezen dat Schiphol dan als monopolist de tarieven kunstmatig hoog zal houden en dat de maatschappijen en passagiers daarvoor de rekening gepresenteerd zullen krijgen. In het regeerakkoord van het kabinet Balkenende IV (2007) was opgenomen dat de privatisering van de luchthaven niet verder werd doorgezet.
Resultaten.
Hieronder een overzicht van de financiële resultaten van de Schiphol Group. Schiphol Group betaalde over het boekjaar 2015 een dividend van € 187 miljoen (2014: € 138 miljoen).
