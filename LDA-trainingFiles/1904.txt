	Winst van NIB neemt boven verwachting toe
	Van onze verslaggever
AMSTERDAM
De winst van de Nationale Investeringsbank is vorig jaar tot boven de 150 miljoen gulden gestegen, een stijging van meer dan 15 procent vergeleken met 1995. Deze prognose sprak president-directeur W. Jonkhart van de NIB gisteren uit.
De kredietverlening groeide vorig jaar met ongeveer 20 procent tot ruim vijftien miljard gulden. De nieuwe kredietverlening groeide in 1996 met zo'n 18 procent tot 4,7 miljard gulden.
De NIB verstrekt niet alleen leningen maar investeert, via haar participatiemaatschappij Parnib, ook geld in bedrijven. Parnib stak vorig jaar zo'n 200 miljoen gulden in veertig bedrijven. Daarnaast investeerde Parnib ook in andere participatiemaatschappijen. Hiermee was een bedrag van zo'n zeventig miljoen gemoeid. De totale portefeuille van de maatschappij steeg met 44 procent tot circa achthonderd miljoen.

