 ABVAKABO DREIGT MET ACTIES BIJ POSTKANTOREN. 
 ZOETERMEER, 9 jan (Reuter) - Leden van de AbvaKabo gaan tot actie over bij Postkantoren BV als er morgen geen aanvulling op het sociaal plan bij deze PTT-dochter komt. 
 "De actiebereidheid onder de leden is zeer groot," aldus de FNV-bond in een persbericht. 
 Bij Postkantoren BV, waar zo'n 5800 mensen werken, is een grote reorganisatie in voorbereiding waarbij onder meer ondersteunende activiteiten en het hoofdkantoor op 1 plek worden geconcentreerd. Daarnaast moeten extra bezuinigingen worden doorgevoerd die volgens de AbvaKabo zullen leiden tot inkrimping, wijzigingen en/of het wegvallen van werk. 
 Volgens de vakbond zullen hierdoor zo'n 1000 werknemers direct te maken krijgen met de reorganisatie. Van hen raken er 280 overcompleet en moeten er meer dan 700 worden overgeplaatst. 
 Vooral voor de medewerkers binnen de staf en ondersteunende diensten heeft de reorganisatie al op korte termijn grote gevolgen omdat ze moeten verhuizen of langer moeten reizen. 
 De AbvaKabo stelt dat de reorganisatie zonder gedwongen ontslagen zal moeten verlopen maar tekent daar al direct in haar persbericht bij aan dat de herstructurering een van de vele reorganisaties is die KPN de laatste tijd heeft aangekondigd. 
 Zo is onlangs een reorganisatie aangekondigd bij PTT Telecom waarmee volgens de AbvaKabo de helft van de 30.000 werknemers daar te maken zal krijgen. 
 De bond wil nu dat Postkantoren BV extra toezeggingen doet wat betreft woon-en reiskosten voor werknemers die worden herplaatst. Verder wordt een uitbreiding geeist van de maximale periode dat werknemers overcompleet kunnen zijn. Ook wil de AbvaKabo aanvullende afspraken over om-, her-en bijscholing. 
 Als die eisen morgen niet worden ingewilligd zullen vanaf volgende week ledenvergaderingen worden gehouden om acties voor te bereiden. - redactie Amsterdam, 020 504 5000. 
 (c) Reuters Limited 1997. 
