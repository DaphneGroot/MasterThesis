	Rol in 'Een goed ontbijt' kwam goed van pas om banken buiten te houden Peter Faber wil scheepswerf beginnen in Monnickendam 
	Van onze verslaggever
Rene Bogaarts

MONNICKENDAM
De Slag aan de Gouwzee is zaterdag officieel begonnen. Maar het schot dat Peter Faber eergisteren loste, aan boord van schoener De Swaensborgh, was zeker niet het eerste. Als maanden bestookt de voorzitter van Stichting De Gouwzee Werf het gemeentebestuur van Monnickendam met plannen, maquettes en handtekeningen voor de aanleg van een historische scheepswerf. Zaterdag werden in de haven van het IJsselmeerstadje de eerste certificaten verkocht: Faber kan niet meer terug.

Afgelopen zomer presenteerde het college van burgemeester en wethouders van Monnickendam zijn 'megaplan', dat onder meer voorziet in de bouw van luxe woningen aan het waterfront.
Een van de kernpunten uit deze 'Beleidsnotitie Stedebouwkundige Visie Monnickendam' is de bouw van een supermarkt aan de kop van de haven. Nog voordat de zaak door de gemeenteraad was goedgekeurd, was er al contact gelegd met projectontwikkelaar Kondor Wessels, die de regionale discountketen Deen voor de plek had weten te interesseren.
Burgemeester A. Bleeker en wethouder A. Zeeman van Ruimtelijke Ordening dachten deze zomer het voorstel er via een spoedprocedure doorheen te jagen, maar daar stak de gemeenteraad een stokje voor. Er kwam een voorlichtingsavond. Veel Monnickendammers gruwden bij het idee dat de binnenstad met zijn pittoreske steegjes en de haven met het fantastische uitzicht over de Gouwzee verziekt zouden worden door een kille supermarkt, door klanten die haastig hun auto komen volgooien.
Het pleidooi dat Bleeker en Zeeman tijdens de voorlichtingsbijeenkomst hielden, werd met argwaan aangehoord. Maar toen de acteur Peter Faber, ongeveer de beroemdste inwoner van het stadje aan het IJsselmeer, aan het einde van de avond terloops opmerkte of er geen historische werf of zoiets aan de kop van de haven kon komen, kreeg hij een warm applaus.
Sindsdien is het balletje steeds sneller gaan rollen. Daags na de voorlichtingsavond faxte de Monnickendammer Fred Holthuis, in het dagelijks leven marketingman bij de Nederlandsche Credietverzekering Maatschappij, een A4'tje met voorstellen voor zo'n historische werf naar Faber. De weken erna werd overleg gevoerd met scheepsbouwers, architecten en projectontwikkelaars, handtekeningen opgehaald en een businessplan opgesteld voor de werf.
Murw gebeukt door het offensief van Faber en kornuiten heeft het gemeentebestuur het bureau Kolpron onderzoek laten doen naar de gevolgen van een supermarkt of een scheepswerf; het rapport wordt een dezer dagen openbaar gemaakt. Daarnaast is het ingenieursbureau Oranjewoud onlangs gevraagd eens te kijken naar de renovatie van het havenfront.
'We hebben de logistiek zwaar onderschat', puft Faber. In de overvolle dekhut van De Swaensborgh ondertekent hij in racetempo het ene certificaat na het andere. De week ervoor had hij er al honderd van zijn handtekening voorzien, maar de vraag is groter dan hij verwacht had.
In het ruim noteert de penningmeester vervolgens de naam van iedere koper in het stichtingsregister. Vrienden van Faber, als fotograaf Paul Huf en l'Europe-restaurateur Simon Attema, verdringen zich rond de tafel; Freek de Jonge heeft vanaf zijn vakantieadres wat certificaten gereserveerd. Geïnteresseerde Monnickendammers krijgen buiten te horen hoe ze certificaten kunnen kopen.
Volgens het business plan van Stichting De Gouwzee Werf is er voor de aanleg van de historische scheepswerf plus alle toebehoren 10,2 miljoen gulden nodig. De exploitatie in de eerste drie jaren daarna vergt nog eens 5,5 miljoen gulden, maar een deel daarvan moet worden betaald uit de langzaam groeiende opbrengst van diverse activiteiten.
De stichting wil niet louter van banken afhankelijk zijn. Tijdens een van de vergaderingen verraste Faber zijn medebestuursleden met een fel betoog over de geldzucht van de banken. 'We dachten: hé, wat is dat? Nooit geweten dat Peter zoveel van bankzaken wist', zegt Holthuis. 'Pas later kwamen we erachter dat het een tekst was uit het toneelstuk ''Een goed ontbijt'', waarbij hij dezer dagen door het land trekt. Hij speelt daarin een geslaagde zakenman.'
Om het startkapitaal bij elkaar te sprokkelen, hoopt de stichting het komende jaar 220 duizend certificaten van elk 50 gulden te kunnen verkopen. De stukken zijn de afgelopen weken goedgekeurd door De Nederlandsche Bank en Stichting Toezicht Effectenverkeer (STE), de toezichthouder op de effectenbeurs in Amsterdam.
'Maar het is niet de bedoeling om een notering aan te vragen op de beurs, hoor', lacht Holthuis, tegenwoordig secretaris van De Gouwzee Werf. 'Wie van zijn certificaat af wil, kan het alleen bij ons weer inleveren voor vijftig gulden.'
Op die manier wil de stichting voorkomen dat iemand ooit zo'n groot aandelenpakket kan kopen, dat hij de macht kan grijpen. Holthuis verwijst naar het inmiddels failliete themapark Archeon bij Alphen aan den Rijn, waar ABN Amro de touwtjes in handen heeft.
Volgend jaar moet met de aanleg van de werf begonnen worden, zodat de jaren erna gewerkt kan worden aan de bouw van een 'haringbuis', een traditioneel vissersschip dat in de Gouden Eeuw veel welvaart in Monnickendam heeft gebracht. Daarna is het de beurt aan een Statenjacht. Het meeste werk zou gedaan moeten worden in werkervaringsprojecten voor werkloze jongeren. Voor de jaren 1998, 1999 en 2000 is alvast een Europese bijdrage van 1,25 miljoen begroot.
Particuliere bezoekers aan de werk en het 'educatief centrum' moeten volgens de planning in 1998 al 50 duizend gulden in het laatje brengen. In het jaar 2000 moet dat opgelopen zijn tot 250 duizend. Veel meer inkomsten verwachten de initiatiefnemers van het bedrijfsleven.
Speciaal daarvoor worden workshops opgezet, waarbij het personeel van bedrijven in het kader van 'teambuilding' aan het werk worden gezet. Dat wordt begroot op 250 duizend gulden, in het eerste jaar al. Die groepen zouden gezamenlijk moeten werken aan de bouw van historische bootjes, die later weer voor tochtjes in het waterrijke achterland kunnen worden ingezet.
Tot nu toe heeft De Gouwzee Werf slechts enkele kleine sponsors aangetrokken. Maar er is goede hoop. Volgens enkele bezoekers was Randstad-topman Frits Goldschmeding op het laatste nippertje verhinderd om zaterdag naar De Swaensborgh te komen. En Holthuis weet dat Willem Smit, die rijk werd met de verkoop van zijn softwarebedrijf Newtron, 'in de haven van Monnickendam ligt'.
De bouw van een bezoekerscentrum annex café-restaurant en een visrestaurant kunnen ook nog wat geld opleveren, maar dat vormt voorlopig een pro memorie post op de begroting. 'We hebben al van horeca-ondernemers in de buurt gehoord dat ze daar niet zo blij mee zijn', zegt Holthuis peinzend. 'En daar zit natuurlijk wel wat in. We zullen eens gaan onderzoeken of die ondernemers niet in dat café-restaurant en dat visrestaurant kunnen participeren.'
Faber is met het idee voor een scheepswerf gekomen omdat hij niet wilde dat het schilderachtige stukje Monnickendam verpest zou worden door een duizenden klanten trekkende supermarkt. Maar gaandeweg is hij tot de conclusie gekomen dat een historische scheepswerf en de bouw van replica's - zoals dat bij de bouw van de VOC-schepen Amsterdam en Batavia in Amsterdam en Lelystad gebeurde - goed is voor het toerisme.
Bussen zouden bij de Grote Kerk bij de rijksweg kunnen stoppen, zodat bezoekers langs de schilderachtige geveltjes en de winkeltjes in het stadje naar de werf moeten lopen. 'Het zou goed zijn voor de hele middenstand in Monnickendam', stelt Holthuis.
Niet iedereen denkt daar echter hetzelfde over. 'Wij zijn wel voor een historische scheepswerf', zegt Rob Schröder, voorzitter van de plaatselijke ondernemersvereniging, 'maar niet op die plek.'
Waar de werf wel gevestigd zou moeten worden, kan Schröder, directeur van een financieel adviesbureau in de winkelstraat en buurman van Faber, niet direct zeggen, maar volgens hem is er plaats genoeg.
'We hebben een publiekstrekker nodig die duizenden mensen naar het dorp trekt, toeristen en mensen uit de omgeving. Een supermarkt trekt zomer en winter vijf- tot zesduizend klanten per week. Als 10 procent daarvan de binnenstad inloopt, voor een kopje koffie of wat speciale boodschappen, is dat prachtig. Kijk, zo'n supermarkt komt er toch, maar als zo'n supermarkt een eind buiten het dorp gaat zitten, hebben we er een concurrent bij.'
Volgens Holthuis zijn de ondernemers bang gemaakt door burgemeester Bleeker en wethouder Zeeman. Tijdens een besloten bijeenkomst hebben de twee hen ervan overtuigd dat vestiging van een supermarkt aan de rand van het dorp de dood voor de ondernemers in de binnenstad zou betekenen.
'Laten we dat rapport van marktonderzoeksbureau Kolpron afwachten', zegt Schröder. 'Als de echte deskundigen aantonen dat een werf op die plek beter is, zal ik de eerste zijn om te tekenen.'
Het steekt Schröder, zo geeft hij schoorvoetend toe, dat de Monnickendammers Faber en Holthuis - 'geen van beiden zakenmensen; de anderen zijn buitenstaanders' - zeggen op te komen voor de ondernemers in het dorp. 'Als ik zeg: laten we zien wat deskundigen ervan vinden, wijst meneer Faber, eh, wijst de Stichting Gouwzee Werf dat af. Die willen daar alleen géén supermarkt. Ze vinden het gewoon niet leuk.'
Op de omstreden plek aan het havenhoofd zijn nu nog aannemersbedrijf Van Waveren en scheepswerf Ruiter Yachting gevestigd. Twee hoge kale loodsen. Op het met hekken afgesloten terrein liggen verroeste pijpen, balken en ander bouwmateriaal.
Van Waveren, eigenaar van de grond, heeft al een voorlopig koopcontract met projectontwikkelaar Kondor Wessels. 'We zien wel', bromt directeur C. Verwijs door de telefoon. Hij wil naar Purmerend. Buurman Ruiter Yachting wacht tot de gemeente hem een vervangende plek aanbiedt.
Het is akelig stil in het stadje, zaterdagmiddag drie uur, het sombere weer lokt geen wandelaars aan. De traiteur in het nieuwe, nostalgisch ingerichte winkelcentrumpje heeft er geen last meer van. 'Te huur', zegt een bordje achter de ruit.

Foto
	Peter Faber bij zijn geliefde haven waar hij geen supermarkt wil tolereren. FOTO BERT VERHOEFF - DE VOLKSKRANT%%

