	Erbij, maar op afstand DE GLORIEJAREN VAN LIFE-FOTOGRAAF JOHN PHILLIPS
	JOHN PHILLIPS was fotograaf van Life van 1936 tot 1959. Het waren de gloriejaren van de fotojournalistiek, van bladen als Life en Paris Match. De televisie was nog ver weg, het bioscoopjournaal gebrekkig. Life had, worldwide, een oplage van zeven miljoen. Zijn fotoreporters lieten de wereld zien wat er in de wereld gebeurde. Ze werkten in een vrijheid die nu ongekend is, waren vaak maanden voor een reportage onderweg en dan onbereikbaar voor hun opdrachtgever. Ze bepaalden zelf wat ze maakten; meestal schreven ze bij hun fotoreportages zelf ook het verhaal.
In 1938 was Phillips de enige vrije fotograaf die de Anschluss van Oostenrijk bij Hitler-Duitsland versloeg. Hij zag de Wehrmacht en de SS Wenen binnentrekken en hij zag de reacties van de Weense bevolking. Hij wist zijn foto's bijtijds het land uit te smokkelen en door zijn ogen zag de wereld hoe de geschiedenis een wending nam. Achttien jaar later, zegt hij in zijn memoires, toen de filmactrice Grace Kelly met prins Rainier van Monaco trouwde, stond een leger van achttienhonderd fotografen op het sprookjespaar te wachten. Het was een keerpunt. Sinds die dag is voor Phillips de fotojournalistiek naar de achterbank van het nieuws verdwenen. Voor hem hoefde het niet meer, het avontuur was eraf. Hij was nog geen veertig, maar behoorde al tot een past generation.
Phillips' glorietijd lag in de frivolous thirties, waarin hij de hoffotograaf van le tout Paris en the Mayfair Set werd; in de oorlog en in de verwarrende jaren daarna, waarin hij het oude Midden-Europa zag wegschrompelen en in het Midden-Oosten een crisis zag ontstaan die tot op de dag van vandaag voortduurt. Hij was erbij toen de oorlog in Noord-Afrika een wending nam. Hij legde de conferentie van de Grote Drie - Churchill, Stalin en Roosevelt - in Teheran vast. Hij trok op met de geallieerde legers tijdens hun opmars door Itali. Hij nam deel aan de strijd van Tito's partizanen en hij volgde de Isralisch-Arabische oorlog van 1948.
Hij zocht als war correspondent de romantiek uit de boeken van Hemingway en Malraux. Maar een oorlogsfotograaf zoals Robert Capa was hij niet. Veel echte gevechtshandelingen maakte hij niet mee. Je ziet het aan zijn foto's. Hij was erbij, maar bleef op afstand. Hij fotografeerde de gevechten niet, eerder de gevolgen.
In zijn memoires Free Spirit in a Troubled World schetst hij zijn ervaringen in anekdotes, beschouwingen, herinneringen en natuurlijk in foto's. In 1994 begon hij eraan, hij was toen 80 jaar oud. Hij stierf vorig jaar in de week dat hij met de definitieve versie van de laatste hoofdstukken bezig was. Voor zijn uitgever was hij een levende legende van drie daverende decennia. Hij heeft ook veel over die periode te vertellen en doet dat op een prettige, onnadrukkelijke manier.
Zijn vader was Brit, zijn moeder Amerikaanse, hijzelf Fransman, omdat zijn wieg in Algiers stond. Hij verhuisde later met zijn ouders naar Parijs. Ze leidden er een vrolijk zorgeloos, bohme-leven. Na een paar jaar vestigden ze zich aan de Rivira, waar de jonge Phillips het hulpje werd van een society-fotograaf. Toen hij 19 was besloten zijn ouders om, ter wille van zijn opvoeding, naar Engeland terug te keren. Hij was Brit geworden, maar voelde zich er een vreemdeling.
Phillips was 22 toen hij bij het Londense bureau van Time solliciteerde. De uitgever was net begonnen met Life, dat het grootste fotomagazine ter wereld zou worden. Hij kon direct beginnen en werd in korte tijd, met als standplaats Parijs, de fotograaf van wat toen de smart set heette, de bruisende wereld die zich in Parijs, Londen en de Cote d'Azur vermaakte en zijn ftes champtres en bals masqus graag in Life vereeuwigd zag.
De beau monde leek zijn specialiteit te worden, tot een telegram uit New York hem tot iets anders riep: 'We feel something's happening in Austria. Find out.' Het was maart 1938. In Wenen hadden de nazi's de macht overgenomen, de stad wachtte op de intocht van het Duitse leger. Hij stond voor een dilemma. Om te kunnen werken had hij een speciale pas nodig, hij zou die alleen nooit krijgen omdat de nazi's een hekel aan Life hadden. Maar als hij gesnapt werd zonder pasje, zou hij in ernstige problemen komen.
Hij vond in zijn ervaring als societyfotograaf een oplossing. Hij huurde een aristocratisch zwarte Daimler met chauffeur in livrei, plaatste op zijn limousine twee vlaggenstandaards met swastika's, liet zich door de stad rijden en fotografeerde wat hij wilde. Geen mens die argwaan koesterde jegens iemand van zo'n standing.
Hij stuurde zijn films de volgende dag per luchtpost naar Londen. Voor de veiligheid niet via het bevriende Tsjechoslowakije, dat zou argwaan wekken, maar via Berlijn. Hij hoopte - naar later bleek terecht - dat de postroute Wenen-Berlijn niet gecontroleerd zou worden. Een paar dagen later werd hij, na een stommiteit van zijn gids, door de Gestapo gearresteerd. Alle films die hij nog bij zich had, werden in beslag genomen. Uiteindelijk kwam hij vrij.
Aan zijn societyleven was definitief een einde gekomen. Hij reisde door naar Polen, fotografeerde het getto van Warschau en manoeuvres van het Poolse leger waaruit de latere rampspoed al helemaal spreekt. Boven een rijwielbrigade die moeizaam voortploetert door het zand vliegen drie aftandse eendekkertjes - dat twee van zijn foto's later terechtkwamen op een expositie over de Eerste Wereldoorlog, spreekt boekdelen.
Hij trok verder naar Sudetenland in Tsjechoslowakije. Weer was hij de enige fotograaf die ter plekke was toen het bij nazi-Duitsland werd ingelijfd. Hij trof een land waar iedere Sudenten-Duitser bezig was de straten te versieren met swastika's en foto's van Hitler, en iedere Tsjech zijn bullen pakte en op de vlucht sloeg. Hij bleef er tot de laatste vluchtauto vertrok. De chauffeur gaf Phillips' tolk een pistool om op iedereen te schieten die hen dreigde tegen te houden. Met de boodschap onderweg vooral op de vensters van de huizen te letten: Sudeten-Duitsers mochten graag handgranaten gooien naar Tsjechische konvooien.
Eind 1938 werd Phillips door Life naar Amerika geroepen. Het blad zond hem naar Zuid-Amerika om de groeiende nazi-invloed in Brazili en Argentini te verslaan. Hij bleef er acht maanden; het zegt iets over de manier waarop Life toen werkte. In Patagoni werd hij per telegram teruggeroepen: 'Return to New York. War appears imminent.' Maar de oorlog liet nog op zich wachten. Hij ging in de Verenigde Staten aan de slag en werkte er drie jaar naar tevredenheid - met de frisse blik van een buitenstaander.
Met de Japanse aanval op Pearl Harbor raakte Amerika in de oorlog betrokken. Phillips wilde naar het Verre Oosten toen de oorlog uitbrak in Noord-Afrika. Omdat hij daar was opgegroeid, werd hij er door Life naartoe gezonden. Hij vertrok maart 1943, als war correspondent, op een oude Hollandse tramp, de Tabian, naar Tunesi. 'We houden geen sloepenrol', zei de kapitein toen het schip de haven uit was. 'Het heeft geen zin. Onze lading bestaat uit explosieven. Als we getorpedeerd worden, is het in drie seconden gebeurd.' De Tabian maakte alleen in theorie deel uit van het beschermde konvooi. Het schip moest, wegens zijn lading, ver achterblijven.
De Middellandse Zee was te gevaarlijk. Het konvooi koos de route door het Panamakanaal, om Zuid-Amerika en Zuid-Afrika heen, door de Indische Oceaan en zo verder naar de Golf van Suez, een reis van twee maanden. Toen ze aankwamen, had Rommels Afrika Korps zich overgegeven, de campagne die Phillips moest verslaan was voorbij, de munitie van de Tabian niet meer nodig en het schip, het achterblijvertje van het konvooi, al als vermist opgegeven.
Phillips bleef in het Midden-Oosten, fotografeerde het Egypte van playboykoning Faroek, het Palestina van Ben Goerion en Golda Meir en raakte onder de indruk van het dynamische enthousiasme van joods-Palestina, dat zelfs een oude, dode taal vernieuwde, waarin een nieuw begrip als elektriciteit gentroduceerd werd als 'gebottelde bliksem'. Hij legde de topconferentie vast van Churchill, Stalin en Roosevelt in Teheran, en het verjaardagsdiner van Churchill bij die gelegenheid. Even was hij weer, nu in battledress, die oude societyfotograaf.
De oorlog riep hem na de geallieerde landing op Sicili terug naar Europa. Toen de gevechtshandelingen in de winter van 1944-'45 in Itali stokten, trok hij - zijn films waterproof verpakt in dichtgeknoopte condooms - naar het partizanenleger van Tito in Joegoslavi. In de zomer van 1945 reisde hij naar Oostenrijk. Phillips was gentrigeerd door wat zich in Centraal-Europa afspeelde. Hij wilde 'de verwarring vastleggen van een duizend jaar oude wereld die in elkaar stortte' en maakte een reis van acht maanden door Oostenrijk, Tsjechoslowakije, Polen, Hongarije en Roemeni.
Hij was afgesneden van de Amerikaanse bevoorradingslijnen, ritselde onderweg films en smokkelde wodka om in leven te blijven. Maar hij vond wat hij zocht: hij zag die oude wereld voor zijn ogen verdwijnen. Hij zag de Russen Wenen plunderen en alles van waarde in karavanen van treinen naar het oosten vertrekken. En hij zag die oude society van hem in Salzburg drie maanden na de oorlog het eerste festival weer openen. Hij trok verder.
Aan de Poolse grens werd zijn Amerikaanse legerjeep met gejuich begroet, de grenswachten hoopten dat hij de voorhoede was van het Amerikaanse leger dat de Russen Polen uit zou jagen. Het chaotisch drukke getto van het Warschau van zijn vorige reis vond hij terug in bergen puin. In Danzig trof hij een zeepfabriek die menselijke resten verwerkte. De Poolse consul in Praag had hem ervan verteld; hij had het niet geloofd. Phillips maakte er de gruwelijkste foto's uit zijn carrire: in een paar kuipen drijven menselijke lichamen in formaline. 'Als een totale belediging van de menselijkheid', zegt hij, 'was er in een kuip nog een dode aap bijgegooid.'
Hij vond de oude adel van Hongarije terug, werkend als gids en tolk, en huurde een barones voor tien dollar per week. Ze zei hem later dat ze een minister van haar nieuwe baantje had verteld. 'Had hij mij maar gehuurd', gaf die als antwoord, 'ik verdien hier maar zeven dollar in de maand.' Phillips bleef er niet lang en trok met Lee Miller, de beroemde oorlogsfotografe van Vogue, door naar Roemeni. Het werd het eindstation van zijn reis. Het Amerikaanse leger plukte hem van straat. Het had hem een jeep met chauffeur geleend voor twee weken; hij was 137 dagen weggebleven.
Phillips trok in de jaren die volgden, van het ene Europese nieuwsonderwerp naar het andere, tot hij door Life weer naar het Midden-Oosten werd gestuurd. Het Britse mandaat over Palestina zou aflopen, hij legde in Egypte en Transjordani de voorbereidingen vast op de komende oorlog. Hij was erbij toen het Arabische legioen Jeruzalem binnentrok, zag de vlucht uit de oude joodse wijk en wist weer bijtijds zijn foto's het land uit te smokkelen. Toen Life ze openbaar maakte, veroordeelde het Arab Higher Committee hem ter dood, maar toen was hij al veilig uit het Midden-Oosten vertrokken.
Hij was weer terug op zijn oude standplaats Europa, maar het was een ander Europa geworden. Hij probeerde het ritme van de frivolous thirties te hervinden; het lukte hem niet meer. John Phillips schreef zijn memoires een paar jaar geleden, maar ze eindigen in die jaren vijftig. Zijn levensverhaal illustreert het tijdperk dat Churchill ooit aankondigde met de woorden: 'I have nothing to offer but blood, toil, tears en sweat' Phillips maakte die historische dagen mee en voegt er een mooi vrijbuitersverhaal aan toe - maar het zijn z'n foto's die geschiedenis maakten.
Willem Ellenbroek
John Phillips: Free Spirit in a Troubled World - A Photo-reporter for LIFE 1936-1959.
Scalo, import Nilsson & Lamm; 572 pagina's;  100,40.
ISBN 3 931141 20 9.

Foto
	Franse Rivira, 1937. Weense vrouwen verwelkomen de Duitse troepen, 1938. FOTO'S JOHN PHILLIPS John Phillips in Boedapest, 1945.

