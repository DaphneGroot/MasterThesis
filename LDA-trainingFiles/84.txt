	Zuid-Europese gastarbeider officieel geen probleem meer
	Van onze verslaggever
AMSTERDAM
'De droom is een droom gebleven', zegt Gianni Saba van de Federazione Italiana Lavoratori Emigratie e Famiglie; de belangenorganisatie van Italianen in Nederland. De 'droom' dat hij ooit zou terugkeren naar Italië om een eigen zaak te beginnen, heeft hij net als veel andere Zuid-Europese gastarbeiders allang laten varen.
Anders dan hij aanvankelijk dacht, was het leven in Nederland te duur om te sparen. 'En velen van ons zijn getrouwd. Zelf heb ik nu ook kleinkinderen en is het pendelen geworden tussen Nederland en Sardinië. Daar is het in dertig jaar ook enorm veranderd. De mensen die nu nog terug willen, vraag ik: terug waarnáár in godsnaam?'
Voor de voormalige gastarbeiders uit Italië, Spanje, Portugal en Griekenland is Nederland al jaren een nieuw vaderland. Maar dat betekent volgens Saba, die voorzitter was van het samenwerkingsverband buitenlandse gastarbeiders en lid van het adviesorgaan Zuid-Europeanen, nog niet dat de zestig- tot zeventigduizend oudere migranten uit die landen zonder problemen zijn opgenomen in de Nederlandse samenleving.
Net als de eerste Turken en Marokkanen die naar Nederland kwamen, waren veel Zuid-Europese migranten nauwelijks opgeleid en soms nog analfabeet. De hausse van Italiaanse restaurants en pizzeria's kwamen pas later. 'De eerste lichting kwam terecht in zware en ongeschoolde arbeid. Daar werden ze als eerste door de recessie getroffen en bleven achter met gezondheidsproblemen, te weinig beheersing van de Nederlandse taal en nauwelijks kennis van de Nederlandse samenleving.'
Nog steeds hebben deze ouderen soms hulp nodig van vrienden, familie of bijvoorbeeld de Italiaanse federatie om formulieren in te vullen of een uitkering aan te vragen, zegt hij. Als groep kunnen de Zuid-Europeanen echter nauwelijks nog rekenen op speciale aandacht van de overheid.
De federaties voor Spanjaarden, Grieken, Italianen en Portugezen worden al twee jaar niet meer gesubsidieerd. En in oktober valt het doek voor het Landelijk Inspraakorgaan Zuid-Europeanen (LIZE), zo liet minister Dijkstal van Binnenlandse Zaken de organisatie onlangs weten.
De eerste lichting gastarbeiders is geen problematische minderheid meer, vindt Dijkstal. In het rijtje van de officiële doelgroepen van het minderhedenbeleid (Turken, Marokkanen, Surinamers, Antillianen en vluchtelingen) zullen de Zuid-Europeanen vrijwel zeker niet meer worden opgenomen.
Maar met dit goede nieuws van het vreemdelingenfront is bestuurslid A. van der Kraan van inspraakorgaan LIZE het niet eens. Het succes van de Zuid-Europeanen geldt volgens haar alleen de jongere generaties. De kinderen en kleinkinderen doen het op het gebied van onderwijs en werk inderdaad ongeveer even goed als geboren Nederlanders. 'Maar de ouderen hebben wel degelijk problemen. Soms zijn ze er door hun isolement zelfs beroerder aan toe dan Marokkaanse of Turkse ouderen die in dezelfde achterstandswijk wonen, maar als gemeenschap op elkaar kunnen terugvallen. Dat kunnen de meer geïsoleerd wonende Zuid-Europeanen vaak niet.'
Met het schrappen van de subsidie aan LIZE (4,5 ton per jaar) gaat volgens Van der Kraan alle expertise op dit gebied verloren. 'Als we verdwijnen, komt er niets voor in de plaats.' Bovendien biedt het orgaan ook inspraak aan de gemeenschap uit Kaapverdië en die uit Bosnië, Kroatië, Slovenië en Joegoslavië. Die zijn volgens haar nog absoluut niet in de Nederlandse samenleving geïntegreerd.
Vandaag houden de betrokken organisaties samen met het ministerie van Binnenlandse Zaken een congres in Den Haag. Is het definitief gedaan met aandacht voor de Zuid-Europese migranten? Volgens H. Fernandes Mendes, directeur van de Directie Coördinatie Integratie Minderheden van Binnenlandse Zaken, staat dat nog lang niet vast. 'Hoewel we tot onze grote vreugde inderdaad hebben vastgesteld dat deze groepen een van de success story's op het gebied van minderheden zijn.'
Misschien ligt dat voor de oudste generatie Zuid-Europeanen moeilijker, beaamt hij. En Kaapverdianen als groep doen het ook nog niet best. 'Maar over hen hoeven we het in Den Haag gelukkig niet zo vaak te hebben. De groep is geconcentreerd in Rotterdam en is daar dus onderwerp van beleid.' De groepen uit het voormalig Joegoslavië ten slotte, worden volgens Binnenlandse zaken voldoende vertegenwoordigd door het samenwerkingsverband voor vluchtelingen en asielzoekers.
Toch is het volgens Fernandes Mendes niet zo dat de groepen niet meer voor voorzieningen in aanmerking komen. 'Wanneer er behoefte is aan specifieke steun en daarvoor goede argumenten worden aangedragen, kan die vanzelfsprekend worden verleend.' Dat er dan geen inspraakorgaan meer zal zijn om de goede argumentatie te verzorgen, ziet hij niet als probleem. De samenleving is tegenwoordig mondig genoeg. 'Iedere burger of instelling is in staat dit soort behoeften onder de aandacht van het ministerie te brengen.'

