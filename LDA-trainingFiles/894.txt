	Turkije vervolgt 68 militairen wegens doodslag
	AFP, Reuter
ANKARA
Een Turkse rechtbank heeft dinsdag 68 politieagenten en militairen in staat van beschuldiging gesteld wegens doodslag. Zij waren vorig jaar betrokken bij het neerslaan van een gevangenisopstand in Diyarbakir, waarbij ten minste zes Koerdische opstandelingen om het leven zijn gekomen, zo verklaarde de Turkse minister van Justitie Sevket Kazan dinsdag.
'De openbaar aanklager in Diyarbakir (in Zuidwest-AnatoliÃ« waar een Koerdische meerderheid leeft) heeft de dossiers ontvangen en hij heeft besloten dat zij terecht moeten staan op grond van doodslag', aldus Kazan volgens de staatsradio. De minister ging niet in op de vraag waarom er is besloten tot een zaak op grond van doodslag. De maximale straf daarvoor ligt tussen de acht en vijftien jaar. Voor moord kan de dader de doodstraf krijgen of in ieder geval een celstraf van dertig jaar.
De Turkse parlementscommissie voor mensenrechten had vorige maand aangedrongen op een proces tegen de dertig soldaten en 38 politiemannen wegens hun deelname aan de bloedige onderdrukking van de opstand in september in de zwaarbeveiligde gevangenis. De rebellen, die hun ontevredenheid uitten over de voedselrantsoen voor de gevangen leden van de Koerdische Arbeiderspartij PKK, werden te lijf gegaan door veiligheidseenheden met wapenstokken en schilden.
Lijkschouwing wees vorige maand uit dat de meeste slachtoffers waren bezweken aan 'hersenbeschadiging'. Over de oorzaak van de hoofdwonden zweeg het rapport.

