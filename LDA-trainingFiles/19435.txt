Abracadabra.
De term abracadabra is een oude bezwerings- of belezingsspreuk of toverformule die geacht werd een genezende werking te hebben.
Het woord werd onder meer in de vorm van een gelijkzijdige driehoek geschreven in elf regels, die telkens één letter minder bevatten.
Geschiedenis.
De term werd voor het eerst in deze zin gebruikt in de 2e eeuw door Serenus Sammonicus, arts van de Romeinse keizer Caracalla in "De Medicina Praecepta". Hij beval aan de formule in de vorm van een amulet te dragen. De veronderstelling was dat de ziekte of pijn op dezelfde manier zou afnemen en verdwijnen als het woord zelf.
Er zijn verschillende theorieën over de bron van de toverspreuk.
Voorbeelden.
Beschreven is dat de smid van Yde zijn abracadabra prevelde, wanneer hij spijkers sloeg in de breukenboom. Eerst had hij zijn hoed afgezet en zich eerbiedig voor de boom gebogen. Er was ook een abracadabra, dat diende als een afweringsgebed tegen alle toverij.
Tegenwoordig duidt de term in het Nederlands voornamelijk aan dat iets voor de spreker onbegrijpelijk is.
