Rascha Peper.
Rascha Peper (Driebergen-Rijsenburg, 1 januari 1949 – Amsterdam, 16 maart 2013) was een Nederlands schrijfster. Haar werkelijke naam was Jenneke Strijland.
Biografie.
Strijland studeerde Nederlandse taal- en letterkunde in Amsterdam. Na haar studie werkte ze enige tijd als lerares. Ze verhuisde in 1983 vanwege het werk van haar partner naar Wenen. Daar begon ze met schrijven. In 1990 debuteerde ze met de verhalenbundel "De waterdame". Haar eerste roman, "Oesters", verscheen in 1991. De roman "Rico's vleugels" werd in 1994 genomineerd voor de AKO Literatuurprijs. In 1996 won ze de Multatuliprijs voor "Russisch blauw". In het najaar van 1999 verhuisde ze naar New York. Haar roman "Vingers van marsepein" (2008) gaat over Frederik Ruysch (1638-1731). Ze schreef regelmatig columns in het NRC Handelsblad. In 2010 stapte ze over van uitgeverij Nieuw Amsterdam naar Querido.
Enkele van haar boeken zijn in het Duits vertaald. De vertaling van "Russisch blauw" verscheen in 1997 onder de titel "Russisch Blau". Van "Oesters" verscheen in 2002 een vertaling onder de titel "Das Mädchen, das vom Himmel fiel"; van "Wie scheep gaat" verscheen in 2006 een vertaling onder de titel "Visions of Hanna".
Strijland verzon haar pseudoniem toen ze een manuscript wilde opsturen naar een uitgeverij waarvan haar buurman de directeur was. Als het manuscript afgekeurd werd, zou het minder gênant zijn om hem tegen te komen.
In oktober 2012 zei ze in een interview in "NRC Handelsblad" aan een ongeneeslijke vorm van alvleesklierkanker te lijden. Ze gaf aan te overwegen haar nog onvoltooide roman te laten afronden door een andere schrijver. Ze is er toch in geslaagd het boek op haar ziekbed af te maken. "Handel in Veren" verscheen in juni 2013.
