	Shit man, het gaat alleen om de politiek Voor cultuur ben je in Birmingham in de verkeerde stad
	Bij de opening van zijn expositie loopt de Jamaicaanse kunstenaar Alvin Kelly het receptiezaaltje uit. Hij wil die bullshit niet horen, zegt hij. Zijn partner in het project, de Indiase beeldhouwer Juginder Lamba, blijft binnen. Maar dan wel op een plek waar niemand hem ziet, achterin het volle zaaltje in Birminghams MAC, een licht, modern cultureel centrum in een parkachtige omgeving.
Een hoge cultuurambtenaar houdt zijn praatje, de genodigden drinken hun jus. 'De installatie is gemaakt van neolithisch hout dat wel vierduizend jaar oud is en er hangt een briefje bij met uitleg, maar ik zou u aanraden met de kunstenaars zelf te spreken, die weten er meer van dan ik', zegt de hoge cultuurambtenaar. 'Ze zijn in de buurt.' Hij maakt een vaag gebaar, richting deur. Niemand kijkt om.
'Ik voel me gebruikt', zegt Alvin Kelly later in een Indiaas restaurant. 'Ik liep langs de andere exposities en dacht: shit man, ze hebben gewoon van alles wat genomen. Chinese kindertekeningen, zwarte kunstenaars, het gaat alleen om de politiek.'
'Het is toch belachelijk dat ik in Birmingham aangewezen ben op een cultureel centrum, waar geen serieuze aandacht kán zijn voor een expositie', zegt Juginder Lamba aan de andere kant van de tafel. 'Ik leef al 25 jaar van mijn werk, deed mee aan internationale tentoonstellingen, maar kan in deze regio bijna geen expositieruimte vinden. En niet alleen omdat er zo weinig galeries zijn. Je wordt niet serieus genomen. De meeste curatoren zijn nog altijd blank; ze begrijpen je vaak niet. Ze noemen je kunst etnisch, zonder te weten waar ze het over hebben.'
Alvin Kelly: 'Met die vrouw in de MAC kun je toch niet werken. Ze is blank, middle-class, ze heeft geen idee waar ik mee bezig ben. Maar ik moet toegeven, wij waren ook opportunistisch. Er was subsidie voor het project. De man 2500 pond. Nothing man.'
Birmingham is een van de vijf steden die, op initiatief van een aantal buitenlandse culturele instituten in Amsterdam, zijn uitgenodigd voor De facelift van Europa, kunst en cultuurpolitiek in beweging: een cultureel programma gekoppeld aan een symposium in het Tropeninstituut, waar vertegenwoordigers uit Milaan, Amsterdam, Brussel, Frankfurt en Birmingham vanaf vandaag debatteren over kunstbeleid in de snel veranderende, multiculturele stad. De gekozen steden zouden een 'voorbeeldfunctie' hebben op dit gebied. Ze zouden interessant zijn vanwege hun 'vernieuwende kunstbeleid', een beleid dat de 'demografische veranderingen erkent'.
Maar waarom Birmingham? Een stad waar bij de eerste de beste 'multiculturele' opening al een boze kunstenaar op de gang staat?
De programmeurs van de Amsterdamse Nes-theaters en de curator van Stedelijk Museum Bureau Amsterdam kwamen er in ieder geval niet achter. Eind vorig jaar reisden ze naar Birmingham, op zoek naar multiculturele voorstellingen en exposities voor het Facelift-programma. Ze brachten bijna niets mee naar huis.
De zwarte theatergroepen maakten 'te politiek correct vormingstoneel', zegt Liet Lenshoek van de Nes-theaters. 'We hebben uiteindelijk een band genomen, Stereo Nation, een fusion van Indiase punjabi, reggae en pop, dat swingt tenminste.' Interessante beeldend kunstenaars zaten niet in Birmingham, maar in Londen, constateerde Leontine Coelewij van het Stedelijk. Aan de expositie Mothership Connection, die met een bijdrage van de British Council in Amsterdam is gerealiseerd, doet geen kunstenaar uit Birmingham mee.
Echt verwonderlijk is dat niet. Zeg cultuur in Birmingham, en iedereen vertelt je dat je in de verkeerde stad bent. Birmingham is de uitgestrekte stad van de industrie, van de snelwegen die in de jaren vijftig overal werden aangelegd, van de parkeergarages en van de business-conferences in spiksplinternieuwe conferentieoorden als het International Convention Centre.
Na elf uur 's avonds, als de pubs zijn gesloten, is het er uitgestorven. Een echt centrum heeft Birmingham niet, culturele voorzieningen zijn er weinig. In de tweede stad van Groot-Brittannië, met bijna een miljoen inwoners, is maar één vooraanstaand expositiecentrum, de Ikon Gallery - naast maximaal vier andere, onbelangrijke galeries. Er is een aantal theaters, een luxe Symphony Hall, maar verder heeft Birmingham één kunstmuseum, één jazzclub, en géén popconcertzaal.
'Wie iets wil beleven', zegt een jongen in een pub, 'moet het alternatieve circuit opzoeken.' In de gevestigde culturele wereld is geen ruimte voor experimenten, weet John Mostyn, muziekproducent: 'Ik heb ooit geprobeerd een nachtclub te openen, maar er zijn hier in vergelijking met andere steden in Engeland zoveel voorschriften, dat zelfs dat je onmogelijk wordt gemaakt.'
Een bescheiden culturele praktijk of niet: het kunstbeleid is er niet minder ambitieus om. Birmingham heeft een heuse Asian, Caribbean and African Arts Strategy, een kunstpolitiek die op een aantal punten opmerkelijk verschilt van de Nederlandse aanpak. Waar in Amsterdam bijvoorbeeld in 1993 de 'potjes voor allochtonenkunst' werden opgeheven omdat 'een gemeente geen beschermende zeehondjespolitiek moet voeren', zoals een woordvoerder van de afdeling Kunst en Cultuur het formuleert, gaan bestuurders in Birmingham ervan uit dat voor de zogeheten black arts wél andere criteria gelden.
Anthony Sargent, hoofd van de gemeentelijke afdeling Kunst en Entertainment: 'Je moet investeren in een overgangsperiode. Pas wanneer het zwarte culturele leven zich meer ontwikkeld heeft, op hetzelfde niveau is als het Engelse, kun je erover denken de stimuleringspolitiek af te schaffen.' De regionale subsidieverlener, West Midlands Arts, besteedt daarom voorlopig 18 procent van zijn budget aan Aziatische, Caribische en Afrikaanse kunst.
Het is een oude discussie. Moet er wel een apart beleid zijn, moet kunst zich niet gewoon zelf bewijzen? En wat is Afrikaanse kunst eigenlijk, kunst óver Afrika, of kunst van een Afrikaanse kunstenaar? En wat als een Afrikaanse kunstenaar Mondriaan-achtige schilderijen maakt, is dat dan ook Afrikaanse kunst?
De deelnemers aan het symposium in Amsterdam mogen er het hoofd over breken. Intussen zegt beleid weinig over de werkelijkheid, en zeker niet in Birmingham. Natuurlijk, het is leuk om de Senegalees/Franse choreograaf Patrick Acogny te horen vertellen dat hij niet wist wat hij meemaakte toen hij begon als artistiek leider bij de Afrikaanse dansgroep Kokuma: 'In heel Europa had ik nog nooit ervaren dat een Afikaanse dansgroep vast gesubsidieerd werd. Het kan me niet schelen of dat om politieke of opportunistische redenen is: het is geweldig'
Elke bestuurder verwijst naar Kokuma, de dansgroep is het paradepaardje. Maar, wat zijn de mogelijkheden voor andere zwarte en Aziatische kunstenaars? De ideeën mogen prachtig zijn, veel geld is er in Birmingham uiteindelijk niet voor. Het totale gemeentebudget is in een paar jaar met ruim 10 procent gedaald, zegt Anthony Sargent. Subsidies staan constant onder druk. Niemand weet hoeveel hij volgend jaar, na de verkiezingen, zal krijgen.
En alle politieke wil ten spijt: wie van Anthony Sargent wil weten wíe die interessante zwarte en Aziatische kunstenaars zijn in de stad, krijgt geen antwoord. Hij kent er precies vier, en moet er dan een brochure bijhalen om op meer namen te komen.
Zoals ook Sally Luton, directeur van West Midlands Arts, desgevraagd wel iets mompelt over 'de sterke Aziatische dans in de regio', maar dan, na enig getrommel met haar vingers op tafel, moet toegeven dat 'het niet echt haar gebied is'. Birmingham is sowieso 'geen kweekvijver van zwarte kunstenaars', vermoedt ze. Later, bij de deur, zegt ze zelfs: 'We geven nu 18 in plaats van 10 procent aan zwarte en Aziatische kunstenaars, maar in praktijk is er eigenlijk nog steeds niet veel veranderd.'
Dat bestuurders zich niettemin erg druk maken over de black arts, heeft waarschijnlijk meer te maken met sociale omstandigheden dan met het kunstleven. Ruim 22 procent van de inwoners in Birmingham komt oorspronkelijk uit onder meer Jamaica, India en Afrika. De meesten wonen er al sinds de jaren vijftig en zestig, vaak in immigrantenbuurten als Handsworth.
In een stad waar een conservatieve gemeentepoliticus in de jaren zestig nog campagne voerde met de slogan If you want a nigger for a neighbour, vote Labour, betekent zoiets als het 'zwarte of Aziatische kunstleven' iets anders dan in Nederland. In Birmingham gaat het niet in eerste instantie om de artistieke inhoud. Of je nu kunstenaars of beleidsmakers spreekt, iedereen heeft het al snel over de communities, de buurten. Over kunst 'die naar de mensen gebracht moet worden', over achterstanden die moeten worden ingehaald. Over de onoverbrugbare tegenstellingen.
Een goed voorbeeld is de Drum, Birminghams (en Engelands) eerste culturele centrum dat exclusief bestemd zal zijn voor Aziatische, Caribische en Afrikaanse kunst. Het is er nog niet eens, maar de ruzies tussen voor- en tegenstanders zijn al hoog opgelopen. De betrokkenen verliezen zich in politiek geharrewar, over de kwaliteit van de kunst heeft niemand het.
De Drum heeft een lange geschiedenis, die begint bij Bob Ramdhanie, de Indiase-Caribische arts activist van het eerste uur. Hij vertelt erover terwijl hij door de uitgestrekte, groene immigrantenwijken van Birmingham rijdt. Lage arbeiderswoningen, straten vol inheemse winkels, moskeeën en tempels, het weidse park van Handsworth. In deze buurten werkte hij in de jaren zeventig als reclasseringsambtenaar, en zette hij een cultureel centrum op dat zwarte jongeren van de straat moest houden, de Cave. De reclassering betaalde.
Begin jaren negentig kreeg Ramdhanie steun voor een 'volwaardig' centrum, De Drum. Het politieke klimaat was veranderd. Zoals Sally Luton van West Midlands Arts zegt: 'Eind jaren tachtig realiseerden we ons plotseling dat we wel erg weinig erkenning hadden gehad voor de culturele erfenis van onze immigranten.' Multiculturele kunst, wat dat ook moge zijn, werd een hot issue.
Bob Ramdhanie kon zijn centrum krijgen. Hij stopt de auto voor de voormalige Aston Hippodrome in Newtown, een vervallen, laag pand dat nu leeg staat. Hier moet de Drum komen. Het ligt in een city challenge-gebied, een paar kilometer van het centrum. Bouwland, hijskranen en uitgewoonde panden. 'Er zijn veel mensen ontevreden over de plek, maar als de gemeente hier geld wil uitgeven, moet je de kans grijpen.' In 1998 zal het pand - betaald door onder meer de gemeente, de loterij en, als vanouds, de reclassering - geopend worden.
Bob Ramdhanie zal er zelf niet bij zijn. Hij is afgehaakt. De vroegere buurtwerker herkent zich niet meer in de nationale ambities van het nieuwe bestuur. Hij heeft het gevoel dat de 'anderen', die van 'Mars' lijken te komen en nooit verwikkeld waren in de 'zwarte strijd', nu goede sier maken met zijn initiatief. Volgende week gaat hij in Londen managementstrainingen geven.
Ramdhanie staat niet alleen in zijn kritiek. In de community wordt gezegd dat zo'n centrum het 'getto' alleen maar versterkt. Dat andere galeries en theaters nu een goed excuus hebben om helemáál niks meer aan zwarte of Aziatische kunst te doen. Dat de Drum te grote ambities koestert, te groot in ieder geval voor de lokale kunstenaars. Dat dat reclasseringsgeld een permanente belediging is - alsof alle zwarten criminelen zijn! En dat het centrum slechts een pijnlijk bewijs is dat de integratiepolitiek heeft gefaald.
Maar Colin Prescod, voormalig televisieproducent bij de BBC en nu voorzitter van het bestuur van de Drum, gelooft in zijn project. De Drum mag nog geen pand hebben, ze organiseert al wel, met succes, tentoonstellingen en theatervoorstellingen in de stad. 'Het centrum is een enorme verrijking van het culturele leven hier.' Hij herhaalt een paar keer: 'Praat alsjeblieft met een politicus van de gemeente, zodat ze zien dat het interessant wordt gevonden wat we doen.'
Het zal fotograaf Vanley Burke een zorg zijn. Hij noemt de Drum 'een mooie goudviskom, waarnaast wij, zwarte kunstenaars uit Birmingham, op het droge liggen te spartelen'. Maar hij moet er voor de eerlijkheid bij zeggen dat hij met bijna iederéén in Birmingham ruzie heeft. 'Ze noemen me een culturele terrorist.' Niet dat hij dat zo graag wil. 'Ik vind het jammer dat het soms onmogelijk lijkt om met collega's of curatoren op een open manier van gedachten te wisselen. Zonder vooroordelen, omzichtige strategieën of vals schuldbesef.'
Hij is moe, zegt hij. 'Het werken loont niet. Ik heb exposities gehad, er was erkenning, maar ik heb geen zin meer constant zelf op de deur te moeten kloppen.'
Als klein jongetje op Jamaica kreeg hij van zijn moeder in Engeland een camera toegestuurd. Eenmaal zelf in Engeland, begon hij het leven om zich heen te documenteren. Er was niemand die dat deed, hij wilde voorkomen dat het 'visueel bewijs', de 'schoonheid van de verhalen' verloren zou gaan.
Inmiddels ligt in een klein schuurtje alias donkere kamer in zijn tuin het complete archief van het zwarte leven in Birmingham opgeslagen. Duizenden negatieven, in multomappen en op onoverzichtelijke stapels. 'Het is klein, maar heel groot als je er iets wilt vinden.' Prachtige opnamen van huwelijken, begrafenissen, opstanden, kerkdiensten, pubers in het park, een kus. Er is geen museum dat er belangstelling voor heeft, zegt hij. 'Ik zou graag de mogelijkheid krijgen door te werken, zodat ik de continuïteit kan bewaren. Maar ik weet niet hoe.'
De facelift van Europa. Kunst en cultuurpolitiek in beweging. Tot en met 2 febr. op diverse locaties in Amsterdam. De Birminghamse groep Stereo Nation speelt op 24 jan. in Frascati. De tentoonstelling Mothership Connection is t/m 9 febr. te zien in Stedelijk Museum Bureau Amsterdam. Twee hip hop-groepen uit Birmingham, The Nugsta en K.C, treden op tijdens het hip hop- en rap-poetry festival Double Talk, zaterdag 25 januari in Paradiso.

