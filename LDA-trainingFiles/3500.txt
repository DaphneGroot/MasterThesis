	'Met mijn bijl hak ik me een weg door het zwijgen'; DE TWINTIGSTE EEUW ZIT DE DICHTER LES MURRAY DWARS
	IN DE VALLEI waar hij geboren werd, in 1938, en opgroeide, heerste de tijdloosheid die er al sedert de schepping gehangen moet hebben. New South Wales, Australi, zo'n tweehonderdvijftig mijl benoorden Sydney. De geschiedenis, en met haar de tijd, kwamen er op een kwade dag ineens uit de lucht vallen. 'Het begon in de vroegte', staat in het gedicht 'De brandende vrachtwagen'. 'Ze kwamen van uit zee en klommen niet hoger,/ hopten een voor een over de zandbank,/ zo snel dat het servies dat van mijn keuken-/ planken trilde nog in de lucht hing/ toen ze al weg waren.'
'Ik heb deze zomer een lang gedicht voltooid', vertelt de Australische dichter Les Murray. 'Of liever gezegd: een roman in versvorm. Neptune Freddy zal het boek gaan heten en het zal volgend jaar verschijnen. Het gaat over een man die zijn tastzin kwijt is. Daarin staat onder meer dat onze eeuw er uiteindelijk in geslaagd is de gelijkheid tussen mannen, vrouwen en kinderen te bewerkstelligen: in een moderne oorlog sterven net zoveel of misschien wel meer vrouwen en kinderen dan mannen. Niet langer lopen alleen de strijders zelf gevaar. 't Is een mythisch verhaal dat begint met die vergeten genocide, die uit 1915-1918, op het Armeense volk. De slachting die het voorbeeld voor Hitler is geweest, omdat niemand er meer over sprak. Als de misdaad zo snel vergeten wordt, wie heeft het dan straks nog over de joden, moet hij gedacht hebben.'
De twintigste eeuw zit Les Murray dwars. Hij stamt uit een familie van Schotse boeren, die halverwege de vorige eeuw haar geluk in Australi ging beproeven. Ze kapten er het regenwoud en ontgonnen het land. 'In het hoge, koele land', schrijft Murray in het gedicht 'Door de houtzagersdorpen', 'afgedaald uit de wolken,/ over een deinende vallei/ rij je, zonder haast. Je voorruit klieft het woud,/ wiegend en fonkelend, en op open plekken hurkt/ gebalde middagschittering.'
Het is het land dat hij door en door kent, en dat hij eindeloos heeft bezongen. De natuur moet er overweldigend zijn - ze moet dat in elk geval geweest zijn. De ervaring van een vrijwel zuivere natuurlijke staat heeft zijn taal gevormd: het is in veel van zijn natuurlyriek of Adam zelf aan het woord is, de man die de dingen hun naam moet geven. De knik van de Europese romantiek, die de natuur transformeerde tot een arsenaal van bruikbare symbolen, is in zijn werk lastig terug te vinden. 'Wat heb je aan symbolen', moppert hij. 'Die kunnen van alles betekenen.'
Een kolossale redneck is hij, die eruitziet als een gepensioneerde bootwerker: een dynosaurus die vergeten is dat zijn enorme brandstofinname niet langer noodzakelijk is. Hij deed dit najaar het poziefestival van Cheltenham aan, zoals hij tegenwoordig ieder jaar wel enkele weken in Engeland is - om er voor te lezen. In hem balt het protest zich samen als in de dokwerker zelf, maar diep in hem gist die verontwaardiging ook tot taal, tot muziek.
'Mijn familie was vermoedelijk nog geheel en al achttiende-eeuws toen ze Schotland verlieten', vertelt hij monkelend. 'Ze zijn het gebleven toen ze zich in de vallei vestigden. Ik ben vermoedelijk zelf nog in de achttiende eeuw opgegroeid: de ontdekking dat er een oorlog gaande was ergens in de Pacific bracht ons twintigste-eeuwse thema's. Dat was schrikwekkend en bedreigend. Daarop volgde de komst van de radio en de elektriciteit, maar dat was pas in 1960. In dat opzicht is mijn achtergrond te vergelijken met die van iemand uit Afrika, zij het dat wij wel degelijk in Australi leefden. Verderop had de tijd niet stil gestaan.'
In 'Houthakker op het middaguur' beschrijft hij het. 'Bijlslag, echo en stilte. Middagstilte./ Twee mijlen hiervandaan is het de twintigste eeuw:/ auto's op asfalt, kabelbogen boven boerderijen./ Hier, met mijn bijl, hak ik me een weg door het zwijgen.' Ofschoon hij een wereldburger geworden is, wiens pozie - die uitbundig werd geprezen door de Nobelprijswinnaars Derek Walcott en Joseph Brodsky - de Engelstalige wereld inmiddels veroverd heeft en door vertalingen in het Duits en Nederlands ook daarbuiten inmiddels bekendheid begint te verwerven, blijft hij terugkeren naar dat oerland.
'Het verklaart de spraakverwarring die er tussen mij en de Australische middenklasse bestaat', zegt hij. 'Zij hadden er geen idee van dat er nog een wereld bestond als die waarin ik opgroeide, een wereld die in feite bij hen om de hoek lag. Ze geven er nog altijd de voorkeur aan te ontkennen dat die ooit bestond, want Australi is een egalitair land. Het doet pijn om te lezen dat daar niks van waar is.'
Hem doet die andere wereld pijn. 'Hoewel ik zelf mij naar de steden haast', staat er in 'Houthakker op het middaguur', 'zal ik altijd blijven/ terugkeren hierheen om te wandelen, door kniehoge varens,/ ver weg van deze eeuw der reuzensteden,/ om aan mijn voorouders te denken, houthakkers, veehouders, paardentemmers,/ ( . . .)/
die, onwillig of bevlogen, vertwijfeld of met veel geduld,/ iets als een menselijke bres hebben geslagen in de stilte.'
De confrontatie maakte hem ziek. 'In 1989 kreeg ik voor de tweede keer in mijn leven een depressie', memoreert Murray. 'Die heeft tot 1996 geduurd: verschrikkelijk. Veel mensen zijn het slachtoffer van deze eeuw geworden, slijten hun dagen in de verdoofde, gevoelloze toestand van de depressiviteit. Ik heb geprobeerd mij eruit te schrijven. Zo is de bundel Translations from the Natural World tot stand gekomen, en ook de gedichten in Subhuman Redneck Poems zijn in deze zwarte periode ontstaan. Maar de werkelijke verlossing kwam pas toen ik in een ziekenhuis terecht kwam, met een levensgevaarlijk abces aan mijn lever. Dat was een hele opluchting. Als je zo depressief bent, heb je er alles voor over om er vanaf te komen - zelfs een leverabces.'
Zijn gedichten grommen over het verlies dat de moderne tijd teweeg bracht. 'De mensen kunnen geen afscheid meer nemen', schrijft hij in 'De laatste hallo's'. 'Ze zeggen voor het laatst hallo.'
'Dat gedicht schreef ik toen mijn vader in het ziekenhuis lag dood te gaan', zegt Murray. 'Zijn vrienden en kennissen kwamen hem opzoeken, maar ofschoon het duidelijk was dat het de laatste keer was dat ze hem zouden zien, durfde niemand metterdaad afscheid van hem te nemen. We lijden aan die vreselijke onderdrukking van onze gevoelens, die zo door en door Engels is. Dat puritanisme is niet langer religieus genspireerd, maar het leidt nog altijd tot veel stiff upper lips en bte glimlachen. Ze praatten bij het laatste afscheid of het leven voort zou duren. Ze konden niet tegen hem zeggen dat het een groot voorrecht was geweest hem te hebben mogen kennen. Als ze zijn kamer uitkwamen, zeiden ze dat hij zo erg in de war was door de tumor in zijn hoofd, enkel en alleen omdat hij de dingen bij hun naam noemde.'
Murray mijdt niet alleen de gevestigde manieren, maar ook de klassieke Engelse pozie. 'Ik blader wel eens zo'n bundel door, maar leg die ook gauw weer weg. Ik ben bang dat ik er door benvloed word, dat ik ga proberen de beroemde dichters te imiteren', zegt hij. Zijn belangrijkste potische voorbeeld is Hesiodes, de vroeg-Griekse dichter die in Werken en dagen in de negende eeuw voor het begin van onze jaartelling een wereld bezong die Murray zo vertrouwd voorkomt.
'De belangrijkste ontdekking die ik als beginnend dichter deed, was dat ik permissie had om te schrijven n dat het mij was toegestaan te schrijven over wat voor mij echt was', zegt hij. 'Ik ben niet begonnen met liefdespozie, maar met gedichten over spoorwegen, staal, locomotieven - en even later over mijn streek, mijn familie.'
Toen hij pozie ging lezen, vermeed hij alles wat in de bloemlezingen en schoolboeken gecanoniseerd was. Kenneth Slessor en Judith Wright, die stonden veel dichter bij hem: Australische dichters, dertig, veertig jaar ouder dan hij, wier werk door de wereld van de officile Engelse literatuur niet werd opgemerkt. Kon er uit Australi iets goeds komen? 'Wie leest er pozie?', staat er in 'Het instrument'. 'Onze intellectuelen niet:/ die willen haar beheersen.'
Hij ontsnapt keer op keer aan die terreur, die hij de machtswellust van de literatuurwetenschappers noemt. Hij doet hun instituten aan en leest er voor - maar neemt daarna weer de wijk naar zijn land, zijn vallei, zijn huis. Schaterend, maar bezeerd, opgelucht, maar vervuld van weerzin. 'Wakker in droomritme ademen. . . dat is de gave', schrijft hij. 'Tragisch zijn met een boek op je hoofd.'
Michal Zeeman
Les Murray: De slabonenpreek - Gedichten.
Gekozen en vertaald uit het Engels door Maarten Elzinga.
Meulenhoff; 126 pagina's;  25,-.
ISBN 90 290 5404 2.

Foto
	New South Wales, Australi. FOTO HAROLD POLLOCK/CAMERA PRESS/ABC

