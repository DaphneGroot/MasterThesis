Rijksweg 2.
Rijksweg A2 / N2 is een rijksweg en autosnelweg in Nederland. De weg begint bij Amsterdam als verlengstuk van de s110. Het beginpunt ligt bij knooppunt Amstel en zo gaat het via Utrecht, 's-Hertogenbosch, Eindhoven, Maastricht naar de rijksgrens van België nabij Eijsden, waar de weg aansluit op de Belgische A25.
Algemeen.
De A2 wordt beschouwd als de belangrijkste noord-zuid-verbinding van Nederland. De rijksweg heeft een lengte van 207,8 km.
De rijksweg kenmerkt zich door diverse parallelbaansystemen. Deze systemen scheiden het doorgaande verkeer (op de middelste banen) van het lokale verkeer, zodat er minder weefbewegingen worden gemaakt.
Bij Utrecht, 's-Hertogenbosch en Eindhoven zijn er vier rijbanen. Bij Eindhoven dragen de meest linkse en rechtse rijbanen nummer N2. Elders behoren alle rijbanen tot de A2. Een vierde parallelbaansysteem is op 16 december 2016 geopend bij Maastricht.
Aan het zuidelijke einde van de randweg Eindhoven ligt knooppunt Leenderheide. Vanuit de richting Weert stonden er in de spits vaak files voor de verkeerslichten op het verkeersplein dat onderdeel was van dit knooppunt. Het knooppunt werd omgebouwd en voorzien van een extra fly-over, om de files bij dit knooppunt te verminderen. Bij Maastricht werd de A2 voor 2 kilometer onderbroken door een autoweg (met verkeerslichten) en heette toen N2). De N2 liep dwars door Maastricht. Tussen 2011 en 2016 werd de rijksweg ondertunneld. De tunnel is onder het oude traject van de N2 komen te liggen, dit wordt een groene zone in Maastricht. Ook bestaat de tunnel uit een bovengedeelte (bestemmingsverkeer) en een ondergedeelte (doorgaand verkeer) met ieder 2x2 rijstroken. Het hoogste punt van de tunnel zal 1,5 meter onder de grond liggen. Daarboven ligt de groene zone.
Tussen Amsterdam en Utrecht volgt de A2 de route van de E35, daarna loopt de E25 via de A2 tot aan de Belgische grens.
Tussen knooppunten Holendrecht Noord en Zuid volgt de A9 het tracé van de A2, zij het aan de westkant gescheiden door een berm. Tussen knooppunt Empel en knooppunt Hintham volgt de A59 hetzelfde tracé als de A2. Tussen knooppunt De Hogt en knooppunt Leenderheide valt de A67 samen met de A2.
Openstelling Amsterdam - Utrecht.
Het stuk van Amsterdam naar Utrecht, geopend in 1954, wordt in veel documenten ten onrechte betiteld als de eerste Nederlandse autosnelweg. In 1937 was het traject Voorburg - Zoetermeer in rijksweg 12 immers al in gebruik genomen. Bij de uitbraak van de Tweede Wereldoorlog waren reeds grote delen van de huidige A4, A12 en A44 als autosnelweg opgeleverd. Ook Rijksweg 12 bij De Meern en Rijksweg 2 vanaf de rotonde Oudenrijn naar het Zuiden, beide met 2x2 rijstroken en ongelijkvloerse kruisingen, waren toen al in gebruik. Rijksweg 2 bij De Meern had toen nog de vorm van een deels verdiepte en deels verhoogde, brede grasweg met viaducten eroverheen en -onderdoor; pas in het begin van de jaren 1950 werd begonnen aan de verharding die men al veel eerder had gewild. De opening van het eerste stuk Rijksweg 2 geldt als de ingebruikname van de eerste echte autosnelweg in Nederland.
Utrecht - 's-Hertogenbosch.
Het tracé van Utrecht naar 's-Hertogenbosch begon met de bouw van bruggen over de grote rivieren, zoals de Bommelse Brug (1933), de Lekbrug en de Lingebrug (1936). In 1938 werd het deel Utrecht-Vianen geopend, in 1939 het Knooppunt Oudenrijn. Het betrof tweebaans wegen, geen volwaardige autosnelwegen.
Vanaf 1948 werden steeds meer delen verdubbeld en in 1961 was de gehele route van Utrecht tot 's-Hertogenbosch vierbaans, echter nog geen volwaardige snelweg met ongelijkvloerse kruisingen. De weg kwam 's-Hertogenbosch binnen via de Maasbrug bij Hedel. In 1968 was het hele traject ongelijkvloers. In 1970 opende de Maasbrug bij Empel, en was ook de oostelijke randweg om 's-Hertogenbosch gereed.
's-Hertogenbosch - Eindhoven.
Rijbaanverdubbeling werd uitgevoerd van 1955-1962, met uitzondering van de rondweg om Boxtel. Pas in 1996 werd de totale snelweg geopend, met verdiepte aanleg bij Vught en Best.
Limburg.
Tussen Eindhoven en Weert lag al een rijksweg. Het eerste snelwegdeel was tussen Meerssen en Maastricht (1960), Midden-Limburg (1963-1965), Kelpen-Oler-Meerssen (1968), Nederweert-Kelpen-Oler (1970), Leende-Weert (1972), randweg ten noorden van Weert (1989).
In Maastricht werd in 1959 de stadstraverse geopend, die de autoweg dwars door de bebouwing voerde, het Knooppunt Europaplein (1969), Maastricht-Eijsden (1964-1975), Koning Willem-Alexandertunnel (2016)
Dynamisch inhaalverbod.
Op 10 januari 2005 begon het ministerie van Verkeer en Waterstaat met een proef van het dynamisch inhaalverbod op de A2 tussen Abcoude en Maarssen.
Niet uitgevoerde plannen.
In de jaren '60 werd een verbinding tussen 's-Hertogenbosch en Weert ontworpen die ten oosten van Eindhoven en verder door de Strabrechtse Heide zou lopen. In 1971 werd dit tracé in de ijskast gezet. De verbetering van de bestaande weg Eindhoven-Weert werd echter als een voorlopige oplossing gezien.
