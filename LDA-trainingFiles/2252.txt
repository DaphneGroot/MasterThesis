	'Ons geloof bepaalt alles wat wij doen'
	'Ouders die hun kinderen naar een islamitische basisschool sturen, willen dat zelfde opvoedkundige patroon voortzetten. Zeker voor kinderen in de pubertijd. De keuze is voornamelijk een pedagogische.'
Wat is het specifieke van dat pedagogische klimaat?
'Er zijn natuurlijk meer scholen die extra aandacht besteden aan normen en waarden, maar er zijn geen scholen die die normen en waarden verbinden met de islamitische religie. Ons geloof bepaalt alles wat wij in het dagelijks leven doen.'
Kunt u daarvan een voorbeeld geven?
'Als wij naar toilet gaan bijvoorbeeld, reinigen wij onszelf met water. We zeggen voor en na het eten een gebed. Aan de Ramadan kunnen we de hele maand aandacht besteden. Wij bidden dagelijks met alle kinderen tegelijk.'
Wordt het een strenge school?
'Orde, netheid en beleefd gedrag zijn zeker belangrijk, dus daarvoor zullen strenge regels gelden. Maar het is natuurlijk ook geen gevangenis. Kinderen moeten zich wel op hun gemak voelen.'
Is het onderwijsprogramma anders?
'De leerlingen krijgen per week, naast het gewone lesprogramma, zo'n tien Â… twintig uur les in de koranstudie, geschiedenis van de islam, vergelijkende maatschappijleer en vergelijkend godsdienstonderwijs.
'De overheid heeft onze school goedgekeurd als voorbereiding voor de imam-opleiding. Daarom hebben we alleen een havo-vwo-afdeling gekregen, maar wij hopen uiteindelijk alle schooltypen te kunnen aanbieden.'
U stelt dat een islamitische school voor meisjes een emanciperende werking heeft. In welk opzicht?
'Veel ouders durven hun dochters niet naar gewone Nederlandse scholen te sturen. Die meisjes moeten naar het voorbereidend beroepsonderwijs, waar ze tenminste in een meisjesklas zitten, of terug naar hun land van herkomst om daar naar school te gaan of te trouwen. Ouders durven hun dochters wel naar een islamitische school te sturen, dat weet ik zeker.'
Gelden voor die meisjes speciale voorschriften?
'Ze moeten lange kleding en een hoofddoek dragen.'
En jongens?
'Die mogen geen strakke kleding dragen, liefst ruim zittende dingen. Ze moeten er gewoon, net als meisjes, netjes uitzien.'
Gelden voor leerkrachten ook speciale voorschriften?
'Ik verwacht dat het grootste deel van de leraren ook islamitisch is. Die houden zich dus vanzelf aan onze regels, maar voor de niet-islamieten gelden geen speciale voorschriften. Dat zou hypocriet zijn.'
Bent u moslim?
'Ik ben zeventien jaar geleden moslim geworden.'
Zitten uw kinderen ook op islamitische scholen?
'Ja, mijn drie kinderen zitten op de basisschool in Amsterdam waar mijn vrouw en ik lesgeven. Wij gaan elke dag met zijn vijven in de auto op en neer van Leiden, waar wij wonen, naar Amsterdam, waar onze school staat.
Wanneer begint de school voor voortgezet onderwijs?
'Ik hoop over anderhalf jaar met een brugklas te kunnen beginnen en dan ieder jaar een klas hoger te krijgen.'
Xandra van Gelder

Foto
	Abdoellatief van Landewijk. FOTO GUUS DUBBELMAN

