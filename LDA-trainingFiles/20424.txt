Nazarener.
Het woord Nazarener (Hebreeuws: נצרים "Netzarim" of נוצרים "Notzrim"; Grieks: Ναζωραίος "Nazoraios") heeft verschillende betekenissen. Vanwege de gelijkenis met "Nazoreeër" wordt vaak gedacht, dat daarmee hetzelfde werd bedoeld als met "Nazarener" en dat dit "uit Nazaret" betekent. Vandaar dat in moderne vertalingen niet meer "Jezus de Nazarener" wordt gebruikt, maar "Jezus uit Nazaret". De vraag of "Nazarener" is afgeleid van Nazaret is het onderwerp van veel wetenschappelijke gissingen sinds de 19e eeuw. Er wordt soms formeel onderscheid gemaakt tussen Ναζαρενός ("uit Nazaret") en Ναζωραίος ("Nazarener" of "Nazoreeër").
Jezus de Nazarener.
Jezus wordt in het Nieuwe Testament 13 maal een Nazarener genoemd (of: "Jezus uit Nazaret"). Hij werd geboren in Bethlehem, maar zijn ouders woonden in Nazaret. Mogelijk werd hij daarom een Nazarener genoemd in Matteüs 2:23: "Daar vestigde [Jezus] zich in een stad die Nazaret heet. Zo ging in vervulling wat door de profeten gezegd is: Men zal hem een Nazarener noemen" (Groot Nieuws Bijbel). De meeste vertalingen gebruiken in dit vers de term Nazoreeër. Op andere plaatsen wordt niet meer "Jezus de Nazarener" gebruikt, maar "Jezus uit Nazaret". Minstens één bron legt toch de link met de term "Nazireeër" uit Richteren 13:5, 7.
Nazareners als een groep.
In sommige werken wordt gesteld dat "Nazareners" de term was die in de Joodse gemeenschap werd gebruikt als tegenhanger van de term "Christenen" die in de heidense wereld werd gebruikt. Tertullianus schreef in zijn "Tegen Marcion": "Christus moest Nazarener worden genoemd volgens de profetie van de Schepper. Daarom noemen de Joden ons ook zo, vanwege Hem." Het Joodse gebruik van de term "Nazareners" in plaats van de term "Christenen" wordt ook genoemd door Eusebius van Caesarea en het blijft tot op heden als de standaard term in rabbijnse geschriften en in modern Israëlisch Hebreeuws.
