	Zeezappen in theater levert glaasje bier op
	Zapp Snacks is 's lands enige theatergroep die figuranten zonder schaamte betaalt met een biertje. Ook het stuk 200 %, dat maandag in het Groningse Grand Theatre in première gaat, zal de gastspelers niet meer dan een koud glas gerstenat opleveren.
Veel tijd zijn zij ook niet kwijt. Zapp Snacks heeft geen voorliefde voor het lang uitgesponnen toneelstuk. Meestal is het gezelschap na een kwartiertje al weer van het podium verdwenen. 'Wij maken zapvoorstellingen', zegt André Pronk, samen met Sjoerd Wagenaar het brein achter Zapp Snacks. Pronk laat zijn publiek graag duizelen met zo veel gelijktijdige gebeurtenissen dat het van gekkigheid niet meer weet waar het moet kijken.
Pas als toeschouwers na afloop van de voorstelling aan elkaar vragen of ze 'dat en dat' hebben gezien, en ze blijken 'dat en dat' net te hebben gemist, dan geven ze Pronk 'het grootste compliment'. Dat is zijn doel, dan geniet hij.
200 % is de tweede uit een serie van vier verschillende voorstellingen (100 % tot en met 400 %, een variatie op 1, 2, 3 en 4, aldus Pronk). Waar het stuk precies over zal gaan, is nog niet helemaal duidelijk. Het script krijgt pas het weekeinde voor het optreden zijn vaste vorm en beschrijft het verhaal slechts in grove lijnen.
Dat geeft stress, natuurlijk, en het is niet ook wel link, maar er is tenminste geen tijd om 'lang te zeiken' over een idee en dat werkt volgens Pronk het beste. 'Het is kicken.'
De voorstelling van maandag wordt in elk geval een soort zeemansverhaal, met olierampen en een dobberend bootje 'over de woelige haren' van een stuk of honderd headbangende vrijwilligers.
Daarvoor kan het gezelschap trouwens nog wel een paar personen gebruiken. Haar hoeven ze niet eens te hebben; Zapp Snacks regelt eventueel pruiken. En zeker bier.

