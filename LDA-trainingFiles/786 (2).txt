Nieuwe Midden Partij.
De Nieuwe Midden Partij (NMP) is een Nederlandse politieke partij, die in 1970 werd opgericht als Nederlandse Middenstands Partij en later haar naam wijzigde. Het is een belangenpartij gericht op ondernemers.
Als Nederlandse Middenstands Partij behaalde ze in 28 april 1971 twee zetels in de Tweede Kamer die bezet werden door Albertus Wilhelmus te Pas en Jacques de Jong. Na onderlinge problemen scheidde de Jong zich af en vanaf september 1971 gingen beiden als eenmansfractie verder. Bij de vervroegde verkiezingen van 29 november 1972 deed de Nederlandse Middenstands Partij opnieuw mee, terwijl Jacques de Jong lijsttrekker was voor de concurrerende Democratische Middenpartij. Geen van beide lijsten behaalde toen nog een zetel. In 1977 deed de Nederlandse Middenstands Partij opnieuw mee, maar behaalde toen slechts 89 stemmen.
Op dit moment heeft de partij geen zetels in de Eerste of Tweede Kamer. Jos Bron was de lijsttrekker van de Nieuwe Midden Partij in 2002 maar toen haalde de NMP slechts 2305 stemmen terwijl er ruim 60.000 stemmen nodig waren voor een zetel. Sindsdien is niets meer van de partij vernomen.
