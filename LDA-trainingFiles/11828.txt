Tinnitus.
Tinnitus of fantoomgeluid, ook "oorsuizen" genoemd, is het waarnemen van een voortdurend geluid, zonder dat er in de omgeving een geluidsbron aan te wijzen is. Tinnitus kan variëren van piep-, sis-, fluit-, brom- of ruistonen in een of beide oren. Meestal wordt het geluid vooral waargenomen wanneer er geen of weinig omgevingsgeluid is. De naam komt van het Latijnse "tinnitus aurium", wat 'het rinkelen van de oren' betekent. Een in de uitgaanswereld gebruikte term is 'disco-doofheid'.
Tinnitus komt soms voor in combinatie met hyperacusis en misofonie.
Oorzaken.
Aanvankelijk werd aangenomen dat de oorzaak van tinnitus lag in het gehoororgaan zelf. Maar de oorzaak van tinnitus ligt waarschijnlijk in de hersenen. Overactieve delen van de hersenen in het gehoorgebied geven continu signalen, terwijl het geluid er niet meer is ("fantoomgeluid"). Om deze reden wordt tinnitus ook wel vergeleken met fantoompijn. De overactiviteit van de hersenen kan worden aangetoond met positronemissietomografie of functionele MRI-technieken.
Lijst van mogelijke oorzaken.
Toch kan een onderliggende oorzaak voor het ontstaan van de tinnitus in 40% van de gevallen niet worden gevonden.
Behandeling.
Tot op heden bestaat er geen behandeling die voor de grote groep tinnituspatiënten doeltreffend is. De behandelopties hebben een medische, audiologische of psychologische basis.
De gevolgen van tinnitus lijken een patiënt in sommige gevallen uiteindelijk tot zelfmoord te kunnen drijven; deels doordat het gevoel van onmacht over het continue suizen een verlammend en sterk deprimerende invloed heeft. Bewijs voor een relatie tussen zelfmoord en tinnitus is echter nooit geleverd; andere (psychische) aandoeningen lijken eerder ten grondslag te liggen aan de geregistreerde zelfmoord(poging)en van tinnituspatiënten.
