	'Wij zijn het beu onze mond te houden'
	IN DE MEESTE historische beschrijvingen van de Nederlandse Antillen zijn Nederlanders het uitgangs- zo niet middelpunt. In Geschiedenis van de Antillen, een intercultureel project van de Leidse Faculteit der Letteren, is dat anders. De slaven en hun afstammelingen krijgen veel meer aandacht, evenals de gewone Antillianen van allerlei etnische herkomst.
Het boek, waaraan veertien auteurs hebben meegewerkt, behandelt vooral de periode van de enorme industrile ontwikkeling begin deze eeuw. Het is dus grotendeels sociale (en fraai gellustreerde) geschiedschrijving geworden. Bijna overal interessant en betrouwbaar, al levert zo'n collectief product onvermijdelijk ongelijke schrijfstijlen en niveaus op.
De compositie van het boek is ongewoon en irritant. De Antilliaanse geschiedenis is niet chronologisch, maar naar onderwerp ingedeeld. Bovendien wordt het verhaal steeds onderbroken door (op zich meestal wel interessante) 'illustratieve teksten'. Dat hoeft geen bezwaar te zijn als die kort zijn, maar hier beslaan ze vaak twee volle pagina's en ze wijken in lettertype en opmaak nauwelijks af van de hoofdtekst. Ook staan er soms meerdere achter elkaar, zodat het zoeken wordt waar het oorspronkelijke verhaal weer begint. Een voorbeeld van hoe het vooral niet moet.
Over de oorspronkelijke indiaanse bewoners van de Antillen is weinig bekend. Ze zijn weggevoerd door de Spanjaarden en anderen werden een eeuw later verjaagd door de Nederlanders die in 1642 Curaao veroverden, omdat ze een maritiem tussenstation voor de vaart op Brazili nodig hadden. Daar kwamen de vijf andere eilanden bij, voor zoutwinning (Bonaire en Sint Maarten) en handel.
Sint Eustatius, de 'Gouden Rots', was in de achttiende eeuw veruit het belangrijkste eilandje en werd door Barbara Tuchman beschreven als levenslijn (ook wat wapens betreft) voor de opstandige Amerikaanse kolonisten. Die handel leverde Nederland ook de Vierde Engelse Zee-oorlog op (1780) en de haven van 'Statia' werd verwoest. Daarna wisselde het eiland nog zo'n acht maal van eigenaar en na Napoleon kon het als Nederlandse mini-kolonie nooit meer een hoofdrol spelen. Het hoofstuk over dit eiland mag er bepaald wezen.
Sint Eustatius en Curaao waren ook belangrijk voor de slavenhandel. Slechts een klein deel bleef op Curaao, waar de slaven het beter hadden dan in Suriname, maar nog altijd beroerd genoeg. In 1795 kwamen ze in opstand tegen hun gedwongen winkelnering bij hun Hollandse bazen. Tweeduizend man vormden een guerrillaleger. De leider, Tula, werd met dertig anderen gruwelijk gexecuteerd, maar daarna verbeterde de behandeling van de slaven. Tula wordt nog jaarlijks herdacht en in Utrecht is een straat naar hem genoemd.
Nederland was in 1862 laat met de afschaffing van de slavernij, vermoedelijk omdat de protestantse stromingen nogal conservatief waren. Groen van Prinsterer met zijn Reveil-mensen en progressieve liberalen kregen in de jaren veertig op dit punt geen voet aan de grond. In 1848 verklaarden de slaven van Sint Maarten zich vrij, omdat hun lotgenoten op de Franse helft van het eiland dat ook waren.
De eigenaren van Sint Maarten deden er weinig tegen, maar waren zeer verbolgen toen zij vijftien jaar later slechts honderd gulden schadevergoeding per slaaf van Den Haag kregen, terwijl ex-slavenhouders op de andere eilanden tweehonderd gulden ontvingen (in Suriname driehonderd). De reden was dat de slaven van Sint Maarten immers toch al vrij waren. De Tweede Kamer verlaagde de vergoeding zelfs tot dertig gulden, maar moest daarvan terugkomen. Overigens konden slechts weinig slaven zich opwerken na hun vrijlating en tot de jaren twintig van deze eeuw - de komst van de grote olieraffinaderijen op Curaao en Aruba - bleven ze berooid.
Deze industrialisatie heeft de introverte en paternalistische maatschappij van de kolonie omvergegooid. De bevolking groeide enorm en er ontstond een nieuwe segregatie tussen groepen immigranten en tussen de rangen en de standen in de olie-industrie. De Antillen werden nauwelijks democratischer, terwijl de cultuur een allegaartje werd (niet alleen taalkundig), zo concluderen de meeste deskundigen. Wel moesten de oude elites van Nederlandse protestanten, Spaanse joden en Portugezen de macht delen met het nieuwe oliekader.
Interessant zijn ook de beschrijvingen van de massale opstand (meer een plunder- en vernielingstocht) van 30 mei 1969 in Willemstad. Oorzaken waren de ridicule behandeling van de zwarte werknemers door Nederlanders en Amerikanen en de voorbeelden van Parijs, Amsterdam en Black Power in de VS. Een grote rol speelde de onderwijzer Stanley Brown en zijn geschriften.
Hierin zei hij onder meer: 'Waar je ook draait en keert hier op Curaao, van de kerk tot de lokale krant, hoor je en lees je een gedachtengang die aanduidt dat het volk zijn mond moet houden. De vakbonden moeten bijvoorbeeld stil blijven en niet vergeten dat we een ontwikkelingsland zijn. Wij zijn het beu om onze mond te houden. Vertel het aan Tauber-Fuhrmann-Shell-Werkgevers-de banken van Curaao: dat zij eraan moeten denken dat wij een land in ontwikkeling zijn. Dat zij de laatste cent van ons hebben afgetroggeld en dat wij die spoedig zullen terugnemen. Dat wij niet langer onze mond houden.'
Nederland stuurde mariniers en begon tegelijk naar het einde van de Koninkrijksband te verlangen. Stanley Brown belandde in de gevangenis, evenals de door politiekogels gewonde vakbondsleider Papa Godett. (Samen zouden ze de linkse Frente Obrero oprichten.) Officieel Curaao gruwde (trouwens ook Nederland), maar er kwamen (als na de slavenopstand van Tula) sociale verbeteringen voor de zwarte bevolking. Na 1969 waren alleen gekleurde politieke leiders succesvol.
Pas de laatste vijf tot tien jaar lijkt de verloedering van het grootste eiland vooral de zwarte bevolking te treffen, maar daar zwijgt dit boek over. Corruptie wordt wel genoemd, maar alleen als mogelijk gevolg van de politieke kleinschaligheid en het direct paaien van kiezersgroepen ('patronage'). Het thema is kennelijk taboe, behalve voor Antilliaanse politici die elkaar voortdurend van corruptie beschuldigen.
De auteurs schrijven behoedzaam over de meer actuele problemen tussen de eilanden en die van een strenger Nederland (de curatele van Sint Maarten). Wel wordt J.M.R. Schrils (Nos Pasado, 1980) geciteerd, die vindt dat de Antillen na driehonderd jaar z¢ afhankelijk zijn, dat zelfs de gedachte aan onafhankelijkheid niet leeft. 'De dekolonisatie moet nog beginnen.'
Jan Joost Lindner
Leo Dalhuisen en anderen (redactie): Geschiedenis van de Antillen - Aruba, Bonaire, Curaao, Saba, Sint Eustatius, Sint Maarten.
Walburg Pers; 176 pagina's;  39,50.
ISBN 90 6011 981 9.

Foto
	Tula, leider van de slavenopstand van 1795. ILLUSTRATIE UIT 'GESCHIEDENIS VAN DE ANTILLEN'

