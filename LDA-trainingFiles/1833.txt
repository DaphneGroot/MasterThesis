	Verzekeraars en banken nemen massaal belang in idealistische Triodos
	Van onze verslaggever
AMSTERDAM
De Triodos Bank in Zeist, gespecialiseerd in ethisch verantwoord en groen beleggen, komt voor een deel in handen van een aantal grote financiële instellingen. Op de emissie van eind vorig jaar hebben banken, verzekeraars en pensioenfondsen ingeschreven. Een aantal instellingen hebben daaraan een belang van 7,5 procent in Triodos overgehouden.
Mede door de uitgifte van nieuwe aandelen is het eigen vermogen van de bank verdrievoudigd van 20 miljoen eind 1995 tot 60 miljoen eind vorig jaar. Bij de aankondiging van de nieuwe aandelenemissie in september vorig jaar, bleek al dat Rabobank ging deelnemen. Nu hebben ook Achmea, Friesland Bank, Reaal Groep, ABP en PGGM zich over een deel van de stukken ontfermd.
Delta Lloyd, al veel langer aandeelhouder in Triodosbank, vergroot zijn belang van iets meer dan 5 procent tot 7,5 procent. Rabobank, Achmea (onder meer Centraal Beheer, AVCB, Zilveren Kruis en Staal Bankiers), Friesland Bank, Reaal en PGGM nemen eveneens een belang van 7,5 procent. ABP doet voor 5 procent mee. Ook 3500 particulieren en enkele kerkelijke organisaties schreven op de aandelen (certificaten van aandelen) in.
Ook in België wist Triodosbank enkele instellingen te interesseren. Dat zijn Cera Bank (1,6 procent) en Mercator & Noordstar (3,3 procent). In de loop van dit jaar wil de bank zich ook tot het Belgische publiek wenden met nieuwe aandelen. Mogelijk dat er in 1998 of 1999 nog een emissie in het Verenigd Koninkrijk volgt. Daar is de bank ook actief.
Triodis Bank is sinds 1980 actief. de laatste jaren haalde de bank een groei van gemiddeld 30 tot 35 procent per jaar. Het balanstotaal bedroeg vorig jaar 400 miljoen gulden en het aantal spaarrekeningen meer dan 15 duizend, maar dat aantal is sindsdien verder toegenomen. Triodos profiteert van de groeiende belangstelling voor 'ideëel' sparen. de bank financiert onder meer zonne- en windenergieprojecten, voorzieningen voor kunstenaars, ondernemingen in de natuurvoedingsector en de biologische landbouw.

