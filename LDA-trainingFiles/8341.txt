Roodkapje.
Roodkapje is een sprookje en de naam van de hoofdpersoon in het verhaal.
De bekendste versie is opgetekend door de gebroeders Grimm in hun Kinder- und Hausm√§rchen onder volgnummer KHM26. De gebroeders Grimm verzamelden begin negentiende eeuw veel sprookjes en volksverhalen. Het sprookje werd eerder door Charles Perrault (1628-1703) opgeschreven in een andere versie. De versie van Grimm loopt goed af voor Roodkapje, die van Perrault slecht.
Achtergronden.
In 2013 bleek uit wetenschappelijk onderzoek dat het verhaal in de 1e eeuw na Christus in het Midden-Oosten ontstond en niet, zoals daarvoor werd aangenomen, in China. De wetenschappers analyseerden de verhaallijn en de personages van 58 versies van het sprookje uit verschillende gebieden. Met behulp van een computermodel bepaalden ze vervolgens hoe de verschillende versies van Roodkapje aan elkaar zijn verwant.
Symboliek.
Zoals de naam reeds laat blijken verwijst de naam Roodkapje naar de kledij die het meisje in het verhaal draagt, meer specifiek het rode kapje als hoofddeksel. Naar de kenmerken van Roodkapje is veel onderzoek verricht. Roodkapje was in de originele versie van de gebroeders Grimm blond. Blond stond in de literatuur symbool voor het perfecte, het reine en het onschuldige. Een bruine of zwarte haarkleur verwees naar het onvolmaakte, het onzedelijke. Dit is ook de reden waarom de wolf in de oorspronkelijke versie bruinharig was.
Het verhaal.
Hieronder staat een samenvatting van de bekendste versie van het verhaal, de 19e-eeuwse bewerking van de gebroeders Grimm.
De hoofdpersoon is een klein meisje dat altijd een rood kapje op haar hoofd draagt dat ze van haar oma heeft gekregen. Vandaar dat haar naam 'Roodkapje' is. Op een dag vraagt Roodkapjes moeder of Roodkapje haar zieke grootmoeder die in een huisje diep in het bos woont, een mand vol lekkere dingen wil brengen. Roodkapje houdt erg veel van haar lieve grootmoeder en dus wil ze het natuurlijk meteen gaan doen. Roodkapjes moeder maant haar dochter op weg naar grootmoeder netjes op het pad te blijven.
Roodkapje plukt bloemen in het bosOnderweg besluit Roodkapje nog wat bloemen te plukken voor haar grootmoeder. Terwijl ze dit aan het doen is komt ze de Boze Wolf tegen, die Roodkapje vertelt dat er een eind verderop in het bos nog veel meer mooie bloemen zijn en dat ze daar maar eens moet gaan kijken. Roodkapje volgt deze raad op en gaat dieper het bos in. De wolf spoedt zich intussen naar het huis van Roodkapjes grootmoeder en doet aan de deur alsof hij Roodkapje zelf is. De wolf peuzelt oma met huid en haar op, trekt haar kleren aan en gaat in haar bed liggen.
Als Roodkapje bij haar grootmoeder aankomt, ligt de wolf in bed in oma's kleding. De wolf zet een krakerige stem op die lijkt op die van een oude vrouw. Vlak bij het bed valt het Roodkapje op dat haar oma ineens wel erg grote armen, oren, ogen en een grote mond/tanden heeft gekregen (catchphrase: "Grootmoeder wat hebt u grote oren/ogen/tanden!"). Bij dat laatste ("tanden") veert de wolf op, zegt "Dan kan ik je beter opeten" en slokt ook Roodkapje naar binnen.
Nu de wolf een volle maag heeft gaat hij een dutje doen. Hij snurkt zo hard dat een jager die buiten voorbijkomt het hoort. De jager gaat het huisje binnen en als hij de wolf ziet liggen, snapt hij door de dikke buik van het dier meteen wat er is gebeurd. De jager snijdt de buik van de wolf open en bevrijdt zo Roodkapje en grootmoeder. Samen stoppen ze een paar grote stenen in de buik van de wolf, zodat die straks niet merkt wat er is gebeurd. Als de wolf wakker wordt, voelt hij zich niet zo lekker. Hij heeft ontzettende dorst en gaat naar buiten om water uit een put te drinken. De stenen in zijn buik rollen naar voren en hij valt voorover in de put. Sindsdien heeft niemand ooit nog last gehad van de wolf.
Betekenis.
Het verhaal van Roodkapje wordt vaak als voorbeeld aangehaald van de grote haat en vrees die er eeuwenlang onder de mensheid bestaan heeft jegens wolven.
In de opvatting van onder andere Sigmund Freud heeft het verhaal echter vooral veel mythologische elementen die duiden op een van de belangrijkste vragen van de mens, namelijk: waar kom ik vandaan? Waar komen de kleine kindertjes vandaan? Hoe komen ze in die buik? De wolf kan hier, net als in veel andere verhalen (zie weerwolf) staan voor de primitieve oerdriften van de mens.
Er wordt ook wel gezegd dat de tocht van Roodkapje door het bos voor haar weg naar de volwassenheid staat en het rode kapje haar eerste menstruatie symboliseert. De verfilming van het sprookje uit 1984, The Company of Wolves leunt zwaar op deze psychologische visie. Zoals voor bijna alle opvattingen van Freud geldt, is ook deze opvatting niet onomstreden.
Een wat eenvoudigere verklaring voor het verhaal kan zijn, dat het een waarschuwing voor kinderen is om vooral hun ouders te gehoorzamen ("op het pad blijven") en niet op suggesties van vreemden in te gaan, omdat ze anders in grote problemen kunnen komen.
Varianten.
Het sprookje komt in veel landen voor.
Film, muziek, theater.
In diverse films maakt Roodkapje haar entree, bijvoorbeeld
Ook is er een kinderliedje gebaseerd op dit sprookje: "Zeg, Roodkapje, waar ga je heen?" of ook wel: "Zeg Roodkapje, waar ga je hene(n)?". Pater Moeskroen behaalde in 1991 een grote hit met een eigen versie hiervan.
In 2008 en 2009 was in de Nederlandse theaters "Roodkapje de Musical" te zien. Ook in 2013 was "Roodkapje de Musical" te zien in de Vlaamse theaters met onder anderen Dorothy Wuyts als Roodkapje. In september 2016 is de nieuwste reeks van "Roodkapje de Musical" weer gestart met Maud Mulder in de hoofdrol.
