Steenderen.
Steenderen is een plaats in de gemeente Bronckhorst in de Achterhoek in de Nederlandse provincie Gelderland.
Het heeft ruim 2000 inwoners en een kleine 2400 inclusief de buitengebieden. Steenderen is vooral bekend omdat hier de fabrieken van Aviko en een kaasfabriek van FrieslandCampina staan.
Geschiedenis.
De naam Steenderen werd rond het jaar 1000 voor het eerst genoemd. In 1782 verwoestte een grote brand de Sint-Remigiuskerk, de school, het meestershuis en twintig andere huizen. Oorzaak was een blikseminslag in de kerktoren. De Tachtigjarige Oorlog had een grote impact op het dorp en de omgeving. Boeren werden verjaagd en het platteland bleef vervolgens enkele jaren vrijwel onbewoond. Door modernisering, sanering en ruilverkaveling daalde in de 20e eeuw de werkgelegenheid ten gunste van de industrie.
Tot 1 januari 2005 was Steenderen een zelfstandige gemeente, die behalve Steenderen zelf de plaatsen Baak, Olburgen, Toldijk, Bronkhorst en Rha omvatte. Ten gevolge van een gemeentelijke herindeling in dat jaar werd Steenderen samengevoegd met de buurgemeenten Hummelo en Keppel, Vorden, Zelhem en Hengelo tot de gemeente Bronckhorst.
Even buiten het dorp staat langs de Spaensweertweg de Bronkhorster Molen, een korenmolen uit 1844.
