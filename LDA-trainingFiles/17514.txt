 BATENBURG ZIET LICHTE GROEI JAARWINST. 
 ROTTERDAM, 23 aug (Reuter) - Batenburg Beheer NV verwacht voor heel 1996 een kleine winstgroei ten opzichte van de zeven miljoen gulden over 1995. 
 De houdster van electrotechniekbedrijven en handelsondernemingen ging eerder uit van een evenaring van het jaarresultaat. 
 In het eerste halfjaar is de netto winst met 26 procent gestegen tot 2,4 miljoen gulden op een 31 procent hogere omzet van 83,2 miljoen. 
 Een deel van de groei is volgens het bedrijf veroorzaakt door een verschuiving van opgeleverde werken en orders naar het eerste halfjaar in vergelijking met 1995. 
 Het bedrijfsresultaat steeg met 39 procent tot 3,4 miljoen gulden maar de rentebaten daalden met twee ton tot 0,4 miljoen gulden. 
 Volgens Batenburg hadden haar installatiebedrijven in het eerste halfjaar een goede bezettingsgraad. 
 Gezien de werkvoorraad wordt hier ook voor de rest van 1996 op een goede bezetting van de capaciteit gerekend. 
 Bij de handelsondernemingen waren omzet en resultaat aanzienlijk hoger dan in het eerste halfjaar van 1995, voornamelijk door uitlevering van enkele grote orders. 
 Voor de handelssector mag niet worden verwacht dat de nu bereikte groei van omzet en winst in dezelfde mate kan worden voortgezet in het tweede halfjaar, aldus Batenburg. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
