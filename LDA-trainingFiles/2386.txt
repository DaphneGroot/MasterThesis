	Econoom speurt naar miljarden over de grens verdwenen kapitaal 'Nederland is veel rijker dan we weten'
	Van onze verslaggeefster
Lidy Nicolasen

DEN HAAG
Space odyssey noemt de econoom A.P. Kusters zijn zoektocht naar het Nederlandse kapitaal dat met miljarden tegelijk over de grens is gegaan en in een 'zwart gat' lijkt te zijn verdwenen. Het Nederlandse vermogen in het buitenland had van 1987 tot 1994 met pakweg 143 miljard gulden moeten stijgen. Het was met slechts negen miljard. Een vermogensverlies van 134 miljard, althans op papier. 'We zijn aanmerkelijk rijker dan we weten', zegt Kusters.
Hij beschreef namens het Centraal Planbureau (CPB) in het memorandum Het zwarte gat van Nederland de zoektocht naar het verdwenen vermogen. Hij heeft de gegevens nodig om te kunnen aangeven hoe rijk Nederland werkelijk is. Wat zijn speurtocht naar het 'zwarte gat' hem vooral leerde, was dat er niet staat wat er staat.
Neem het 'gevluchte' kapitaal dat Nederlanders in koffertjes en portefeuilles de grens mee over nemen om de belasting te ontduiken. Eind 1994 werd de totale waarde ervan geschat op circa 35 miljard gulden. Het moet het dubbele zijn, denkt Kusters. 'De echte waarde wordt sterk onderschat.'
Jaarlijks verdwijnt twee miljard naar buitenlandse banken. In coupures van duizend gulden. De buitenlandse banken sturen de biljetten terug naar hun collega's in Nederland, die De Nederlandsche Bank daarover moeten inlichten. Die briefjes van duizend worden geoormerkt als 'vluchtkapitaal'. Kleinere coupures krijgen het stempel 'toeristische uitgave'.
Nederland telt de duizendjes, maar die zeggen niets over de werkelijke waarde, zegt Kusters. De briefjes zijn niet in een kluis blijven liggen, maar omgezet in aandelen of obligaties die dividend of rente opleveren.
Ook investeringen van Nederlanders in het buitenland hebben op papier een aanzienlijk lagere waarde dan in werkelijkheid. Kusters denkt dat ze vijftig tot tachtig miljard meer waard zijn. Ze staan tegen de historische kostprijs in de boeken, terwijl de marktwaarde ervan in de loop der jaren sterk is gestegen.
Een deel van de oorzaak van het vermogensverlies van 134 miljard is de hardheid van de gulden. Wie in 1986 een aandeel kocht op Wall Street in New York, betaalde toen bijna drie gulden voor elke dollar. De waarde van de dollar zakte kort daarop rap naar een daalder. De beleggingen werden, gemeten in Nederlandse guldens, minder waard. 'We worden nu weer rijker; nu de dollar weer stijgt, gaan we meer verdienen', zegt Kusters.
De buitenlandse kopers van Nederlandse aandelen droegen hun deel bij aan het vermogensverlies. Van oudsher kopen meer buitenlanders aandelen op de Nederlandse markt dan Nederlanders op de buitenlandse markt. Amerikanen en Zwitsers kopen Nederlandse aandelen van bekende multionationals als Shell en Philips.
Het vermogen van deze buitenlandse kopers groeide naar verhouding veel sneller dan het Nederlandse vermogen in het buitenland toen de aandelenkoersen stegen. 'Amerikanen en Zwitsers waren altijd al meer geneigd in het buitenland te beleggen in de naoorlogse jaren. Nederlandse beleggers, zoals het pensioenfonds ABP, mochten niet eens naar het buitenland. In de loop van de jaren tachtig zijn die restricties opgeheven. Je ziet dat we die achterstand aan het inlopen zijn', zegt Kusters.
Een hogere dollar, maar ook een beurskrach zou het evenwicht in de externe vermogenspositie van Nederland kunnen herstellen. 'Van een krach wordt in de praktijk iedereen een beetje armer, maar de buitenlandse beleggers iets meer dan wij omdat zij meer te verliezen hebben. Het vraagstuk van het ''zwarte gat'' is absoluut niet een Nederlands verschijnsel. Alle landen met een harde munt hebben er last van. We zijn ook niets kwijt, daarom spreek ik over een zwart gat: het geld is ergens. Nu de dollar oploopt, zullen we er denk ik steeds meer van terugzien.'

