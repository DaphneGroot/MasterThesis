	De zuiverheid van het Vlaamse boerenland
	ZOU CDA-SENATOR Andries Postma hebben geweten wat hij losmaakte toen hij enige tijd geleden pleitte voor een samengaan van Nederland en Vlaanderen? Het Europese integratieproces is al decennia gericht op grotere staatkundige en economische eenheden, en samen staan de Nederlandstalige gebieden daarin sterker, was zijn eenvoudige gedachte. Maar zo simpel is het niet.
Economien laten zich wellicht integreren, en met veel goede wil politieke systemen ook, maar veel problematischer is dat met culturen. Gedrag en mentaliteit die in eeuwen durende processen zijn gevormd, laten zich niet zomaar wegschuiven. En juist de geschiedenis laat zien dat de Vlaamse en Nederlandse culturen weliswaar taalverwantschap kennen, maar voor het overige aanzienlijk van elkaar verschillen.
Niet voor niets hebben voorstanders van de Groot-Nederlandse gedachte geprobeerd een krachtig historisch perspectief te creren. Zij zijn op zoek gegaan naar een historisch bepaalde 'stamverwantschap'. De Nederlandse historicus Pieter Geyl was een belangrijke vertolker van deze opvatting, maar ze is verwoord in talloze variaties. Daaronder zijn er opmerkelijk veel die aansluiting zochten bij theorien die zuiverheid van ras en volk prediken. De Groot-Nederlandse gedachte wordt daarom nog weleens eenduidig in verband gebracht met het nationaal-socialisme en andere dubieuze gedachten.
Dat dit een simplificatie is, blijkt uit een studie die een onderzoeksteam onder leiding van de Vlaamse literatuurwetenschapper Dirk de Geest verrichtte naar Volk en Kunst - Weekblad voor volksche kunst en wetenschap. Het tijdschrift verscheen wekelijks tussen 1 februari 1941 en 26 augustus 1944 in Vlaanderen. De oplage kwam nooit boven de tweeduizend uit en de redactie moest veel moeite doen het hoofd boven water te houden. Desondanks ging Volk en Kunst tamelijk roemloos ten onder aan geld- en kopijgebrek.
De Geest brengt nauwgezet in kaart hoe het gedachtengoed van Volk en Kunst er uitzag. Hij beperkt zich daarbij tot een puur wetenschappelijke bestudering. Nadat de oorlog decennialang vanuit eenvoudige verklaringsschema's is benaderd, is het nu tijd voor een andere aanpak, meent hij. Niks geen onthullingen over het goede dan wel foute gedrag van schrijvers en kunstenaars dus.
De Geest probeert hun bedoelingen te reconstrueren en in onderlinge samenhang te beschrijven. Of, om het in het newspeak-taaltje van de literatuur- en cultuurwetenschap te zeggen, het is een poging 'het culturele spreken tijdens de oorlog in kaart brengen, in zijn globaliteit en zijn complexiteit'. Het gaat niet om gedrag of personen, het gaat om 'het vertoog'.
Deze invalshoek presenteert De Geest als nieuw, en daarin heeft hij gelijk. In de discussies over de oorlog, en zeker die over de cultuurproductie toen, is het zoeken naar foute handelingen van personen allesoverheersend. In Nederland had Adriaan Venema er in de jaren tachtig vijf dikke boeken voor over om zijn gram te spuien over schrijvers, uitgevers en hun collaboratie.
Hoe omstreden de 'onthullingsjournalistiek' van Venema ook was, zijn kwalificaties bepaalden wel voor lange tijd de discussie. Zijn beschuldiging van culturele collaboratie door Simon Vestdijk, Maarten Toonder, Bert Voeten en noem ze maar op, leiden een hardnekkig bestaan, wellicht door het aantrekkelijk eenvoudige wereldbeeld waaruit ze voortkomen.
De Geest reikt zijn lezer geen norm aan, maar reconstrueert een cultureel vertoog in drie hoofdonderdelen: de loop van de geschiedenis, van de kunst en van de literatuur. In de vraag die hij met de titel van zijn boek opwerpt, Collaboratie of cultuur?, kiest hij niet voor collaboratie als verklarend begrip, maar voor cultuur. Maar dan wel de cultuur van de Nieuwe Orde, zoals men in Vlaanderen de orde noemde die de Duitse legers in mei 1940 naar West-Europa brachten.
Volk en Kunst verwoordde de gedachten van extreem Duitsvriendelijke groepen, maar was bovenal Vlaams-nationaal. Men zette zich scherp af tegen 'vooroorlogse versnippering, bekamping en getwist'. Het doel was eenheid in het cultuur- en wetenschapsleven van het Vlaamse volk; ordening was het middel.
De traditie van dit denken was eerder de Groot-Nederlandse of Dietse gedachte dan het Groot-Germaanse nationaal-socialisme. Men had gemeen dat ergens in een eeuwenoud verleden een natuurlijke en ongerepte 'orde' van bloed, bodem en een zuiver ras had bestaan, die slechts herstel behoefde. Het Vlaamse volk had in die hersteloperatie naar een 'mythische toekomst' een belangrijke en autonome rol.
Het zingevend perspectief in het Volk en Kunst-denken over geschiedenis was niet de strijd van het Germaanse ras, maar de strijd voor een eigen volks-Vlaamse identiteit. De helden waren niet Barbarossa of Lohengrin, maar de eenvoudige Vlaamse boeren die de arrogante Franse ridders in de Guldensporenslag van 1302 versloegen. Ook Willem van Oranje was 'een groote figuur van Dietsche eenheid'.
De inzet was het bereiken van zuivere eenheid van 'de Nederlandse stam', een idee dat niet automatisch de eenheid van Nederland en Vlaanderen hoefde te betekenen. De auteurs van Volk en Kunst voelden bijvoorbeeld veel grotere verwantschap met Limburgers, Brabanders en Drenten dan met de 'zelfzuchtige overbeschaving' van de Hollanders, 'koud van deftigheid en weerzinwekkend van steedsche burgerlijkheid'.
Het land en de boeren vormden de natuurlijke fundamenten in het antimodernistische denken van de Groot-Nederlanders. Uit begrippen als bloed, ras en volk volgde een nauwgezette voorkeur voor bepaalde kunst- en literatuuruitingen. Het realisme van Van Eyck, Rembrandt, Brueghel en Rubens was de ware schilderkunst; moderne stromingen als het surrealisme en expressionisme waren volksvreemd, 'joodsch-internationaal', niet-bodemverbonden, zaten vol met 'misselijke uitspattingen' en neigden naar 'destructief nihilisme'. De realistische streekroman, vooral als die een historische setting kende, was verre te prefereren boven moderne literaire experimenten.
De Geest is zich ervan bewust dat zijn 'doelbewuste vertroebeling' van de overzichtelijke verklaringsschema's die het populaire beeld van de oorlog bepalen, niet alleen vragen over de context oproept, maar wellicht ook wantrouwen over de intenties van de onderzoeker. Geef je door zo diepgravend de ziel en zaligheid van een dubieus gedachtengoed samen te vatten, te analyseren en intern te verklaren niet rechtvaardiging en steun aan die gedachten?
Misschien, maar het maakt bovenal duidelijk dat de Groot-Nederlandse, de Vlaams-nationale en andere verwantschapsgedachten niet zomaar met elkaar gelijkgesteld kunnen worden. En het maakt ook duidelijk dat de eenheid van Vlaanderen en Nederland niet vanzelfsprekend kan worden gebouwd op een gemeenschappelijk gevoeld, laat staan beleefd, verleden.
Huub Wijfjes
Dirk de Geest, Eveline Vanfraussen, Marnix Beyen & Ilse Mestdagh: Collaboratie of cultuur? - Een Vlaams tijdschrift in bezettingstijd, 1941-1944.
Meulenhoff/Kritak/Soma; 360 pagina's;  49,90.
ISBN 90 290 6035 2.

Foto
	Voorkant van 'Volk en Kultuur', 21 juni 1941. ILLUSTRATIE UIT ' COLLABORATIE OF CULTUUR'

