	Politie rolt grote cocaïnebende op
	Van onze verslaggever
AMSTERDAM
Het Interregionaal Rechercheteam (IRT) Noord- en Oost-Nederland denkt met de aanhouding van dertien criminelen een internationale drugsbende te hebben opgerold. Het onderzoek naar de criminele organisatie, die handelde in cocaïne, werd vroegtijdig beëindigd vanwege een gewelddadig conflict binnen de bende. Om escalatie te voorkomen besloot het politieteam eerder dan gepland over te gaan tot arrestaties. De aanhoudingen vonden plaats op 22 november.
Inwoners van Amsterdam, Ede en De Kaag, van respectievelijk 47, 37 en 49 jaar oud, worden beschouwd als hoofdverdachten. Tot de gearresteerde personen behoort ook een medewerker uit Venezuela van het Colombiaanse Cali-kartel. De verdovende middelen werden verborgen op zeeschepen, of meegegeven aan bemanningsleden daarvan. Via codeberichten kregen de Nederlanders te horen in welke haven de drugs zouden aankomen. Voor de handel werd gebruik gemaakt van dekmantelbedrijven.
Gedurende het onderzoek in tien landen werd ruim tweehonderd kilo cocaïne in beslag genomen. Daarvan werd dertig kilo aangetroffen in een container in de Amsterdamse haven, 38 kilo aan boord van een bulkcarrier in het Ierse Moneypoint en ruim 83 kilo in de havens van Antwerpen en Zeebrugge.
Een van de Nederlandse hoofdverdachten kwam vorig jaar in de problemen toen een partij van zeventig kilo cocaïne niet werd betaald door Italiaanse afnemers. De man kon door deze schadepost van naar schatting 1,6 miljoen Amerikaanse dollars zijn Zuid-Amerikaanse leveranciers niet betalen. Om hem onder druk te zetten ontvoerde een groep criminelen uit voormalig Joegoslavië een naaste medewerker van de hoofdverdachte, in opdracht van de Colombianen. Na onderhandelingen werd deze weer vrijgelaten.
Uit angst voor meer geweld besloot het IRT daarop tot vroegtijdig ingrijpen, ook omdat door de samenwerking 'met tal van opsporingsdiensten in binnen- en buitenland' het risico van uitlekken van informatie gestaag toenam. De bende beschikte over corrupte contacten bij diverse overheden.

