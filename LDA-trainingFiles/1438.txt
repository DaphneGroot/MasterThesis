	Tientje ecotax gaat terug naar huishoudens
	ANP
HILVERSUM
Huishoudens die begin vorig jaar ten onrechte ecotax betaalden, kunnen hun geld binnenkort terugverwachten. Directeur J. Veenstra van het Zwolse energiebedrijf EDON zei maandagavond in het televisieprogramma Radar dat alle gedupeerden een tientje terugkrijgen.
De energiebedrijven en de Belastingdienst zouden dat met elkaar hebben afgesproken. De compensatie is royaal, want de ten onrechte geheven ecotax bedraagt gemiddeld niet meer dan een paar gulden per huishouden.
Over de kwestie wordt al bijna een jaar lang gesteggeld. Tal van energiebedijven hieven afgelopen voorjaar ten onrechte ecotax bij klanten die minder dan de belastingvrije voet van 800 kubieke meter gas en kilowatt stroom verbruikten.

