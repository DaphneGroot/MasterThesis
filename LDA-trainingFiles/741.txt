	Verkeer rond oud en nieuw kost acht personen het leven
	ANP
DEN HAAG
Het verkeer heeft rond de jaarwisseling zeker acht personen het leven gekost. Drie mensen kwamen op nieuwjaarsdag om het leven op de A 2 bij Beesd. De Duitse auto waarin ze zaten, reed tegen een lantaarnpaal en sloeg over de kop. Drie van de vier inzittenden werden uit de auto geslingerd en waren op slag dood. De vierde werd zwaargewond.
Een 25-jarige vrouw uit Alkmaar verloor woensdagochtend vroeg het leven toen ze, lopend over de snelweg A 9 (Alkmaar-Haarlem), werd aangereden door een taxi. De vrouw was naar een nieuwjaarsfeest in Uitgeest geweest.
Een nog onbekend persoon kwam woensdagmiddag om het leven, toen de auto waarin hij zat op een beveiligde overweg in Winschoten in botsing kwam met een trein. Twee mensen raakten zwaargewond. De bestuurder van de auto werd vermoedelijk verblind door de zon.
Een 21-jarige man uit Middelburg kwam op nieuwjaarsdag op de A 58 bij het Zeeuwse Kapelle om het leven. Vier anderen raakten gewond. De auto waarin ze zaten, belandde tijdens het inhalen met hoge snelheid tegen de vangrail. De bestuurder is aangehouden.
Een 31-jarige Rotterdammer vond op oudejaarsdag de dood in zijn woonplaats. Hij zat achterop een brommer die op een kruising tegen een auto botste. In het Limburgse Klimmen verongelukte dinsdag een 38-jarige man uit Valkenburg. De man, die geen rijbewijs had, verloor de macht over het stuur van zijn auto, en botste tegen een boom.

