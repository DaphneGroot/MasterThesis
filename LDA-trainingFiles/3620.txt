	Een haat-liefdeverhouding SOCIOLOOG ONDERZOEKT RELATIE TUSSEN CHRISTENDOM EN ANTISEMITISME
	MAKEN CHRISTENEN zich in Nederland vaker schuldig aan antisemitisme dan ongelovigen? Ondanks de schijn van tolerantie die het door dominees gedomineerde Nederlandse volk met zich meedraagt, biedt het vaderlandse verleden genoeg materiaal om de vraag in eerste instantie bevestigend te beantwoorden.
Naar de oorzaak hoeft niet lang te worden gezocht. Het lag immers in de kern van het christelijk geloof besloten om de nakomelingen van het volk dat medeverantwoordelijk werd geacht voor Christus' kruisiging, met afkeer en argwaan te bejegenen. Want waren het niet de joden die, naar Matthes 27 vers 25 verluidt, tweeduizend jaar geleden de weifelende Romeinse gezaghebber Pontius Pilatus over de streep trokken met de kreet dat Jezus' bloed over hen n hun kinderen mocht komen?
Voor het ultra-orthodoxe echtpaar Goeree was dat een aantal jaren geleden nog voldoende bewijs om in weerzinwekkende vlugschriften het standpunt te verkondigen dat de joden de shoah aan zichzelf te wijten hadden; een daad waarvoor het tweetal overigens terecht werd opgepakt en veroordeeld. Maar in hoeverre mag het simplistische denken van de Goereetjes, in welke afgezwakte vorm dan ook, vandaag de dag nog representatief heten voor de houding van christenen jegens joden?
Die houding is, in vooral de afgelopen honderd jaar, te complex gebleken voor zo'n enkelvoudige conclusie, zo liet vorig jaar de theoloog G.J. van Klinken zien in een even omvangrijk als leerzaam proefschrift. Uit zijn Opvattingen in de Gereformeerde Kerken in Nederland over het jodendom, 1896-1970, waarop hij in Kampen promoveerde, rijst een veel genuanceerder beeld van de haat-liefdeverhouding tussen christenen en joden op dan dat van een ondubbelzinnig, inhoudelijk aangestuurd antisemitisme.
Natuurlijk was ook voor protestanten in de vorige eeuw Matthes 27 niet voor tweerlei uitleg vatbaar. Maar tegelijkertijd identificeerden juist de orthodoxere groeperingen in het negentiende-eeuwse protestantisme zich met diezelfde joden - het uitverkoren volk - die net als hun eigen kleine kuddes in het steeds vrijzinniger wordende grote geheel van de Nederlands Hervormde Kerk, verstrooid en in de verdrukking leefden.
Bovendien rijpte het besef dat zij aan het joodse geloof hun Oude Testament te danken hadden. Het jodendom werd daarom door veel protestanten niet langer gezien als een 'valse religie', maar als een opstap vanwaar men alsnog, en zelfs vrij gemakkelijk, tot het ware christelijke geloof kon geraken.
De God van Isral, daarvan waren veel protestanten overtuigd, zou de belofte die Hij aan Abraham, de stamvader van dat volk, had gedaan hoe dan ook gestand doen, zodat het tussen Hem en Zijn volk ooit wel weer goed zou komen. Maar daarvoor zouden de joden dan wel eerst Jezus, die ook voor h£n zonden aan het kruis was gestorven, als hun messias moeten aannemen. Bij hun bekering tot dat laatste wilden met name de gereformeerden de joden zelfs graag een handje helpen zodat, op instigatie van die  ndere Abraham (Kuyper, die klokkenist der kleine luyden) aan het eind van de negentiende eeuw de zending onder de joden kordaat ter hand werd genomen.
Van Klinken laat zien hoe krachtdadig, maar weinig subtiel het er daarbij aan toeging, en hoe de slachtoffers van die ontketende geloofsijver zonder veel succes probeerden zich deze misplaatste bekeringsdrift van het lijf te houden. Het meest navrant is nog dat de gereformeerde zending onder Nederlandse joden zelfs ¡n de Tweede Wereldoorlog nog werd volgehouden en de nazi's en hun Endlsungsplannen, willens en wetens dan wel onbewust, in de kaart heeft gespeeld.
Aan dat feit hebben achteraf bezien ook de gereformeerden een stevig trauma overgehouden. Dat trauma is na de oorlog dan ook de voedingsbodem geworden voor tal van activiteiten die op een 'dialoog', een gesprek op basis van gelijkwaardigheid, tussen christenen en joden waren gericht. Theologen en leken bezonnen zich op het kwaad dat uit naam van hun geloof de joden was aangedaan. Onderdeel van die bezinning was de vraag hoe een 'christelijke theologie na Auschwitz' eruit zou moeten zien. Zo maakten de verguizing van, en arrogantie jegens joden plaats voor meestal goedbedoelde, soms wat eenzijdige en niet altijd door joden gewaardeerde pogingen tot toenadering en verzoening.
De vraag of christenen antisemitischer zijn dan heidenen, heeft in dit licht dus nauwelijks nog betekenis. Des te opmerkelijker is het dat onlangs een proefschrift verscheen dat het verslag behelst van een sociaal-wetenschappelijk onderzoek naar het verband anno 1990 tussen christelijke religie en antisemitisme in Nederland, en waarin net wordt gedaan of de kalender 1890 aangeeft.
De auteur, Ruben Konig, is een socioloog van het 'kwantificerende type', hetgeen betekent dat zijn dissertatie een aaneengesloten betoog met een kop en een staart biedt, maar is opgebouwd uit modellen, operationaliseringen, schaalconstructies, significantietoetsen, kruistabellen en 'covariante matrices'. Al deze statistische bewerkingen moeten hem helpen om zijn basishypothese - christenen zijn op grond van hun geloofsovertuiging antisemitischer dan niet-christenen - van bewijsmateriaal te voorzien.
Deze vanwege de aard van het type onderzoek noodzakelijkerwijs ongenuanceerde stelling stoelt op twee smalle pijlers: het vermeende verwijt van christenen dat 'de' joden 'hun' Jezus als messias afwezen en hielpen kruisigen, n de verwachting dat christenen het jodendom als valse religie zullen veroordelen, omdat zij nu eenmaal zelf al aanspraak maken op het enig zaligmakende geloof. Dat tezamen is de 'religieuze' vorm van antisemitisme. En Konig gaat er in theorie van uit dat deze als vanzelf overvloeit in de 'seculiere' variant, zoals het traditionele vooroordeel dat joden onbetrouwbaarheid zouden paren aan geldzucht en machtshonger.
Konig is niet zelf met zijn vragenlijsten de straat op gegaan, maar heeft de benodigde gegevens gevist uit de vijver van het grootschaliger onderzoeksproject Sociaal-culturele Ontwikkelingen in Nederland 1990, een samenwerkingsverband van de Tilburgse en de Nijmeegse universiteit. Daaraan zal het dus niet gelegen hebben dat - verrassend of niet - het cijfermateriaal het slordige staketsel van Konigs theoretische model volledig onderuit haalt.
De statistische verbanden tussen 'christelijke gelovigheid' en antisemitisme blijken verwaarloosbaar klein. Christenen zijn niet antisemitischer dan wie ook. En in het enkele geval dat een gelovige het wel is, blijkt niet de geloofsinhoud daarvoor verantwoordelijk, maar een achterliggende factor die Konig 'perspectiefbreedte' doopt.
Mensen met een 'smal perspectief op de werkelijkheid', hebben een bekrompen geest, hechten aan autoritair gezag en traditionele normen, en kijken niet verder dan het eigen tuintje. Zulke mensen zijn, indien gelovig, dogmatischer en hebben vaker vooroordelen - bijvoorbeeld tegen joden, maar uiteraard ook tegen negers, homo's, asielzoekers en voorts tegen een ieder die van buiten de eigen bebouwde kom afkomstig is - dan degenen die een breder perspectief op de werkelijkheid hebben. Er valt, kortom, eigenlijk maar n les te leren uit dit onderzoek: bekrompen mensen hebben vooroordelen. Maar dat is geen nieuws.
In zijn conclusies geeft Konig zich toch niet helemaal gewonnen. Hij sputtert nog wat na over het taboe dat op antisemitische uitlatingen rust en als gevolg waarvan de ondervraagden wellicht niet altijd een eerlijk antwoord hebben gegeven. Het is een veelzeggende opmerking tegen de achtergrond van het feit dat ten behoeve van dit onderzoek nietsvermoedende mensen schaamteloos geconfronteerd zijn met uitspraken als 'Joden zijn vaak opdringerig' en 'Joden zijn altijd op geld uit'.
Wat Konig hier onwillekeurig zelf onderstreept, is dat het met een vork kwaad soep eten is en dat statistisch sociologisch onderzoek, met zijn schijn van exactheid, totaal ongeschikt is om er de oorzaken van obscure patronen in de meningen en houdingen van mensen mee op het spoor te komen. Hij heeft er echter zelf voor gekozen. En zijn excuus kan dan ook niet verhelen dat dit onderzoek onverricht, en het proefschrift ongeschreven had kunnen blijven. Nu dient het alleen als koren op de molen van degenen die, hoe breed of smal hun perspectief ook moge zijn, toch al meenden dat in sociologisch onderzoek wetenschappelijk nog eens wordt vastgesteld wat iedereen al wist.
Gert J. Peelen
Ruben Konig: Christelijke religie en antisemitisme in Nederland 1990 - Een sociaal-wetenschappelijk onderzoek.
Kok; 174 pagina's;  37,50.
ISBN 90 242 9253 0.

Foto
	Het echtpaar Goeree voor de Zwolse rechtbank vanwege antisemitische uitspraken, oktober 1986. FOTO ANEFO

