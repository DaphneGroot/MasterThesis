Dirk Frimout.
Dirk Dries David Damiaan burggraaf Frimout (Poperinge, 21 maart 1941) is een Belgische ruimtevaarder. Hij werd in 1992 de eerste Belg in de ruimte.
Opleiding en activiteiten.
Frimout studeerde in 1963 af als ingenieur elektronica en haalde in 1970 een doctoraat in toegepaste fysica aan de universiteit van Gent. In 1972 haalde hij een postdoctoraat in het laboratorium van atmosferische en ruimtelijke fysica aan de universiteit van Colorado. Hij sloot zijn opleiding af als burgerlijk elektrotechnisch ingenieur en promoveerde tot doctor in de toegepaste wetenschappen. Tot 1978 werkte hij in het Belgisch Instituut voor Ruimte-aeronomie
Ruimtevaarder.
Zijn carrière als astronaut begon toen hij in 1977 zijn kandidatuur voorlegde. Van 1978 tot 1984 was hij coördinator van de bemanning voor Spacelab-1 in het European Space Agency (ESA). Daarna was hij tot 1989 werkzaam in de "Microgravity"-afdeling van ESTEC experimenten met EURECA en Spacelab-1.
In 1992 werd hij de eerste Belgische astronaut in de ruimte tijdens Spaceshuttlemissie STS-45. Van 24 maart tot 2 april cirkelde hij als een van de zeven astronauten met de Spaceshuttle Atlantis 143 keer om de aarde. Datzelfde jaar werd hij aan de universiteit van Gent met een eredoctoraat onderscheiden.
Later ontving hij de graad van Grootofficier in de Leopoldsorde en tevens de titel van burggraaf.
Tussen 1993 en 1998 werkte hij bij Belgacom, een Belgisch telecommunicatiebedrijf.
In 1994 werd hij voorzitter van de Euro Space Foundation (opgericht op 16 maart) ter bevordering van wetenschappelijk-technische studies bij de jeugd.
In juli 1998 tekende hij een contract met de Stichting Flanders Language Valley. Hij stond aan het hoofd van FLV Education als verantwoordelijke voor permanente vorming.
