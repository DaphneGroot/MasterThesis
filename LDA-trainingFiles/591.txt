	PvdA wil Voorhoeve horen over lek in militaire top
	Van onze verslaggever
AMSTERDAM
Het PvdA-Tweede-Kamerlid G. Valk wil van minister Voorhoeve van Defensie opheldering over de onderzoeken die deze heeft laten verrichten naar zijn militaire top. Voorhoeve wilde weten of de top vertrouwelijke gegevens over de nasleep van Srebenica naar de pers had laten uitlekken. Valk zal deze zaak morgen in de Tweede Kamer aan de orde stellen.
'Het gaat om een ernstige zaak. Schijnbaar kan de minister zijn topmilitairen niet vertrouwen', aldus het kamerlid. Het actualiteitenprogramma Netwerk berichtte vrijdag dat Voorhoeve in het najaar van 1995 een aantal hoge officieren van zijn ministerie uitgebreid door de marechaussee heeft laten ondervragen.
Oud-landmachtbevelhebber Couzy heeft Voorhoeve ervan beschuldigd de toenmalige Dutchbat-commandant Karremans tot zondebok te hebben gemaakt voor de val van Srebrenica. Couzy verdedigde Karremans gisteren in Netwerk door erop te wijzen dat deze zich strikt heeft gehouden aan de opdrachten die hij van Defensie had gekregen.
Couzy, ten tijde van het Srebrenica-debacle in 1995 als bevelhebber van de landmacht de militaire baas van Karremans, verklaarde 'verbijsterd' te zijn geweest over de behandeling die de politieke top op Defensie de Dutchbat-commandant gaf.


