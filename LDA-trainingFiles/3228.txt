	Uit liefde voor het orgel Een 'halve Winkler Prins' over historische orgels in Nederland
	IN HET ORGEL van de Jacobikerk schuilt het verdriet van eeuwen, maar je merkt er niks van - zeker niet tijdens de ochtenddienst op Palmzondag, een week voor Pasen. Er wordt gezongen uit de psalmen 24, 40, 118 en 122. Het orgel onderhoudt een voortvarender tempo dan de predikant, wiens vertoog al na een kwartier nog louter lijkt te bestaan uit laatste zinnen. Het woord amen klinkt na 23 minuten. De preek ging over de Here Jezus die Jeruzalem binnenrijdt op een ezelsveulen.
Na de dienst toont Theo Teunissen, die bijna twintig jaar de vaste organist is van de Utrechtse kerk, het orgel van binnen en van buiten. Vorige maand is juist een operatie afgerond die de klank van het instrument in ere moest herstellen. Het oudste deel van het orgel stamt uit 1509. Sindsdien hebben nogal wat techneuten en pseudo-techneuten er met hun vingers aangezeten - for better or for worse.
In het binnenste van het orgel, tussen honderden grote en kleine pijpen die allemaal wel een keer door goedwillende lieden moeten zijn mishandeld, dringt zich de gedachte op dat de psalmdichter David dit apparaat onmogelijk had kunnen verzinnen toen hij schreef over het instrumentarium waarmee de heilige Naam des Heren kan worden geprezen. David heeft het over de citer en de tiensnarige harp. Hij maakt melding van de tamboerijn, de harp en de fluit. Hij schrijft over bazuingeschal en snarenspel. Hij sluit af, in de laatste psalm, met schallende cimbalen.
Pas hierna kwam het kerkorgel. In Nederland wordt de Heer al eeuwenlang geprezen met behulp van het kerkorgel, ofschoon je in uitzendingen van de EO ook wel eens de curieuze combinatie tegenkomt van drums, bas, elektrische gitaren en panfluit.
Nee, David kon dat niet voorzien, van die kerkorgels en van die panfluit. Evenmin kon hij weet hebben van de rijk gespikkelde religieuze landkaart die zich de laatste eeuwen in Nederland heeft ontvouwen. Honderden stromingen en strominkjes leidden tot duizenden kerken en kerkjes. En tot minstens zoveel orgels - een haast uit zijn voegen barstende voorraad instrumenten die allerwegen als kostbaar bezit wordt aangemerkt.
In Rotterdam woont een man die dacht: al die historische orgels in Nederland moeten nou eens worden beschreven in een encyclopedie. Hem zal van alle kanten zijn voorgehouden dat dit een waanzinnig idee was. Nochtans begon, in 1993, een groep deskundigen met de uitvoering van zijn plan. Trots kon de uitgever, het Nationaal Instituut voor de Orgelkunst, onlangs het eerste deel presenteren van Het historische orgel in Nederland.
Dit boek weegt een paar kilo. Het bevat beschrijvingen van orgels die ontstonden tussen 1479 en 1725. Er zijn verfijnde tekeningen en prachtige kleurenfoto's van orgels met torentjes (Oosthuizen, Hervormde Kerk), orgels die ogen als een suikertaart (Jutphaas, St-Nicolaaskerk), orgels die er lieflijk uitzien (Ravenswaaij, Hervormde Kerk), protserige orgels (Zwolle, Grote of St-Michaelskerk), kleine niets-aan-de-hand-orgels (Utrecht, Tuindorpkerk) en orgels om bang van te worden (Amsterdam, Nieuwe Kerk).
Alles aan het boek is goed, het ruikt zelfs lekker, wat van boeken niet de onbeduidendste eigenschap is. Op ruim vierhonderd pagina's worden de intiemste orgeldetails uiteengezet. Het leeuwendeel is gevuld met cijfertjes die horen bij de zogeheten disposities, de verdeling en verhouding van de stemmen die gebruikt zijn voor het 'hoofdwerk' en het 'rugpositief', voor 'bovenwerk', 'borstwerk' of pedaal. In een oogopslag is te zien hoe het daar precies zit met de Bourdon en de Prestant, de Roerfluit en de Woudfluit, de Trompet en de Dulciaan, of hoe die wonderlijke klanken ook genoemd mogen zijn.
Alleen: Nederland telt ruim tweeduizend historische orgels. In dit boek staan er 128. Er komen nog elf (11) van deze kloeke delen. Vlak na de naderende eeuwwisseling zal het Nederlandse bestand van historische orgels zijn vastgelegd in een reeks boeken met de omvang van een halve Winkler Prins. De dispositie van elk belangwekkend orgel moet erin terug zijn te vinden, jawel, maar ook 'de beschildering van orgelluiken in Nederland tot 1710' komt aan bod, om eens iets te noemen - wat heet: daarvoor is een half boek nodig.
Blijkens de grootte van de eerste oplage houdt het Nationaal Instituut voor de Orgelkunst rekening met zestienhonderd kopers. 'Een onmisbaar naslagwerk voor iedere orgelliefhebber', schrijft het instituut in zijn kleurige folder, 'een must voor iedere specialist.' Inderdaad zal een deel van de kopers beroepshalve betrokken zijn bij het orgel (of bij encyclopedien, dat kan ook). En de contouren van de overige aanschaffers moeten, door wie met enige regelmaat een orgelconcert bezoekt, gauw kunnen worden geschetst.
De 'orgelliefhebbers'. Mensen, veelal mannen van boven de 45, die van recital naar recital trekken. Zij kijken daarbij niet op een kilometer meer of minder. Zij spellen de bladen Het Orgel, De Orgelvriend en Organist & Eredienst, of een keuze daaruit. In de zomer, als het orgelseizoen op knappen staat, zijn zij in hun element: elke dag een nieuw geluid.
Het historische orgel in Nederland (losse nummers niet verkrijgbaar, intekenprijs tot 1 april 1164 gulden en daarna f 1668) zal voornamelijk worden gekocht door lieden die disposities verzamelen als waren het voetbalplaatjes.
Is dit een droef stemmende constatering? Nee, want het orgelpubliek is een dankbaar publiek. Vraag het Gert Oost, musicoloog en organist, redactielid van Het historische orgel in Nederland. Hij rept van een 'merkwaardig consistente' groep luisteraars. Als hij 'zijn' orgel in de Gotische Zaal in Den Haag bespeelt, ziet hij vaak dezelfde mensen. 'Een van hen vertelde eens dat hij helemaal in Zwolle woont. Die zit dan ook in Utrecht, als je daar speelt, en ook in Amsterdam. Bij andere organisten komt hij ook, hoor. Het gaat niet specifiek om mij.'
THEO TEUNISSEN, van de Jacobikerk in Utrecht, maakt na de dienst op Palmzondag gewag van soortgelijke ervaringen. Ter afronding van de restauratie gaf hij vorige maand een concert voor genodigden. Een dag later trad hij op voor belangstellenden. Toen zat de kerk vol. 'Ik sprak iemand', zegt Teunissen, 'die had speciaal voor dat concert tweeneenhalf uur gereisd. Kwam helemaal uit Noord-Nederland om ons orgel te horen.'
Terwijl wat nablijvers van de Hervormde Wijkgemeente beneden koffie drinken, praat Teunissen achter het manuaal over het orgel. Het werk in het afgelopen halfjaar was grotendeels gericht op het ongedaan maken van goedbedoelde restauraties uit het verleden, weinig zachtzinnige ingrepen die het orgel bijvoorbeeld een romantische toon moesten geven. Zonde? 'Ach, dat hoorde soms bij het tijdsbeeld', zegt Teunissen.
In het eerste deel van de encyclopedie staat het orgel van de Jacobikerk omschreven als 'een kunsthistorische puzzel'. Hoe die is gelegd sinds Gerrit Petersz in 1509 het oudste stuk deponeerde, valt nauwkeurig na te gaan: dat ene Geurt van Pisa een zestien-voets Bourdon toevoegde (1636), dat Rudolph Garrels zich in 1742 stortte op een verbouwing 'met gebruikmaking van oud pijpwerk en kassen', dat Abraham Meere in 1807 achttien pijpen bij het front zette, dat J. de Koff wat dispositiewijzigingen doorvoerde (1911) en dat de Gebr. Van Vulpen, vermaarde orgelbouwers van deze tijd, de boel in 1978 weer mochten reconstrueren - en dan waren er tussendoor nog wat anderen die het orgel fijn onder handen hebben genomen.
En wat je altijd zult zien: de meest recente verandering, het klankherstel, heeft de encyclopedie niet gehaald. Die werd te laat afgerond. Maar het was niet vanwege die omissie dat Teunissen afzag van intekenen op Het historische orgel in Nederland. Misschien is het te veel iets voor orgel-freaks, meent hij, en ook als dat niet zo mocht zijn, heeft de voormalige conservatoriumdocent gelegenheid genoeg om het elders in te zien. Hij vermoedt bovendien dat hij thuis toch al wel beschikt over '25 procent van de informatie die erin staat'.
Uit de mond van de befaamde Piet Kee, die ruim drie decennia stadsorganist van Haarlem was, zal niemand een onvertogen woord horen over het reusachtige project. 'Het idee is voortreffelijk', zegt hij. 'Het is zeer waardevol om een complete inventarisatie van al die orgels te hebben.' Niettemin: hij zal de encyclopedie niet kopen. Het meeste heeft hij thuis, o ja, 'dat heb je als je er veel mee omgaat', maar er is nog iets anders: 'Er staat wel erg veel in dat voor mij niet relevant is.'
Tegenwoordig, zegt Kee, is een nostalgische hang te bespeuren 'naar zaken uit het niet-zo-verre verleden', en dus ook naar orgels 'die niet zo interessant zijn'. Hij constateert 'een zekere overwaardering voor wat we de vervalperiode in de orgelbouw kunnen noemen'. Dat is, dunkt hem, wat overbodig. Verder niks aan de hand: 'Met orgels kun je eindeloos aan de gang blijven. Omdat ze allemaal zo verschillend zijn. En omdat het vaak om zulke grote instrumenten gaat.'
Niettemin begint de redactie van Het historische orgel in Nederland de eindstreep al aardig in zicht te krijgen. 'Kijk, het klinkt gek', zegt Gert Oost, 'maar het grootste werk is gedaan. De documentatie is er, het is nu alleen nog zaak de dingen bij elkaar te zetten en hiaten te vullen.' Ook dat kan evengoed 'een vreselijk zoekwerk' worden, beseft hij.
Die arbeid wordt aanmerkelijk verlicht doordat het samenstellen van de encyclopedie uitliep op 'een verbroederende actie'. Alle orgelbouwers in Nederland hebben eensgezind hun medewerking toegezegd. Oost: 'Ze geven hun archief prijs, ze meten dingen op. Je kunt Van Vulpen opbellen om te vragen: als je nou toch daar in Groningen zit, kijk dan gelijk even dit of dat na.' Ook de Rijksorgeladviseur kan worden ingeschakeld, of de Katholieke Klokken- en Orgelraad. Het maakt niet uit. Zolang de krachten maar worden gebundeld. 'Anders krijg je dat elk concertcommissietje zijn eigen orgelonderzoek op touw gaat zetten. Dat is niet zo verstandig', zegt Oost.
VORIGE MAAND, bij de presentatie van het eerste deel, sprak J.G.H. Krajenbrink, voorzitter van het Nationaal Instituut voor de Orgelkunst, zijn zorg uit over het behoud van het orgel. In een 'samenleving die snel seculariseert' is, zei hij, 'actie nodig over een brede linie'. Ook het orgelspelen zelf is ineens 'een product' dat 'goed zal moeten worden verkocht'.
Gert Oost: 'Tot nu toe zijn de orgels veelal gebruikt en beheerd door kerkgenootschappen, maar dat zie je op heel veel plaatsen al veranderen: Amsterdam, Alkmaar, Leiden, Breda. Neem nou in Amsterdam de ronde Lutherse Kerk, zo langzamerhand een vergaderzaal van een hotel. Is daar aandacht genoeg om dat orgel te onderhouden?'
Op de conservatoria worden de orgelklassen almaar kleiner, merkt Oost. Hij ziet ook dat er steeds meer organisten komen die niet uit een kerkelijke traditie stammen. 'Dat was vroeger nauwelijks denkbaar.' Kijk naar de situatie bij hem thuis, waar hij weliswaar 'naar hartelust' kan spelen op zijn orgel, maar waar ook altijd nog de buurman is - die al dat studeren niet erg vindt, maar wel roept dat het hem zo aan zijn jeugd herinnert. Oost: 'Daar moet hij mee zien af te rekenen. Ik denk dat ie vroeger naar de kerk moest, en dat het gejengel van een orgel hem daaraan herinnert. Maar het is goed dat het orgel uit die sfeer van kerkelijkheid getrokken wordt.'
Hoe vergaat het intussen Eric Berghout Blok, de Rotterdammer die de aanzet gaf tot het verschijnen van de encyclopedie? Telefonisch meldt hij: 'Ik heb er niets over te zeggen. Helemaal niets.' Na wat aandringen: 'Dit is nu op de rails gezet, ik ben weer met andere zaken bezig.' Met zijn Stichting Organa Historica werpt hij zich thans op twee nieuwe projecten: het inventariseren en beschrijven 'van de figuratieve historische beschilderde orgelluiken in Europa', en van 'positieven en portatieven', draagbare orgels en kabinet-orgels.
Nee, Berghout Blok ziet zichzelf niet als orgelexpert, en al helemaal niet als wetenschapper. Hij giechelt en zegt: 'Ik kan geen noot spelen.' Maar als hij, in de 'kostbare tijd' die hem nog rest, deze twee nieuwe projecten kan afsluiten, is hij 'dik tevreden'. En, wat iedereen mag weten: Eric Berghout Blok heeft niet gehandeld uit liefde voor het orgel. Hij deed het 'uit liefde voor het nageslacht'.
Gert Oost zegt: 'Je kunt een heel boeiend gesprek met elkaar voeren over eten, en hoe gedetailleerder dat is, hoe meer je ervan geniet. Dat is typisch iets voor organisten: als ze al die kleinigheden over disposities vernemen, raken ze erdoor verrukt. Dat is voor een buitenstaander onbegrijpelijk.'

Foto
	Het orgel in de Jacobikerk in Utrecht. FOTO'S WIM RUIGROK - DE VOLKSKRANT

