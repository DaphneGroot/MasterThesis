	Troelstra bracht leven in Utrecht
	In de jaren negentig van de vorige eeuw, nu zo'n honderd jaar geleden, woonde de socialistische voorvechter van Friese komaf Pieter Jelles Troelstra enkele jaren in Utrecht. Dat hebben de Utrechters geweten. Troelstra verhuisde in 1893 naar Utrecht op verzoek van een debatingclub van spoorwegambtenaren, De Vrije Gedachte. Vanaf het allereerste moment zette hij zich met veel elan in voor de socialistische zaak. Hij belegde bijeenkomsten, organiseerde demonstraties en richtte een blad op, De Baanbreker, waarin hij stevig van leer trok tegen uitbuitingspraktijken en ander kapitalistisch ongerief.
Meer dan eens was het anders zo degelijke Utrecht het toneel van rellen en opstootjes. 'Botsingen met de politie waren ook aan de orde van de dag als drommen aanhangers Troelstra vergezelden naar zijn huis in een van de buitenwijken, na afloop van een vergadering of van een colportage-avond', schrijft de Utrechtse historicus P.D. 't Hart in Stakers en onruststokers in de Domstad - Uit de beginjaren van arbeidersbeweging en socialisme in Utrecht tussen 1870 en 1895 (Matrijs; ÂŸ 29,95). 'Troelstra sprak dan vanaf het balkon de mensen toe. Voordat iedereen daarna thuis was, vielen er nogal eens rake klappen.'
Naar het oordeel van 't Hart heeft Troelstra in Utrecht de socialistische beweging 'vorm en vaart gegeven'. De Friese advocaat en journalist kwam in een stad die niet bepaald warmliep voor het gedachtengoed van de nog jonge socialistische beweging. Sterker nog, een groot deel van de bewoners, en niet alleen ondernemers en middenstanders, had een heilige schrik voor het 'rode gevaar' en liet dat regelmatig metterdaad blijken. Een bijzonder verschijnsel was het optreden van de potige pensionhoudster mevrouw M. Blommers-Schoonheim, die haar bijnaam 'Oranje-Ka' als een geuzennaam droeg en zelfs een keer de socialistische voorman Domela Nieuwenhuis eigenhandig te grazen nam. Ook studenten en militairen mochten zich graag en met overgave in een vechtpartijtje mengen.
'In Utrecht kwam het socialisme in de periode 1870-1895 moeizaam op gang', is de slotconclusie van 't Hart, die onder meer ook een aardig hoofdstuk wijdt aan een staking van sigarenmakers in 1873. 'Het socialisme bleef voor de meerderheid van de bevolking de verpersoonlijking van het boze en kreeg van alles de schuld.'
Han van Gessel

