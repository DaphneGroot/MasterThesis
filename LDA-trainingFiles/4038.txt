	PLATEN: Nederlandstalig
	Jubileum-cd
cabaret meer dan
braaf overzicht
Maartse Buien. Quintessence QS 900.881-2.
Altijd leuk is ook zo lollig niet. Mercury 528769-2.
De restanten van het cabaret jubeljaar 1995 druppelen nog steeds door. Voor het eeuwfeest (Eduard Jacobs begon in 1895) stelde Kick van der Veer de dubbel-cd Altijd leuk is ook zo lollig niet samen. Voor de beginperiode heeft hij een beetje creatief gesmokkeld. Alex de Haas zingt 't Aristocraatje van Eduard Jacobs, Adle Bloemendaal heeft Koos Speenhoff voor haar rekening genomen en Henk Elsink zingt Naar buiten van Louis Davids.
Deze vervanging is geen flauw surrogaat, want de cd is meer dan een braaf overzicht. Daarom staat achter de Elsink-versie een bijtende variant op Naar buiten van Jaap van de Merwe, gezongen door Gerard Cox. Ook een prachtige parodie op het brief-genre van Speenhoff door Frans Halsema valt in die categorie: Brief van een zoon die in de nor zit aan zijn moeder. De uitstekende selectie loopt tot 1980 (Herman Finkers). Die cesuur is terecht. De grote namen uit de jaren zeventig gingen over naar musical (Jasperina de Jong), konden het niveau niet vasthouden (Seth Gaaikema, Ramses Shaffy), of hielden het voor gezien (Neerlands Hoop, Don Quishocking). Het publiek en dus de platenindustrie verloren de interesse. Tien jaar later kwam de platenstroom weer op gang.
De consument zal moeite moeten doen om deze prima cd te pakken te krijgen, want de masterbanden zijn een tijd zoek geweest. En toen de herdenkingshausse voorbij was, bleek de maatschappij te lamlendig om een behoorlijke distributie te verzorgen.
Een perfect vervolg op Altijd leuk is de dubbel-cd Maartse Buien, eveneens samengesteld door Kick van der Veer. Vrijwel de gehele nieuwe cabaretgeneratie is vertegenwoordigd, met uitzondering van artiesten met eigen cd's, zoals Niet Uit Het Raam en Maarten van Roozendaal. Door het verbale geweld van Freek de Jonge (en zijn epigonen) in de jaren tachtig dreigde de muziek uit het cabaret te verdwijnen. Maar door Lenette van Dongen, Vincent Bijlo, Kees Torn, Jeroen van Merwijk en nog een leger solisten en groepen is het lied weer helemaal terug.
In het hedendaagse cabaret is nog steeds ruimte voor pure lol en grove grappen. Maar de belangrijkste conclusie van deze liedjesverzameling is dat de nieuwe generatie ook pozie kan voortbrengen.
De onvergetelijke Willy Alberti. ABCD 30016-2.
Het gaat goed met het Westertoren-Jordaan-genre. Johnny Jordaan heeft zijn musical en zijn neefje Willy Alberti een museum. En een dubbel-cd, die zonder reserve een schitterend representatief overzicht kan worden genoemd. Italiaanse opera, Jordaan opera, en oprechte levensliederen met de bekende knik in de stem. Alberti zingt duetten met zijn ontdekking Andr Hazes, dochter Willeke, Wim Sonneveld en natuurlijk Johnny Jordaan. Aan het brede repertoire is goed te horen dat Alberti, beter dan Johnny Jordaan, in de gaten had wat de markt vroeg, zonder te vervallen in smakeloze middle of the road. Het fraai verzorgde fotoboek je is een extra verkoopargument.
Bram Vermeulen: Polonaise. Virgin 7234 84285920.
Bij Bram Vermeulen valt niet veel te lachen. Hij maakt het nog erger door te zingen: 'Kietel me, dan doe ik tenminste of ik lach.' Hij kijkt naar buiten en ziet een treurige stoet aan zich voorbij trekken. Werkloze, liefdeloze, gevoelloze, gedachtenloze en bezitloze eenlingen gaan van nergens naar nergens. Vermeulen schrijft er zwarte teksten over en ramt de melodien er met zijn gitaar, piano en raspende stem in. Een mengeling van Sombermans, Dylan en een stervensbegeleider. Hij maakt een heel eigen levenslied. Het pessimisme stoot niet af, omdat er compassie doorklinkt.
Alsof ze stiekem toch nog artistiek contact met elkaar hebben, schreef Vermeulen net als Freek de Jonge (met Nu het nog kan) een indringend lied over zijn oude moeder.
Patrick van den Hanenberg

