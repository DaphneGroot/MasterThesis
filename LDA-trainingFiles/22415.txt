Destalinisatie.
Met de destalinisatie (Russisch: десталинизация, Destalinizatsiya) wordt een periode in de geschiedenis van de USSR bedoeld waarin men alles wat Stalin zo machtig had gemaakt, zoals de verheerlijking van zijn persoonlijkheid, het Stalinistische politieke systeem en het systeem van werkkampen geregeld door de Goelag langzaam maar zeker plaats moest maken voor een nieuwe politieke lijn. Stalins opvolger Nikita Chroesjtsjov begon, zodra hij na de dood van Stalin aan de macht was gekomen, met een nieuw beleid.
In 1956 hield Chroesjtsjov een geheime toespraak op het partijcongres van de Communistische Partij, waarin hij aankondigde dat de persoonsverheerlijking van Stalin moest ophouden, tevens ontsloeg hij Stalins trouwste medewerkers, zoals Vjatsjeslav Molotov. Anastas Mikojan, onder Chroesjstsjov de tweede man van de Sovjet-Unie, steunde de geheime toespraak van Chroesjtsjov echter en bleef op zijn plaats. Als gevolg van de 'destalinisatie' werden standbeelden en schilderijen van Stalin van prominente plaatsen verwijderd. Tevens veranderde de berichtgeving over Stalin in de Russische pers en in de satellietlanden. Dissidenten en Duitse krijgsgevangenen werden vrijgelaten. Hoewel de Sovjet-Unie nog een autoritaire staat was, zorgde Chroesjtsjov er wel voor dat de invloed van de NKVD op de samenleving afnam en de inwoners van de Sovjet-Unie meer vrijheden kregen. Deze maatregelen hadden wel tot gevolg dat er in Hongarije en Polen opstanden uitbraken, die echter hardhandig door het Rode Leger de kop in werden gedrukt. Leon Trotski en het trotskisme bleven nog steeds staatsvijand nummer één. Volgens trotskisten was er ondanks de destalinisatie weinig veranderd aan het stalinistische karakter van de Sovjet-Unie.
Openlijke berichtgeving over Stalins terreur werd pas echt mogelijk toen Michail Gorbatsjov in de jaren tachtig aan het bewind kwam in de Sovjet-Unie. Toen werd het het Russische volk pas werkelijk duidelijk wat er zich onder Stalins schrikbewind had afgespeeld. Opvallend genoeg wordt Stalin door sommige Russen en veel Georgiërs nog altijd op handen gedragen.
