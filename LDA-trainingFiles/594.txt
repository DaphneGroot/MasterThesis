	PERSOONLIJK
	PAUL WITTEMAN stopt in september met het presenteren van NOVA, het actualiteitenprogramma van VARA en NPS. De reden van zijn vertrek is dat Witteman het te druk heeft met zijn andere omroepwerkzaamheden.
Witteman gaat in september samen met Sonja Barend het deze maand begonnen praatprogramma B & W presenteren. Hij neemt daarvan twee dagen per week voor zijn rekening en Barend drie.
Daarnaast leidt Witteman met Marcel van Dam het discussieprogramma Het Lagerhuis, dat op zaterdag wordt uitgezonden. Ook is hij verbonden aan het zondagochtendprogramma Buitenhof.
De opvolger van Witteman bij NOVA is nog niet bekend.

