	Skiers laten zich door ongeluk niet afschrikken
Het zijn zware weken voor de afdalers. Zaterdag stond de Lauberhorn in het Zwitserse Wengen op het programma, volgende week wacht de gevreesde Streif in Kitzbühl, daarna het WK in Sestrière. Wengen kende vrijdag tijdens de training al een afvaller: Adrien Duvillard crashte en raakte in coma. Op het moment dat zaterdag zijn collega's naar beneden raasden, ontwaakte de Fransman in het ziekenhuis.
De skiërs waren niet door de valpartij afgeschrikt, integendeel, het ging snel. De Italiaan Ghedina perste er zelfs een record uit in 2.24,23, dertienhonderdste van een seconde sneller dan zijn rivaal, de Fransman Luc Alphand. Ghedina nam de eerste plaats in het algemeen klassment over van Alphand, de winnaar van de twee voorgaande edities. Het verschil tussen het tweetal bedraagt twintig punten: 465-445.
De Lauberhorn, in de schaduw van beroemde bergen als Eiger en Jungfrau, eiste zaterdag ook zijn tol. Op de langste ski-baan, 4260 meter, kwamen de Zwitser Bruno Kernen (licht gewond na een harde tuimeling in de oranje afrastering), de Amerikaan Kyle Rasmussen (gescheurde kruisband), de Liechtensteiner Markus Foser (gebroken middenhandsbeentje), de Brit Graham Bell (schouder uit de kom) en voorrijder Daniel Pittet (gebroken onderbeen) zwaar ten val.
Winnaar Ghedina voegde zich ook bij de tuimelaars. Na zijn razendsnelle duik naar beneden vloog hij achter de finish in de vangnetten en de reclameborden. Hij was even helemaal verdwenen. Maar zonder kleerscheuren krabbelde hij weer overeind.
Alberto Tomba ontbrak zondag tijdens de slalom in Wengen. De Olympisch - en wereldkampioen meldde zich wegens griep af. Of 'Tomba la Bomba' een kans had gehad Sykora van de winst, de vijfde op zes races, af te houden, dient betwijfeld te worden. De 28-jarige Oostenrijker raast als een man van een andere planeet over de pistes.
Bij de vrouwen is de heerschappij van Wiberg van een apart kaliber. Zondag in het Duitse Zwiesel op de slalom boekte ze haar derde zege in die discipline en de vijfde in totaal. In 1.33,52 liet de koploopster in de WB-algemeen en -slalom de Oostenrijkse Eder en de Italiaanse Compagnoni achter zich.
Compagnoni had een dag eerder de reuzenslalom gewonnen.

