Nationale Bank van België.
De Nationale Bank van België (NBB) is de centrale bank van België en is gevestigd aan de Berlaimontlaan in Brussel. Zij wordt bestuurd door een gouverneur en heeft een Directiecomité, een Regentenraad en een College van Censoren.
Sinds de invoering van de euro is de Nationale Bank van België, afgekort de "NBB", een van de deelnemers aan het Eurosysteem, waarvan de Europese Centrale Bank met zetel in Frankfurt het centrum is.
De hoofdzetel van de Nationale Bank is in Brussel maar ze heeft ook vestigingen in Luik en Kortrijk.
Sinds 11 maart 2015 is Jan Smets gouverneur van de Nationale Bank van België. Die volgde Luc Coene op.
Kapitaal.
De Nationale Bank van België is gestructureerd als een naamloze vennootschap. Het maatschappelijk kapitaal van de vennootschap bedraagt 10 miljoen euro. De helft van de aandelen is in handen van de Belgische Staat. Een deel van het kapitaal wordt vrij verhandeld op Euronext-Brussel onder de ticker-code "BNB".
Er zijn al jarenlang discussies tussen die kleine aandeelhouders en de overheid. Die kleine aandeelhouders klagen aan dat de overheid stelselmatig grotere dividenden krijgt.
Geschiedenis.
De Nationale Bank van België werd opgericht in 1850. Ze was aanvankelijk gevestigd in een gehuurd herenhuis aan de Warmoesberg. Later kocht men een gebouw op de hoek van de Nieuwe Koningsstraat en de Abrikozenstraat. Daarnaast opende de bank ook (24) afdelingen in belangrijke steden in heel België.
Toen de hoofdzetel te klein werd, kocht de Nationale Bank enkele gebouwen aan de Berlaimontstraat en de aanpalende Wildewoudstraat. Die werden gesloopt en onder leiding van Hendrik Beyaert en Wynand Janssens werd een nieuw kantoor gebouwd dat opgeleverd werd in 1865. In 1971 werd een eerste keer uitgebreid. Omstreeks 1900 kreeg het Beyaertgebouw een nieuwe vleugel.
Eind jaren 1930 maakte Georges Janssen als gouverneur nieuwe bouwplannen en architect Marcel Van Goethem realiseerde een volledig nieuw gebouw.
De oude gebouwen van de Bank Union du Credit, ontworpen in 1872 door Desiré De Keyser, werden in 1979 aangekocht. Het gebouw werd in 1984 beschermd en na restauratie in 2010 werd de Wetenschappelijke bibliotheek van de NBB erin ondergebracht.
