Ahmad Yassin.
Ahmad Ismail Yassin (Al-Jura, nabij Ashkelon, 1936 – Gaza, 22 maart 2004) was een Palestijnse sjeik en oprichter van Hamas.
Levensloop.
Yassin werd in het Britse Mandaatgebied Palestina geboren. Tijdens de Arabische-Israëlische oorlog van 1948 vluchtte Yassin met zijn familie naar de Gazastrook. Hij werd invalide ten gevolge van een rugblessure die hij opliep bij het voetballen en was sindsdien gekluisterd aan een rolstoel. Later werd hij ook blind.
Yassin studeerde aan de Al-Azhar Universiteit in Caïro. Deze universiteit was een centrum van Arabisch nationalisme en ook de Moslimbroederschap was hier opgericht. Yassin werd lid van de Broederschap en richtte in 1987 de Palestijnse tak van deze organisatie op. Deze organisatie ging later Hamas heten.
In 1989 werd Ahmad Yassin door een Israëlische rechtbank veroordeeld tot levenslang wegens betrokkenheid bij en aanmoediging van terreurdaden. In 1997 werd hij echter vrijgelaten op verzoek van Jordanië, nadat Jordaanse autoriteiten een Israëlische geheim agent had aangehouden die een ander kopstuk van de Hamas, Khaled Mashal, probeerde te liquideren.
Yassin werd in de ochtend van 22 maart 2004 door het Israëlische leger gedood met drie raketten die werden afgeschoten vanuit een gevechtshelikopter op het moment dat hij een moskee verliet. Hierbij kwamen Yassin, twee lijfwachten en zes omstanders om het leven.
