	De portefeuille van: Gerben Hellinga
	'Een big spender ben ik niet, simpelweg omdat ik eigenlijk niks uit te geven heb. Onlangs heb ik een klein erfenisje gekregen. Zaten ook wat aandelen bij. Ik heb nooit iets gedaan aan mijn pensioen of oudedagsvoorziening. Maar ik ben toch al bijna zestig. Die erfenis staat gewoon op de bank. Safe en oer-conservatief. Van aandelen begrijp ik echt niets, ik zou er wel iets meer over willen weten. Aan de beurshausse van deze zomer heb ik niets verdiend, trouwens ook niets verloren.
'Ik ben nu bezig met drie dingen tegelijk. Ik schrijf een politieroman van vier- tot vijfhonderd pagina's. Daarin gaat aardig wat tijd zitten, omdat ik het tijdens het schrijven al hrschrijf. Zodoende leg ik er een diepere lijn in en worden de karakters meer uitgediept. Het boek speelt zich af in de wereld van de Amsterdamse politie, heet De Stille en wordt een absolute zomertopper.
'Verder maak ik toneelkritieken voor Vrij Nederland. Daarvoor ben ik n avond per week op pad en vervolgens een hele dag bezig aan de recensie. En dan ben ik natuurlijk, samen met mijn gezin, ook nogal wat tijd kwijt aan Ruigoord, waar ik nu 25 jaar woon. We hebben net een flinke verbouwing gehad, ik ben dagelijks acht tot tien uur in de weer geweest. We wonen in een gammel huis, dat nogal verzakte. Dat is nu helemaal wintervast gemaakt. Geen sprake van dat we binnenkort weg zijn uit Ruigoord. No way! We zitten er nog jaren.
'Van zo'n boek schrijven word je echt niet rijk. Gelukkig zijn er boeken van mij herdrukt, dat levert dan nog wat extra op terwijl je er op dat moment niets meer voor doet. Trouwens, mijn inkomen is altijd sterk wisselend geweest. Er zijn jaren geweest dat ik aan het minimum zat, met vrouw en zoontje op een houtje beet, en soms was er een wat vetter jaar bij.
'Als ik meer geld zou hebben, ging ik vermoedelijk veel meer reizen. Zuid-Amerika, Afrika, Midden-Oosten. Gewoon een paar maanden weg, slaapzak en tentje mee. Ik ben geen automobilist, dus met vliegtuig, bus, trein en boot. Zo kom je het meest onder de mensen.
'Geld uitgeven op Gooise parties doe ik niet. Ik zou me daar echt geen raad weten. Onze feesten op Ruigoord zijn stukken gezelliger. Kroeglopen is voorbij. Daarmee ben ik een aantal jaar geleden gestopt. Niet dat er problemen waren, maar ik had er genoeg van, had het allemaal wel gezien. Niet drinken werkt bevrijdend. Ik kom nog wel in een caf, maar dan drink ik appelsap of chocomel, zoals nu. Nooit gemerkt dat mijn omgeving daarover zeurt.
'Luxe en dure kleding interesseren me niet. Ik ben wel gesteld op kwaliteit, maar kijk bij de uitverkoop of ga naar tweedehands-kledingwinkels. Het is leuk als oudere heertjes me vragen waar ik mijn kleding vandaan heb. Als ik meer geld had, zou ik wel meer kunst willen kopen: schilderijen. Geen belegging, maar gewoon uit liefhebberij. Mocht ik volgende maand de jackpot van een paar miljoen gulden winnen, dan zette ik dat ook gewoon op de bank. Je krijgt wat rente, meer niet. Verder zou ik doen wat ik nu doe, rustig verder leven en gewoon blijven doorademen door de neus, zoals nu.'

Peter van den Berg

