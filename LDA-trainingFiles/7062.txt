Nevada (staat).
Nevada is een van de staten van de Verenigde Staten. De standaard afkorting voor de "Silver State", zoals de bijnaam luidt, is "NV". De hoofdstad is Carson City.
Geschiedenis.
Voordat de Europeanen het huidige Nevada koloniseerden werd het bevolkt door Indianenstammen. Na de oorlog van 1848 moest Mexico het gebied afstaan aan de Verenigde Staten. In 1850 ontstond het Utah-territorium. De ontdekking van de Comstock Lode-ertsader met zilver en goud in 1859, dreef velen naar de westregio van het territorium. Op 2 maart 1861 scheidde de regio zich af van het Utah-territorium en nam zijn huidige naam Nevada aan. Op 31 oktober 1864 werd Nevada formeel de 36ste staat van de Verenigde Staten.
Het Spaanse woord "nevada" betekent "met sneeuw bedekt" of besneeuwd (van de wortel (s)nev).
Geografie.
De staat Nevada beslaat 286.585 km², waarvan 284.449 km² land. De staat ligt in de "Pacific"-tijdzone.
Nevada grenst in het noorden aan de staten Oregon en Idaho, in het westen en zuiden aan Californië en in het oosten aan Utah en Arizona.
De staat telt veel bergachtige gebieden, met de top van Boundary Peak (4005 m) als hoogste punt, en woestijn. Nevada is van alle staten die met de minste neerslag.
De oostgrens wordt gedeeltelijk gedefinieerd door de Coloradorivier, die door Lake Mead stroomt, waar zich de grote Hoover Dam bevindt.
Demografie en economie.
In 2000 telde Nevada 1.998.257 inwoners (7 per km²) waarvan ongeveer 88% van de bevolking in een stedelijk gebied woont. Het inwoneraantal is in 2005 opgelopen tot 2.414.807 inwoners. In 2009 is het aantal inwoners opgelopen tot 2.643.085 Daarmee is het de staat met de procentueel snelst groeiende bevolking.
Grote steden in Nevada zijn Las Vegas, Henderson, Reno, Sparks en de hoofdstad Carson City.
Het bruto product van de staat bedroeg in 2001 79 miljard dollar. Op 17 maart 1931, tijdens de crisisjaren, werd in Nevada om de economie te stimuleren het gokken gelegaliseerd en dit vormt nog steeds een belangrijke bron van inkomsten, vooral in Las Vegas. Als enige staat van de VS heeft Nevada county's waar prostitutie legaal is. Ook echtscheiding is in Nevada relatief gemakkelijk. Na zes weken in Nevada doorgebracht te hebben kunnen ook inwoners van andere staten er scheiden. Ondanks de haken en ogen die er aan deze regeling zitten, wordt er veel gebruik van gemaakt. Rechtsgeldig trouwen kan zelfs in één dag worden gedaan.
Grote gebieden in de staat worden gebruikt door de Amerikaanse defensie.
Ook Nellis Air Force base en Area 51 bevinden zich in Nevada.
Bestuurlijke indeling.
Nevada is onderverdeeld in 16 county's en één onafhankelijke stad.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. In 2010 is Brian Sandoval van de Republikeinse Partij verkozen tot gouverneur van de staat Nevada.
De wetgevende macht bestaat uit de Volksvergadering van Nevada ("Nevada Assembly") met 42 leden en de Senaat van Nevada ("Nevada Senate") met 21 leden.
