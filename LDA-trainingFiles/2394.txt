	Tongval?
	Ilse Wielheesen, spreekt begrijpelijk Nederlands met een vleugje accent: 'Ik solliciteerde en werd opeens gebeld door het uitzendbureau: er was een vacature bij KLM Cityhopper. Of ik met spoed terug wilde bellen. Dat heb ik gedaan, maar na twee minuten werd het gesprek afgekapt. Ik had een oostelijk accent en dan maak je bij de KLM geen kans, zei het uitzendbureau. Ik moest eerst maar eens logopedielessen nemen. Ik heb wel een accent, maar ik spreek niet overdreven Achterhoeks plat. Ik heb de vereiste lichaamslengte en ben in het bezit van de benodigde opleidingen. Een baan als stewardess hoeft voor mij niet meer. Nu ben ik alleen bezig met het opnemen van de telefoon. Ik ga geen stappen ondernemen tegen de KLM. Volgend jaar begin ik een secretaresseopleiding. Ik zou graag iets doen in het toerisme.'
A. Pley, woordvoerster van het uitzendbureau Vedior ASB dat bemiddelde tussen KLM en Ilse: 'Opdrachtgevers als de KLM kunnen functie-eisen stellen, zoals een representatief uiterlijk en het spreken van Engels, Duits, Frans en algemeen beschaafd Nederlands. Dat wil niet zeggen dat een lichte tongval een onoverkomelijk bezwaar is, maar gaat het om een zwaar accent dan wordt het moeilijker. De KLM stelt eisen aan de verstaanbaarheid. Wij zien dat niet als discriminatie. Het zou discriminerend zijn als een opdrachtgever iemand vraagt met een blanke huidskleur. Dat vinden we absoluut onaanvaardbaar. Wij gaan wel in op eisen met betrekking tot het uitoefenen van een functie. Zo kan iemand te klein zijn voor een bepaalde taak. Ik ben tukker, maar dat is waarschijnlijk niet meer te horen.'
P. Wellhuner, woordvoeder KLM: 'Voor cabinepersoneel geldt onder andere de eis: een uitstekende vaardigheid van het algemeen beschaafd Nederlands. Gaat dat gepaard met een regionale tongval dan hoeft dat geen probleem te zijn. De tongval mag echter niet te geprononceerd zijn in verband met de gewenste verstaanbaarheid. Het cabinepersoneel van de KLM telt zesduizend mensen. Zij zijn afkomstig uit alle regio's van Nederland. Elk personeelslid moet voor elke Nederlander goed verstaanbaar zijn.'
F. Jansen, docent Nederlands aan de Universiteit van Utrecht: 'Verdorie! Ik lach wel, maar ik vind het een schande. Waarschijnlijk bedoelt de KLM dat Ilse een mooie o zegt in plaats van onze au in de Randstad. Dat ze ook een mooie e heeft en veel vaker de n uitspreekt. Achterhoekers veroorzaken met hun accent beslist geen onbegrip. Ik durf te stellen dat het Nederlands dat Achterhoekers spreken uitermate verstaanbaar is. Hun Nederlands staat vaak dichter bij de schrijftaal dan dat van Randstedelingen. Klinkt het dan lelijk? Ook niet. Studenten uit die regio zeggen wat hun uitspraak betreft dat ze van de goede kant van de IJssel komen. Het algemeen beschaafd Nederlands bestaat eigenlijk niet meer. We moeten uitkijken dat er niet zoiets als Randstad-arrogantie ontstaat.'
A. van Brussel, beleidsmedewerkster proefprocessen bij het Clara Wichmann Instituut voor Vrouwen en Recht: 'Dit lijkt me geen specifieke zaak voor ons. Het gaat volgens mij niet om sekse-discriminatie. Ilse moet die zaak voorleggen aan de Commissie Gelijke Behandeling.'
Th.O.J. Lucardie, secretaris-directeur van de Commissie Gelijke Behandeling: 'Er is in de juridische wereld nogal wat geschreven over taaleisen die werkgevers kunnen stellen. Het gaat erom of de eis om accentloos te spreken functioneel is. Het kan zijn dat de werkgever te zware eisen stelt. Bij ons kan Ilse niet terecht, omdat we alleen discriminatie op grond van sekse, homoseksualiteit, ras, nationaliteit en dergelijke behandelen. Zij zou haar zaak kunnen voorleggen aan de gewone rechter.'
I. Pouw, woordvoerster van de luchthaven Schiphol: 'De omroepsters hier moeten goed verstaanbaar spreken in de moderne talen en het algemeen beschaafd Nederlands. Een licht accent mag. Standaard bij ons is dat ze langs de logopedist moeten om duidelijk en rustig te leren articuleren. Ja, dat moet je leren. Namens u heb ik een omroepster gevraagd wat zij vindt van de eisen die Schiphol stelt. Welnu, zij zegt er begrip voor te hebben. Ze heeft er geen probleem mee.'
Henk Thomas

