Onomatopee.
Kunstzinnige bank "Onomatopeee" van Nicolas Dings in het rosarium van park Randenbroek in Amersfoort
Een onomatopee of "klanknabootsing" is een stijlfiguur waarmee in een of meer woorden een geluid wordt nagedaan. De term 'onomatopee' zelf is afkomstig van het Oud-Griekse (onoma, naam) + (poiéō, ik maak). Soms wordt ook de term onomatopoësis gebruikt.
Zo kan iemand wel het geluid van een "piepende" muis nadoen, maar alleen maar beschrijven als "piepen". Ook "gakken, kwaken, kwekken, sissen, tjilpen, hikken, kraken, zappen, " en "zoemen" zijn voorbeelden van dit soort onomatopeeën.
Ook in andere talen komen onomatopeeën voor. Zo is "piepen" in het Latijn "pipiare" en in het Engels "to beep". Vaak ook wordt reduplicatie toegepast; een voorbeeld uit het Turks is "cırt cırt" voor klittenband, evenals het Nieuwgrieks κρατς κρατς (krats krats). Hoewel de nagebootste geluiden vrijwel hetzelfde klinken, zijn de woorden met de uitspraak in verschillende talen vaak niet hetzelfde. Zo is "ding dong" als geluid voor een deurbel in het Hongaars "giling galang", in het Japans "chirin chirin" en in het Turks "çangır çungur".
In de muziek vindt men in het arsenaal van instrumenten veel onomatopeeën zoals pauk, tomtom, kabassa, bongo, conga, maracas et cetera. Een opmerkelijk voorbeeld uit India is de tablataal, met voor elke slagwerkklank een eigen lettergreep, oftewel een bol
Vogels als de koekoek, de tjiftjaf, de kievit, de oehoe, de tureluur, de grietjebie, de grutto, de tjitjak en de tokeh heten zo, omdat ze dat geluid maken. De omschrijving van dierengeluiden zijn ook vaak onomatopeeën (bekijk de lijst van dierengeluiden). In de Indonesische volkstaal heet een paard "tjeplok tjeplok" en "urineren" is "ketjing ketjing".
Er zijn ook gebruiksvoorwerpen die (gedeeltelijk) vernoemd zijn naar het geluid dat ze maken, zoals: een gong, een toeter, een koekoeksklok, een klapschaats, een poef, een bom, en een brommer.
Ouders die hun kinderen leren spreken, maken vaak gebruik van onomatopeeën voordat ze de echte woorden leren. Een "toetoet" is een auto, een "waf" of "woef" is een hond, een "mauw" is een poes. Overigens is een kat in het Chinees daadwerkelijk "māo" (貓/猫).
Een radioshow van Jeroen van Inkel heette "Rinkeldekinkel" – het geluid van gebroken glas. Het Britse muziektijdschrift Kerrang! dankt zijn naam aan het geluid van een powerakkoord gespeeld op een elektrische gitaar.
Er zijn ook technische termen die als onomatopee kunnen worden aangemerkt, zoals de hifi-term wow en flutter.
Strip.
De bekendste toepassing van de onomatopee vindt men in het stripverhaal. Veel striptekenaars zoeken naar zo origineel mogelijke vormen. Natuurlijk kan dat in een vertaling problemen geven. Onomatopeeën blijken namelijk niet universeel.
