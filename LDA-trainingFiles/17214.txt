Jerevan.
Jerevan, Yerevan of Erevan (Armeens: Երևան "Erevan", Russisch: Ереван "Jerevan") is de hoofdstad van Armenië en tevens de grootste stad van het land (2010: 1.117.800 inwoners; 2001: 1.091.235 inwoners; 1989: 1.201.539 inwoners). De stad is gelegen aan de rivier de Hrazdan. De stad vormt een provincie ("marz") op zich. Vanuit de stad is de op Turks grondgebied gelegen berg Ararat te zien. Deze uitgedoofde vulkaan is 5137 meter hoog. Deze berg is een nationaal symbool voor Armenië.
Jerevan is een belangrijk industrieel, cultureel, en wetenschappelijk centrum in de Kaukasus. De stad vormt een spoorwegknooppunt en is een belangrijk handelscentrum voor agrarische producten. De industrie in de stad produceert metalen, machinewerktuigen, elektrische uitrusting, chemicaliën, textiel en voedselproducten.
De onderwijskundige en culturele faciliteiten in Jerevan omvatten een universiteit, de Armeense Academie van wetenschappen, een staatsmuseum en verscheidene bibliotheken. Andere musea in de stad zijn bijvoorbeeld het Historisch Museum van Armenië, kunstmuseum Cafesjian, Huis-Museum Aram Chatsjatoerjan en het Charles Aznavour Museum.
Op de heuvel Tsitsernakaberd bevindt zich het "Nationale Monument van de Armeense Genocide". Dit monument is opgericht in 1967 ter herinnering aan de genocide op het Armeense volk in de nadagen van het Osmaanse Rijk.
Jerevan is gelegen tussen de 950 en 1300 meter boven zeeniveau en wordt aan drie kanten door bergen omringd. In de 20e eeuw is het stadsgebied steeds verder uitgebreid en heeft de plaatsen Norq, Qanaqer, Avan, Noragavit en Davitashen opgeslokt. De stad heeft een continentaal klimaat met warme en droge zomers en relatief korte, maar koude winters. De gemiddelde jaarlijkse temperatuur is met 11,6 graden niet veel warmer dan Brussel. Het is er met een gemiddelde jaarlijkse regenval van 304 millimeter wel droger.
De stad is gesticht in 782 voor Christus en is daarmee een van de oudste steden ter wereld. Met het uiteenvallen van de Sovjet-Unie werd de stad in 1991 de hoofdstad van de onafhankelijke republiek Armenië. Jerevan beschikt over een metrosysteem, de metro van Jerevan. Het systeem bestaat uit één lijn met een lengte van 12,1 kilometer.
Stadswijken.
Jerevan is onderverdeeld in verschillende stadswijken met ieder een gekozen bestuurder.
