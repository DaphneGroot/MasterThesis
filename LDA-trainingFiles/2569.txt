	Papendrecht, de korfbalclub en de coach horen bij elkaar
	Van onze korfbalmedewerker
Fred Troost
 PAPENDRECHT
Peter van Drimmelen gaat zondag op vakantie, een weekje skin in de Alpen. 'Ik ga wel achter in de auto liggen slapen na een nacht doorfeesten', zegt hij, een voorschot nemend op de zaalkorfbalfinale in Ahoy'.
De 34-jarige trainer van PKC had niet voorzien dat hij vanavond als verantwoordelijke technische man op de bank zou zitten. Die plaats was voorbehouden aan Wim Peetoom; Van Drimmelen was slechts de coach van het tweede. Maar Peetoom trok zich op 4 februari terug en het bestuur van PKC deed een beroep op Van Drimmelen.
Tussen Wim Peetoom, die dit jaar als trainer-coach aantrad, en de PKC-ploeg klikte het vanaf het begin niet. De coach kreeg het team niet op de rails. Hij ruziede met spelers die hij uit de basis hield, hij verweet anderen gebrek aan inzet op de training en het onvoldoende uitvoeren van de opdrachten in het veld. Peetoom sprak van een 'kwelling van maanden', maar werd uiteindelijk uit zijn lijden verlost.
Dat was op een dinsdagavond v¢¢r de training. Een half uur later stond Van Drimmelen voor de troep. 'Als coach van de reserves was ik er altijd op trainingsavonden', vertelt hij. 'Na n dag was geregeld dat ik tot het eind van het seizoen de zaak zou overnemen.'
Hij deed die toezegging uitsluitend voor de club. Gratis en voor niets. Een Van Drimmelen laat zich niet betalen door PKC.
Papendrecht, Van Drimmelen, PKC. Het zijn woorden die bij elkaar horen. 'De familie is helemaal Papendrechts en al bijna dertig jaar is er een Van Drimmelen betrokken bij PKC', aldus de coach. Er was een Kees en er was een Wim. 'Oudere broers, ik ben een nakomer', verklaart Peter van Drimmelen. Inmiddels heeft Edwin, de zoon van Kees, ook al een PKC-carrire achter de rug.
Het PKC-gevoel zit bij hem erg diep. 'Ik sta dag en nacht klaar voor de club, maar dat is niet uniek, daarin ben ik lang niet de enige. Het mooie van PKC is dat het met 600 leden weliswaar een hele grote club is, maar ook een heel hechte club. Het is een professioneel geleid bedrijf, maar toch is iedereen even belangrijk.'
Toen Van Drimmelen het roer overnam, stond PKC drie punten achter op Die Haghe. 'We hadden het toen niet meer in eigen hand, maar daarna hebben we niets meer verloren.' Is dat z¡jn succes? 'Nee, de spelers hebben het gedaan. Zonder goede spelers begint een trainer niets. Het succes van de spelers straalt op mij af en dat is niet helemaal terecht. Ik heb er alleen een ploeg van gemaakt.'
Zijn eigen kracht omschrijft hij als positief. 'Ik kan mensen tot grote hoogte brengen omdat ik het leuk vind ze te motiveren, vertrouwen te geven', zegt de man die nooit een trainersdiploma behaalde maar het vak in zijn vingers heeft. 'Ik sluit ook de gezelligheid niet uit, en het plezier. Dat is, gecombineerd met discipline, van groot belang voor een goede prestatie.
'Ik heb alles meegemaakt in mijn carrire: blessures, terugzetting, invalbeurten, kampioenschappen en Jong Oranje. Ik weet dus waarover ik praat, ik weet wat er in spelers omgaat. Dat is ook nodig in een tijd waarin het ik-gevoel voorop staat. Dan is het moeilijk een hecht teamverband te scheppen, maar ik weet hoe je dat met hard werken kunt bereiken.'
Dat teamverband moet vanavond tegen Deetos zijn vruchten afwerpen. 'Natuurlijk is Deetos favoriet', zegt Van Drimmelen. 'Voor Deetos was de titel de inzet van de competitie, bij Deetos ligt de druk.
'PKC heeft niets te verliezen; het is al mooi dat we er staan. Goed, nu we het gehaald hebben, willen we ook winnen, maar Deetos heeft natuurlijk meer ervaring. Als wij in topvorm zijn, hebben we echter een goeie kans. Vergeet niet dat we hebben laten zien hoe we uit een uitzichtloze positie kunnen terugkomen.'
Hoe het ook afloopt, Van Drimmelen stopt aan het eind van het seizoen met het trainerschap. 'Het is heel moeilijk om coach te zijn bij PKC. Een echte verenigingsman heeft altijd moeite boven de groep te staan. PKC stelt hoge eisen en het is geen gemakkelijke groep.'
Voorlopig gaat het echter prima met PKC. Van Drimmelen bagatelliseert zijn rol tot die van een trainer die even langs kwam. 'Het gaat om de groep, om de spelers; ik ben erbij en dat vind ik prachtig, maar over een paar maanden ben ik weer weg.'

