	Grote ongebruikelijke passies RASCHA PEPER MAAKT HET EXCENTRIEKE VANZELFSPREKEND
	HET IS PAS zeven jaar geleden dat Rascha Peper debuteerde met de verhalenbundel De waterdame en nu al ligt er een kloeke verzamelturf met al haar verhalen. Overdreven? Zeker niet. Rascha Peper (1949), zoals veel vrouwelijke auteurs pas na haar veertigste, en na een carrire in het onderwijs, begonnen met schrijven, publiceert in zo'n hoog tempo dat na nog eens zeven jaar haar verhalen niet meer in n band te vatten zullen zijn. Maar belangrijker is dat deze veertien oude en zeven 'nieuwe', niet eerder in boekvorm gepubliceerde verhalen laten zien waar haar kracht ligt: zij een pure verhalenvertelster, van een ouderwets, degelijk slag.
Ook haar romans, Rico's vleugels en Russisch blauw, boeken waarmee zij 'doorbrak' en die bejubeld en bekroond werden, zijn onversneden fictie, rechttoe, rechtaan verteld. Peper verplaatst zich met huid en haar in exotische werelden: van een bezeten schelpenverzamelaar en van de laatste Russische tsarenfamilie.
Het plezier in het ontdekken, verzinnen en verbeelden spat in die romans van de pagina's af. Hier schrijft iemand die geen literatuur wil bedrijven, maar die de fascinatie voor oceaanschatten wil begrijpen en een uitgemoorde familie tot leven wil brengen. Alle details moeten kloppen. Structuur en beschrijvingskunst dringen zich niet aan de lezer op, wat niet wil zeggen dat Peper geen aandacht heeft voor de techniek. Maar de kunstgrepen zijn weggepoetst, ondergeschikt gemaakt aan het verhaal. Stijl is een geruisloos vervoermiddel voor de inhoud. Waarmee de schrijfster ook haar ego heeft weggegumd uit haar werk, en dat is voor een auteur van het laatste decennium uitzonderlijk.
Op een paar tussendoortjes na - zoals 'Spijt' en 'Het neefje van Wittgenstein', die niet toevallig in een trein spelen, levens waarvan een vleugje even voorbijzoeft - zijn Pepers verhalen geen klassieke short stories , heftige momenten uit een onbekend geheel, maar compacte novellen. Kleine, ronde, levensverhalen. Zij beschrijft de gebeurtenissen die een leven van een merkteken voorzien, en in die gebeurtenissen openbaart zich een karakter, en een lot. Wat zich voor en na die cruciale momenten afspeelt, is goed voorstelbaar.
Na drie alinea's zit je er helemaal in, zonder dat daar de verkleedkist en de requisietendoos aan te pas zijn gekomen, en zonder triggers als een gevonden dagboek, een reis of een onderzoek. Peper begint gewoon. De poppenverzamelaar belt de hoogbejaarde poppenmoeder op. De twaalfde-eeuwse monnik Filippo Bernardi krijgt een rol perkament waarop hij zijn liefde voor de jonge koning Henricus te boek stelt. Een man wordt opgebeld door zijn opdrachtgever die vraagt 'hoe het zit met deel twee van de wurgslangstory'. Elk verhaal is een volslagen verrassing.
En dertig, veertig, zestig pagina's later, heb je er iemand bij, in je leven. Typen aan wie je normaal gesproken voorbijgaat, maar die toch moeten bestaan. En die, eenmaal aan je opgedrongen, je lang bijblijven.
In een van de mooiste verhalen, 'Van het vuil op het hemd van een Montanari', sleurt de schrijfster je mee in de passie van een fletse middelbare moederszoon voor broze oude poppen met porseleinen gezichtjes. De geheel intacte Montanari, een zeldzame pop, achteloos weggestopt tussen snoeziger exemplaren in de poppenfamilie van een oude dame, is jachtobject van deze Duvivier. 'En wat een exemplaar! (. . .) Hij had geen merk gezien, maar het kon niet missen. Dat donkere, pruilende gezichtje, die haartje-voor-haartje ingezette pruik, die zware armen met vetplooitjes bij de polsen, dat met de hand genaaide lijf.'
Het is niet alleen verzamelaarspassie die de poppen wekken bij Duvivier. Een 'onbekende biscuit-brunette' vervult zijn vrijgezellendroom: 'Ze had een kleine beschadiging op de rechterwang die hem niet gestoord had, integendeel, ontroerd eerder. Het had haar schoonheid draaglijk gemaakt. In gedachten wipte hij het vilten slofje van haar voet en voelde het gladde biscuit-hieltje langs zijn middelvinger, keer op keer. Die nacht had hij de doos Kleenex nodig.'
Als Duvivier, die van meet af aan weet dat hij nooit genoeg bij de oude dame in het gevlij zal komen om haar erfgenaam te zijn, na haar dood een wanhoopsdaad begaat waarbij hij de dame met haar poppen in het graf verenigt, dan is dat rijkelijk bizar. Maar binnen de door Peper opgeroepen wereld is het zo gek nog niet.
Hetzelfde overkomt de lezer in dat andere heel mooie verhaal, 'In het slapeloos uur van de nacht'. Daarin vergrijpt een mismaakte, mensenschuwe ziekenhuisdirecteur aan het begin van deze eeuw zich aan een engelachtige syfilis-patinte, die hij met een slaapmiddel heeft beneveld. Als het meisje wakker schrikt, doorklieft hij met n, goed gerichte zwaai van zijn verzwaarde schoen haar slaap, waarmee hij zijn misstap uitwist en de toekomst van het ziekenhuis veiligstelt. 'Het gaf een doffe klap tegen het leer.' Natuurlijk, wat moest hij anders, deze Bokslag?
Het excentrieke vanzelfsprekend maken; een eigen logica ontwaren in de gekte. Dat is de grote kracht van deze verhalen. Bijna allemaal gaan ze over grote, ongebruikelijke passies. Voor zeldzame kunstobjecten, voor mooie, ordinaire jongens, voor dikke oude mannen, voor een gek geworden tante, voor een ballonvlucht, voor een onkwetsbare koningszoon. Pepers verbeeldingskracht is zo sterk, haar vermogen zich te verplaatsten in ontsporende geesten en andere tijden zo groot, haar stijl zo achteloos, dat zij overtuigt met verhalen die eigenlijk nogal 'gezocht' zijn. Herkenbaarheid is hier geen criterium; je wordt ondergedompeld in een wereld die daarv¢¢r niet bestond.
De enige contemporaire Nederlandse schrijver bij wie dat op een vergelijkbare manier werkt, is F.B. Hotz. Ook bij hem ben je binnen drie alinea's deelgenoot van de wrok van een verknipte ingenieur uit de vorige eeuw of de passie van een zonderling voor ranke meisjesenkels of zeppelins. Er is geen sprake van navolging, maar van verwante fascinaties. Rascha Peper deelt niet Hotz' barre visie op het mensdom en haar toon is veeleer monter dan melancholiek en cynisch als bij de oudere schrijver, van wie overigens, godlof, ook binnenkort de verzamelde verhalen verschijnen.
Het meest naar Hotz geurt het laatste verhaal in deze bundel, 'De ziel'. Een onaantrekkelijke huisknecht neemt wraak op zijn baas, een arrogante kunsthandelaar, die hem bij gebrek aan beter een keertje nachtelijk bereed. De knecht hoort zijn aanbeden baas met een mooi Indo-jongetje over hem, 'de bleke bibberkont', praten: 'Maar dan vergrijp ik me toch liever aan de gelatinepuddingen die hij maakt. Die zijn tenminste lekker' En dan slaan de stoppen door bij de gedienstige Musschenboom, die voor n keer glorieus ontstijgt aan zijn Twentse middenstandersaard.
Het is een geestig en wreed verhaal waarin alles klopt: de karakters, de beschrijving van de parvenu, zijn praalwoning, zijn handelsgeest, de snerpende dialogen, de botte geilheid - en dat tegelijk nergens stereotiep is, of namaak. Een groot verhalend talent, Rascha Peper. Dat type talent wil bij alle aandacht voor de meer verliteratuurde, pronkzuchtiger collega's van haar generatie nog wel eens voor 'gewoontjes' worden versleten. Deze 21 verhalen bewijzen het tegendeel.
Aleid Truijens
Rascha Peper: Alle verhalen.
Veen; 521 pagina's;  29,90.
ISBN 90 254 2443 0.

Foto
	Rascha Peper FOTO DANIEL KONING - DE VOLKSKRANT

