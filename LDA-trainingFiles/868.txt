	Leger Italie speurt naar stenengooiers op viaducten
	Van onze correspondent
Jan van der Putten
 ROME
Tienduizend Italiaanse militairen en politieagenten zijn ingezet om de viaducten over de snelwegen te bewaken. Die dienen de laatste dagen als lanceerplaats van levensgevaarlijke projectielen: stenen die naar passerende auto's worden gegooid. Een daarvan heeft een jonge vrouw dodelijk getroffen.
Sindsdien is het bijna dagelijks wel een paar keer raak. Behalve de auto's worden soms ook de inzittenden getroffen en in plaats van stenen worden ook ijsballen of bouten gebruikt. Ook treinen moeten het soms ontgelden: twee voetbalsupporters trokken aan de noodrem en begonnen daarna vanaf een viaduct de auto's onder hen te bekogelen.
Italië leeft mee met de familie van Maria Letizia Berdini, die op de snelweg Piacenza-Turijn om het leven kwam. Haar gezicht werd weggeslagen door een binnenvallende steen. Een zus van het slachtoffer, Maria Rosa, heeft de moordenaars een open brief geschreven. Ze verzekert hen dat ze nooit zal vergeven en dat ze hen tot het eind van hun dagen zal achtervolgen. Gevolg: een heftige polemiek tussen degenen die de daders willen laten boeten en de voorstanders van vergeving.
De laatste tien jaar zijn in Italië zeven mensen in hun auto gedood door stenen die vanaf viaducten naar beneden werden gegooid. Slechts in één geval, de moord op een 25-jarige vrouw drie jaar geleden, zijn de daders gegrepen. Deze drie jongelui hebben in de cel, waar ze levenslang uitzitten, berouw gekregen. Ze hebben de dader(s) van de moord op Maria Letizia opgeroepen zich te melden.
De politie hoopt deze moord op te lossen met dezelfde methode als destijds: door te infiltreren in de milieus van de rondhangende jongeren. Enige successen zijn al geboekt. Een dertigjarige man uit Grosseto is gearresteerd en in Bari is op een viaduct een groep jongens aangehouden met een grote lading stenen.

