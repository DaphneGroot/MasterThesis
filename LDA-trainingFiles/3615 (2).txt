Decibel (eenheid).
De decibel, symbool dB, is geen eenheid, maar is een verhouding op een logaritmische schaal. Daarbij betekent 0 dB een verhouding 1, dus gelijkheid. Elke verhoging met 10 decibel betekent een vergroting in vermogen of energie met een factor 10. Een verhoging met 20 dB betekent dus een factor 100, een verhoging met 30 dB een factor 1000 enz. Vooral verhoudingen van vermogens worden uitgedrukt in dB.
De decibel dankt zijn naam aan de bel (meervoud bels, genoemd naar Alexander Graham Bell). Eén decibel is namelijk één tiende van een bel. De bel is echter een weinig gebruikte aanduiding.
Definitie.
Van twee in dezelfde eenheid gemeten grootheden van het type vermogen of intensiteit, betekent een niveauverschil van 1 bel een verhouding 10 : 1. Voor veldgrootheden, waarvoor in lineaire systemen het vermogen evenredig is met het kwadraat daarvan, betekent een niveauverschil van 1 bel een verhouding √10 : 1.
Door het logaritmische karakter worden vermenigvuldigingen omgezet in optellingen, zodat een intensiteitstoename met een factor 2 vertaald wordt als toename met 10 ·10log(2) = 3,01 dB.
Omdat mensen graag in eenheden denken zegt men gewoonlijk dat het vermogen "P"1 "gelijk" is aan bijvoorbeeld ca. 3 dB. Daarmee gaat men er dan stilzwijgend vanuit dat de referentiewaarde "P"0 als nulniveau bekend is. In het voorbeeld is dan "P"1 = 2·"P"0.
Voorbeeld.
Een spanningsversterking met een factor 100, betekent een niveauverschil van 20·log(100) = 40 dB. In eenzelfde weerstand ontwikkelen de spanningen vermogens die een factor 1002 verschillen, de vermogensversterking is 10.000; in decibel: 10·log(10000) = 40 dB.
Historie.
De decibel werd oorspronkelijk in de telefonie gebruikt om de signaalverzwakking, dus het vermogensverlies, in kabels aan te duiden. Omdat een tweemaal zo lange kabel een twee keer zo groot verlies geeft, was een logaritmische schaal handig. Immers je kon dan van een bepaald type kabel zeggen dat het verlies bijvoorbeeld 4 dB per km is, wat inhoudt dat na elke kilometer het signaal een factor 100,4 = 2,5 "zwakker" is geworden. Het verlies in een bepaalde lengte van de kabel is dan eenvoudig deze kabellengte in kilometers vermenigvuldigd met het verlies in dB per km. Ook kunnen de verliezen in dB van delen van een kabel gewoon opgeteld worden om het totale verlies van de kabel te bepalen. De verliezen zijn deels afhankelijk van de kwaliteit van de gebruikte kabel, deels van de gemeten frequentie.
Hoe hoger de frequentie, hoe hoger het verlies voor dezelfde afstand en dezelfde kabel.
Geluid.
In de akoestiek wordt ook meestal de decibel gebruikt om het geluidsniveau weer te geven. De reden hiervan is dat de geluidsdruk meerdere ordes van grootte kan variëren. Bovendien geldt dat het menselijk gehoor ook min of meer volgens een logaritmische schaal werkt.
Elektrische spanning.
Het maakt echter niet uit of we met spanningen of vermogens werken, als de waarde steeds betrekking heeft op dezelfde weerstandswaarde. Een "spanning"-daling tot 1/10, ofwel een factor honderd daling in "vermogen", betekent altijd 20 dB daling,
Een veelgebruikte aanduiding is een afname van 6 dB/octaaf in frequentiekarakteristieken. Men bedoelt daarmee dat "bijvoorbeeld" bij een eenvoudig filter de spanning een factor 2 afneemt bij een toename van de frequentie met een factor twee. Dit is echter een afgeronde waarde. De werkelijke waarde, berekend volgens bovenstaande formules, is 6,02... dB voor een factor twee in spanning (dus een factor vier in vermogen).
Referentie.
Achter "dB" kan men ook een aanduiding geven dat de opgegeven waarde gerefereerd is aan een bepaalde waarde. Zo staat bij een "dBm" de "m" voor een referentiewaarde 1 mW (veel gebruikt in audio-, telefoon- en radiotechniek), de "dBV" is ten opzichte van 1 V en de "dBμV" (beide in radiotechniek veel gebruikt) heeft 1 microvolt als referentie. In alle gevallen betreft het aantal "dB" een vermogensverhouding.
Voor het weergeven van het geluidniveau wordt in veel gevallen een zogenaamde A-weging toegepast (een frequentie-afhankelijke weging). Hieruit resulteert de dB(A). Deze wegingskromme komt het meest overeen met de geluidsbeleving van een mens. Andere wegingskrommen zijn de B- en C-krommen.
In de elektrotechniek wordt ook veel gebruikgemaakt van de "dB". Vooral in gevallen waar zwakke signalen vele malen worden versterkt en gefilterd, is het handiger om in dB te werken. De verschillende versterkings- en verzwakkingsfactoren kunnen in dB eenvoudigweg worden opgeteld.
In radio- en televisiesystemen wordt veel gebruikgemaakt van "dBμV", dus met 1 microvolt als referentie. Een analoge televisieontvanger heeft ongeveer 65 dBμV (dat komt overeen met 1,78 mV) nodig om een redelijk goed beeld te geven, een digitale televisie-ontvanger heeft aan 40 dBµV genoeg (dus: 10(40/20) µV = 100 µV). Ook de stoorspanningen die apparaten mogen opwekken, worden in deze eenheden gemeten (ligt in de orde van 48 dBµV tussen 1 en 30 MHz gemeten met een bandbreedte van 9 kHz).
Bij antennes wordt ook de versterking opgegeven, in dB. Gebruikt wordt vaak de "dBd", dat is de versterking ten opzichte van een halve golflengte dipool. Daarnaast is de "dBi" in gebruik, dat is de antenneversterking ten opzichte van een isotrope antenne. Het gaat in beide gevallen om toename van veldsterkte bij gelijk aangeboden vermogen, in beide gevallen gemeten in de richting waarin de elektromagnetische straling maximaal is. Deze toename is vanwege het reciprociteitsbeginsel gelijk aan de toename van afgegeven elektrisch vermogen van de antenne aan een ontvanger, wanneer deze elektromagnetische straling omzet in een elektrisch signaal.
Ook elektrische en magnetische veldsterkte worden op dezelfde manier weergegeven, dus in "dBµV/m" en "dBµA/m".
Andere logaritmische schalen.
Andere voorbeelden van logaritmische schalen zijn de schaal van Richter voor aardbevingen, de zuurgraad (pH) van vloeistoffen en de eenheid voor filmgevoeligheid, de DIN.
