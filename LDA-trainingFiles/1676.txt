	Ford voert winst op tot ruim acht miljard
	KRF, ANP
DEARBORN
Het Amerikaanse autoconcern Ford heeft de winst vorig jaar met 7,5 procent zien stijgen van 4,1 miljard dollar tot 4,5 miljard dollar (8,2 miljard gulden). Dat was te danken aan goede resultaten in Noord-Amerika. In Europa en Zuid-Amerika leed het concern flinke verliezen. De omzet groeide met 7,2 procent van 137 tot 147 miljard dollar (272 miljard).
In het vierde kwartaal steeg de winst met ruim 80 procent van 660 miljoen dollar tot 1,2 miljard dollar. Zonder buitengewone posten zou het resultaat nog 132 miljoen dollar hoger zijn geweest. De omzet nam in dezelfde periode toe met 12,5 procent van 34,5 miljard dollar tot 38,8 miljard dollar.
De winst van Ford komt voor een belangrijk deel van de financiële tak van het concern, Ford Financial Services. Vorig jaar leverde die een recordbijdrage van 2,8 miljard dollar tegen 2,1 miljard in 1995.
De Europese autodivisie leed vorig jaar een verlies van 291 miljoen dollar na een winst van 116 miljoen dollar in 1995. 'Europa is voor iedereen moeilijk', aldus topman Alex Trotman in een verklaring. 'De meeste fabrikanten bieden kopers steeds meer lokkertjes om auto's te slijten. Toch verwacht ik dit jaar betere resultaten.'
In Zuid-Amerika zag Ford het verlies vorig jaar fors oplopen van 94 miljoen dollar tot 642 miljoen dollar. Het concern wijt dat vooral aan de ontbinding van Autolatina, de gezamenlijke onderneming met Volkswagen, in 1995. Ford werkt aan de oprichting van een nieuwe onderneming voor Brazilië en Argentinië.
De totale verkoop van personenauto's en bedrijfswagens verminderde vorig jaar met 0,7 procent tot 6,6 miljoen stuks. Het marktaandeel van Ford in de Verenigde Staten daalde licht, van 25,6 tot 25,2 procent. In Europa moest het concern terug van 12,2 tot 11,8 procent.

