Sierra Nevada (Spanje).
De Sierra Nevada is een gebergte in de Zuid-Spaanse regio Andalusië dat behoort tot een verzameling bergketens die de Betische cordillera worden genoemd. "Sierra Nevada" is Spaans voor "besneeuwde bergketen".
De Sierra Nevada omvat zestien bergtoppen die hoger zijn dan 3000 meter, waardoor het na de Alpen de hoogste bergketen van West-Europa is. Een van die bergen in dit gebergte is de hoogste berg van het Spaanse schiereiland, de Mulhacén (3482 m). Verder maakt het Nationaal park Sierra Nevada deel uit van het gebergte. Het is onder meer het leefgebied van de Spaanse steenbok ("Capra pyrenaica") en het wild zwijn ("Sus scrofa").
In de Sierra Nevada bevindt zich ook een groot skigebied, waarbinnen de gemeente Monachil in 1996 de host was voor de Wereldkampioenschappen alpineskiën. Dit was een jaar later dan gepland, omdat er in 1995 bijna geen sneeuw was gevallen; in 1996 was er weer volop sneeuw. Een belangrijk skigebied is verder Solynieve, Spaans voor zon en sneeuw, waarvan Pradollano (2100 m) en Borreguiles (2600 m) de belangrijkste dorpen zijn. Er bevinden zich 85 km aan pistes en er kan geskied worden tot aan de Pico Veleta die 3396 m hoog is.
De bergketen trekt daarnaast jaarlijks veel toeristen aan het begin van september, wanneer de wielerronde Vuelta langskomt.
Geschiedenis.
De bergketen is ongeveer zes miljoen jaar geleden ontstaan door tektonische bewegingen tegen het Spaanse schiereiland. Vroeger was er op die plaats een zeestraat.
