Dadel.
Melk en dadels, traditioneel vaak genuttigd om het vasten te breken
Een dadel is de vrucht van de dadelpalm ("Phoenix dactylifera"), een tweehuizige palm. Dadels groeien in trossen aan de vrouwelijke bomen. In de vruchten bevindt zich een harde pit. De dadel is een steenvrucht. Ze worden in november en december geoogst. De vrucht wordt vers of gedroogd gegeten. De teelt van dadels is zeer oud en is waarschijnlijk begonnen in het Midden-Oosten. Er zijn meer dan 400 soorten dadels. De bekendste soorten zijn: Balah, 'Adjwa, Galaas, Raziez, Ganiezie, Maskaani, 'Anbara, Mawaadj-ie, Badj-iera, Gharra, Halawaa, Salmie, Hajjaanie, Zaghloel, Bint 'iesh, en Samaani.
Teelt.
Dadels worden vooral geteeld in Noord-Afrika en de Arabische landen, maar ook in Israël, Californië en Australië. Soorten dadels die het meest worden verhandeld zijn Deglet Nour, Hallawi, Khaleseh en Medjool. Deze komen overwegend uit Egypte en Californië en Israël. Maar ook voor een land als Tunesië vormen dadels een belangrijk exportproduct.
De belangrijkste producent van dadels is met 1,1 miljoen ton (16,2% van de wereldproductie) Egypte. Andere belangrijke producenten zijn Iran (13,0%), Saoedi-Arabië (12,3%), Verenigde Arabische Emiraten (11,2%), Pakistan (9,6%) en Algerije (6,6%).
Hedendaags gebruik.
In de keuken zijn dadels goed te combineren met noten, bijvoorbeeld amandelen, en roomkaas. Ze kunnen worden verwerkt in cakes en desserts, maar ook in combinatie met hartige gerechten zoals tagines (geurige stoofschotels), kerrieschotels of als vulling voor vis, vlees of gevogelte.
Dadels zijn rijk aan vitamine A en B, alsook aan ijzer, magnesium en fosfor. Verse dadels bevatten aanzienlijk meer vitamine C en minder suiker.
Dadels in de islam.
De dadel is een vrucht die veelvuldig voorkomt in de Soenna. In de Hadith volgens Al-Boechâri wordt bijvoorbeeld gezegd: "Degene die de dag begint met zeven 'adjwa-dadels, zal die dag geen last hebben van gif noch sihr (zwarte magie)." (Deel 7, Boek 65, Nummer 356). Het regelmatig eten van 'adjwa-dadels zou de lever herstellen en reinigen. Men zou daardoor kunnen genezen na het innemen van een kleine hoeveelheid gif.
Tijdens de vastenmaand ramadan worden dadels traditioneel bij zonsondergang gegeten bij de iftar-maaltijd. De overleveringen zeggen dat door het verbreken van het vasten met een dadel de iftar 1000 keer meer sawab oplevert.
