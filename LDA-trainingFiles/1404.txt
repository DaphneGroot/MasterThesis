	Rechter geeft LCI gelijk in strijd om nieuwe techniek
	Van onze verslaggeefster
AMSTERDAM
Het Bossche automatiseringsbedrijf LCI hoeft N. Heijke en C. Neven niet schadeloos te stellen, zoals deze in kort geding hadden geeist. De twee informatiedeskundigen stelden dat zij er vier miljoen gulden bij in waren geschoten omdat LCI zijn afspraken niet was nagekomen.
De Amsterdamse rechtbank had de twee aanvankelijk in het gelijk gesteld maar de advocaat van LCI verzocht eind vorig jaar om een aparte zitting omdat de zaak zo ingewikkeld was.
Heijke en Neven, afkomstig van het automatiseringsbedrijf Triple P, sloten in mei vorig jaar een letter of intent met LCI om het bedrijf te voorzien van een nieuwe, erg ingewikkelde techniek. LCI wilde het concept liever kopen, maar daar voelden de twee informatici niets voor. Daarom spraken zij af samen de nieuwe markt van videoconferencing op te gaan.
Daarvoor wilden zij een appart bedrijf oprichten. De raad van commissarissen van LCI stak daar echter een stokje voor.
Toch zou de onderneming zich hebben gedragen als ware er een overeenkomst. LCI heeft Heijke en Neven auto's ter beschikking gesteld en zou hen bovendien de waardevolle know-how ontfutseld hebben.
LCI's advocaat stelde echter dat er helemaal geen waardevolle informatie was. 'Het waren gewoon twee verkopers van een Frans bedrijf dat die techniek in huis had', aldus mr. M. Brink.

