	Hoe schildert men het geluid 'Ping'? Bij Wim T. Schippers weet je nooit of er iets onder zit
	IN EEN GROTE zaal van het Centraal Museum in Utrecht hangt een klein grijs schilderijtje, iets hoger dan men zo'n klein schilderij meestal ophangt. Je hoeft er maar twee seconden naar te kijken en je weet wat er op dat schilderijtje staat en hoe het gemaakt is. De kunstenaar heeft een pingpongbatje op een plankje gemonteerd, beetje schuin zodat het in het vierkantje van 25 centimeter bij 25 centimeter past. In de lege linkerbovenhoek is een pingpongballetje gelegd.
Daarna is een dunne laag grijs vilt over beide voorwerpen geplakt, wat vooral bij het balletje lastig moet zijn geweest. Je ziet dus de twee vormen, maar niet de twee voorwerpen zelf. Theoretisch zouden het ook een glazen batje en een houten balletje kunnen zijn geweest, maar een echt batje en balletje zijn natuurlijk goedkoper en hebben bovendien precies de goede vorm.
Wat is hier aan de hand? Waarom kijkt iedere bezoeker van de tentoonstelling Het Beste van Wim T. Schippers hier twee seconden naar en vergeet het schilderij de rest van zijn leven niet? Er zijn in die zaal, en op die tentoonstelling, nog heel wat grotere dingen te zien waar je heel wat langer naar blijft kijken, maar ik heb dit piepkleine muisgrijze schilderijtje uitgekozen om als essentie van Schippers' kunst op te treden.
Magritte heeft een tabakspijp geschilderd met daaronder, op het doek geschilderd, de tekst: 'Dit is geen pijp' (het staat er in het Frans, maar dat is een Belgisch trekje en doet voor de rest van de wereld niet terzake. Als het schilderij in Washington gexposeerd wordt, zou men er goed aan doen over de Franse tekst een bordje met 'This is not a pipe' te hangen, zoals men in Amerika ook Claus in het Engels leest). De kijker leest en de lezer kijkt en hij denkt: nee, dit is inderdaad geen pijp, het is slechts het plaatje van een pijp. Elk schilderij is een leugen. Maar op dit schilderij staat 'Dit is geen pijp' en dat is de zuivere waarheid.
Dat Magritte op dit diepzinnige schilderij over wat een schilderij is, een pijp heeft geschilderd, is van geen belang. Het had net zo goed een scheerkwast of een stoel kunnen zijn. De keus van de pijp is zelfs enigszins ongelukkig als inderdaad in de komende eeuw het roken van tabak tot stilstand komt, want dan wordt een pijp net zoiets als een rozenkrans of een stoof: dingen die men nog slechts van plaatjes kent. Terwijl het Magritte met die pijp juist om een alledaags en vaak gezien voorwerp ging.
Schippers heeft geen taal nodig om hetzelfde punt te scoren. Wij denken even echt een pingpongbatje en een pingpongballetje te zien, maar wij zien daarvan slechts de vorm, het fossiel, de indruk. Niet alleen weten we niet zeker of er echt een balletje en batje onder zitten, we weten ook dat er nooit mee gepingpongd zal worden en dat we nooit achter de kleur van het batje zullen komen.
Malevitsj heeft op een witte achtergrond een wit kruis geschilderd (het is geen langwerpig kruis, maar dat is een Russisch trekje en doet voor de rest van de wereld niet terzake. Als het schilderij in Mekka gexposeerd wordt, zou men er goed aan doen het kruis door een halve maan te vervangen, zoals men aldaar ook op ambulances een rode halve maan aanbrengt). Wit is geen kleur. Een kruis is pas een kruis als er een man aan hangt. Maar hier zien wij van het kruis alleen de kruising. Je wordt gedwongen naar de verf te kijken.
Dat Malevitsj op dit diepzinnige schilderij over wat een schilderij is, een kruis heeft geschilderd, is van geen belang. Het had net zo goed een cirkel of een driehoek kunnen zijn. De keus van het kruis is zelfs enigszins ongelukkig als inderdaad in de volgende eeuw het christendom tot stilstand komt, want dan wordt een kruis zo iets als een strop of een gifbeker: moordwerktuigen die zelden afgebeeld worden. Terwijl het Malevitsj juist om een alledaags en vaakgezien symbool ging.
Schippers heeft geen witte verf nodig om hetzelfde punt te scoren. Wij denken een grijs schilderij met pingpongballetje en batje te zien, maar we kijken niet naar een schilderij maar naar een plat product van beeldhouwkunst. Terwijl pijp en kruis in stilte, en voor eeuwig gefixeerd, aan de muur hangen, schenkt Schippers ons door zijn keus voor deze twee verborgen voorwerpen en hun onderlinge verhouding, ook nog: geluid, beweging, en tijd.
Want dat balletje kan daar alleen maar in de lucht hangen als het net door dat batje is gemept. Het is er zo dichtbij dat je het 'ping' nog hoort. Zeno bewees dat beweging niet mogelijk is omdat een pingpongballetje op elk moment stilstaat. Schippers bewijst dat een stilgeplakt balletje ons beweging kan tonen, plus het tijdsverloop tussen 'ping' en 'pong'.
Dat de afbeeldingen van pijp, kruis en pingpong-apparatuur behalve hun eerste taak, namelijk duidelijk maken wat de essentie van een schilderij is, een andere taak met elegantie en plezier vervullen, namelijk het oog een overgetelijke herinnering schenken, dat ontken ik niet, maar daar is weinig anders over te zeggen dan dat Malevitsj, Magritte en Schippers geniale beeldende kunstenaren zijn, waarbij het enige raadsel is waarom van dat drietal Schippers alleen in Nederland beroemd is.
Pijp en kruis hebben geen absolute grootte. Als je in de krant een foto van die schilderijen ziet, heb je geen flauw idee hoe groot ze zijn. Maar bij Schippers weet je dat precies, want je weet hoe groot een pingpongbatje is. Hoewel dat batje nog geen eeuw oud is, geen uitvinder heeft, weinig kost, er nooit over geschreven wordt, is het ding een wonder van duidelijkheid en van universaliteit. Onder een Toradja-woning in Centraal-Celebes staat een tafel met twee batjes en een bal.
Aan een batje zit een handvat, daarmee pak je het vast. Aan het batje zit een blad, daarmee sla je tegen de bal. Ieder mens weet wat het is een batje te zijn. Sterker: zend in een raket twee batjes en een bal naar een verre planeet en ze begrijpen daar wat ze ermee moeten doen. Van een kruis of een pijp begrijpen ze niets.
Het grijze schilderij roept het geluid 'ping' op van toen het batje de bal sloeg (sommige kijkers zullen 'pong' horen als het balletje naar het batje toegaat). Het trefpunt van bal en bat is onzichtbaar, maar is in de geest van de kijker het brandpunt van het schilderij. In een bovenzaaltje van het Centraal Museum hangt een aantal tekeningen-collages van Schippers. U moet zeker kijken welke titels daarbij horen. Op een inkttekening-collage zien wij een vage vorm waar een andere vorm van boven met een scherpe punt tegenaan lijkt te gaan tikken. Die collage-tekening heet: 'Daar'.
Daar is de enige juiste titel van elk geslaagd schilderij. Het boterzachtige melkmeisje, het schattigprachtige bruggetje in Arles, ja zelfs die omslachtige Nachtwacht, het gaat altijd om: daar! Daar was het. De schilder zag het daar en nu zien wij dat daar ook.
Ik wist niet dat Wim Schippers in de vroege jaren zestig zulke mooie tekeningencollages maakte. Ik hoop dat hiernaast een plaatje kan komen van Tamelijk veel bloemen of van Scheef of van Quod. Hij was toen twintig en hoefde niets meer te leren. Hij is radio en televisie gaan maken en een toneelstuk waarin alle rollen door honden werden gespeeld, zodat de toeschouwers de enige aanwezige mensen waren en over hun eigen rollen konden nadenken.
Iedereen heeft zijn eigen herinnering hoe hij voor het eerst merkte dat Wim T. Schippers bestond. Ik weet zeker dat die eerste herinnering van u met lachen gepaard ging.
Bij mij was het een verhaal dat ik dertig jaar geleden hoorde over een jongen die in caf Scheltema bij de ruwe macho's van de Telegraaf en andere kranten zat en die dagelijks door die grove lui en Jacques Gans werd gepest. Op een avond bestelde hij een bord warm eten, strooide er wat zout over en nam bijna de eerste hap. Toen pakte hij zijn bord en liep ermee naar de wc, die in die dagen een deur naar het caf had. Schippers liet die deur openstaan. Hij kwakte alles van het bord in de wc-pot, zeggende: 'Als ik het opeet, eindigt het daar ook, dus waarom niet rechtstreeks?' of andere woorden met die strekking. Ik heb het niet zelf gezien en misschien is het ook niet echt gebeurd, maar ik weet zeker dat Schippers dat eten z¢ in de pot gooide dat de bril niet besmeurd werd en dat hij met een meegenomen vork het bord nog netjes heeft leeggemaakt. Ik hoor zelfs in mijn hoofd de nadrukkelijke, enigszins verwijtende, overtuigende, niet-komische, toon waarop hij de tekst bij zijn handeling gedeclameerd heeft.
In diezelfde tijd goot hij, zonder overgeleverde tekst, bij Petten een flesje limonade in zee. Ongetwijfeld bedoelde hij: als ik die limonade drink, komt het via pisbuis, rioolbuis en Rijn ook in de Noordzee. Ik was toevallig in een huisje aan de kust van Petten en had over die 'happening' gehoord. Het was de vorige avond Sinterklaas en nogal laat geworden. Jullie weten dat niet, jongens en meisjes van onder de vijftig die over de Jaren Zestig alleen maar onzin horen, maar een happening ging in die tijd gepaard met veel misbaar en misprijs, veel gefoeter en getoeter, en was pas geslaagd als de gepateerde burgerij de politie zo gek kreeg er met sabel en stok op af te gaan. In Petten liep alles zo rustig, dat ik er doorheen sliep.
IN 1965 WOONDE ik bij het Vondelpark en daar stond ineens een tien meter hoge stoel. Vorig jaar zag ik in Washington wel veertig sterk vergrote voorwerpen van Oldenburg en alles wat ik erbij kon denken, was: 'Ach, bestond die stoel nog maar' (hij is in 1966 vernietigd).
In 1976 was het Vermeerfeest in Delft en Schippers maakte een driedimensionaal beeld van het melkmeisje, tegen de protesten van Delftse kunstenaars die dachten dat Vermeer eigendom van Delft was, terwijl Delft alleen maar bestaat omdat Vermeer er een Gezicht van schilderde. Het beeld had eigenlijk zonder ophouden melk moeten schenken, wat niet mocht vanwege het milieu.
In 1988 richtte Schippers een trouwzaal in voor het nieuwe stadhuis van Amsterdam. Die zou eerst Van Hall-zaal heten, maar de familie van de ontslagen burgemeester vond de stoelen en andere spullen van Schippers niet deftig genoeg en nu heet die zaal naar oud-burgemeester d'Ailly. Toen ik er een plaatje van in de krant zag, ben ik er direct gaan trouwen.
In september reed ik in een treintaxi naar de Technische Universiteit van Twente, die zich tot mijn afgrijzen De Ondernemende Universiteit noemt, om een toespraak te houden over Computer en Humor. De taxi reed naast een vijvertje waarin van een weggezonken kerk nog net een torentopje te zien was. Op de Utrechtse tentoonstelling staat het model van dit Torentje van Drienerlo.
Aan de uiteinden van de zaal met het kleine grijze schilderij Pingpong bevinden zich twee grote beeldhouwwerken. Het ene is een metersvette ruwe bal met een cocktailvlaggetje erbovenop. Het is, veel te weinig, te zien in het Stedelijk Museum en heet De Homp. Ik heb de ansichtkaart ervan al vaak naar buitenlanders gestuurd en altijd vragen gekregen wie dat had gemaakt en wat het was. Terwijl er toch achterop staat: De klomp, the lump, la masse informe, der Klumpen. Ik neem aan dat Harry Ruh in zijn indrukwekkende catalogus de juiste titel De Homp geeft.
In die homp zit niets. Bij het beeldhouwwerk aan de andere kant is het juist andersom. Daar zijn onder een zwarte doek bewegingen te zien die gemaakt worden door een motor die staken in onvoorspelbare beroering brengt. De vorige keer dat ik het ding zag, ik meen in Groningen, zat het in een kist, maar die is nu weg. Ik geef toe dat ik bij dat ding direct denk aan vier benen en vier armen onder een dekbed. Maar Schippers zal nooit zeggen of dat ook de bedoeling is.
Vanuit Groningen wordt thans een foto verspreid van een straal pis die in een mond gaat (het kan ook speeksel zijn dat omhoog gaat). Tot mijn verbazing noemt iedereen dit: seks. Het is waar dat urine zijn uitweg vindt in een orgaan dat ook bij de seksuele daad is betrokken, maar in mijn ervaring moeten de nieren rustig hun beurt afwachten als hun afwateringspijp tot de andere, belangrijkere functie wordt geroepen.
De beelden van Schippers zijn altijd helder, netjes. Mondriaankleurig, opgeruimd in alle betekenissen van het woord. Hij beheerst de techniek duidelijk. Bij zijn werk voor radio en televisie, waar hij nu vooral zijn roem aan dankt, lijkt het tegendeel het geval. Toon een buitenlander een video van Schippers en hij zal meelijwekkend kijken en denken: 'In Nederland moeten ze de eerste beginselen van televisiemaken nog leren.' Die buitenlander ontgaat de taal. Pas na enige tijd zal hij tot de conclusie komen dat Schippers camera en microfoon gebruikt als kwast en beitel en dat hij de eerste televisiekunstenaar ter wereld is.
Van beeldend kunstenaar heeft Schippers zich ontwikkeld tot taalkunstenaar. Al zijn woorden en zinnen zijn als de met vilt overplakte pingpong-attributen: je herkent de Nederlandse woorden wel, maar zitten ze er wel echt onder? Wie ooit met Wim Schippers heeft proberen te praten, weet: dat gaat nooit gewoon. Toch heb je na afloop een veel prettiger gevoel dan als je met een ander een normaal gesprek hebt gevoerd. Hij kijkt naar je mond wat voor gruwelen daar uit rollen. Uit zijn mond rollen juwelen, en zijn juwelen rijmen ook nog op jouw gruwelen.
Het beste van Wim T. Schippers. Centraal Museum Utrecht, tot en met 27 april.

Foto
	De pindakaasvloer in het Centraal Museum, dinsdagochtend j.l. FOTO'S WIM RUIGROK - DE VOLKSKRANT Zonder titel, 1965. Collages uit de jaren zestig. 'Tamelijk veel bloemen' hangt op de onderste rij, tweede van rechts.

