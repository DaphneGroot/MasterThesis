	Geen ruimte voor zijn hoofd
	'Als de wind mij maar in de goeie richting stuurt, dacht Bollekop een beetje ongerust. Misschien kan ik het die eend even vragen. ''Hallo daar, gevederde vriend! Is dit de weg naar het land van de koning?'' ''Je kunt niet missen'', kwaakte de eend. '''t Is altijd rechtdoor'''
De Belgische cartoonist en cabaretier Kamagurka schrijft ook voor toneel en televisie. Bollekop luidt de titel van zijn debuut als kinderboekenschrijver. De eigenzinnige, geestige illustraties zijn van zijn landgenote Gerda Dendooven.
In het sprookje van Kamagurka woont Bollekop in een klein huisje, waarin geen ruimte is voor zijn grote dikke hoofd met de prachtige baard van kamelenhaar. Hij droomt van een woning waar hij helemaal naar binnen kan. Op een dag heeft hij een wonderlijke ontmoeting met een houthakker die hem vraagt 'zijn drie dochters' te worden. De dochters zijn meegenomen door een passerende koning en nooit meer teruggekomen. Bollekop biedt aan de dochters te zoeken. Voor zijn gevaarlijke tocht krijgt hij van de houthakker een deurknop mee, die hem drie keer het leven kan redden.
In Bollekop vliegt hij op een gegeven moment als een ballon boven de aarde. 'Nu draaide de wind hem ondersteboven en vlogen de wolken die daarnet nog onder zijn voeten voorbij zeilden, boven zijn hoofd. Boven werd onder, links werd rechts, voor werd achter en Bollekop wist niet meer waar zijn hoofd stond. ''Help! Dit is leuk'' schreeuwde hij.'
De vlucht is zo'n sensatie dat hij kleine gedichtjes gaat maken, waarin angst en extase om voorrang strijden. Het verhaal wordt dan even uitbundig; voor het overige blijft Kamagurka dicht bij het traditionele sprookje, inclusief het verslaan van een draak. Met een enkele goede grap begeeft hij zich af en toe op een zijpad.
Bollekop is een humoristisch verhaal, met schitterende illustraties. Oplettende lezers merken dat de hoofdpersoon nog een levensreddende handeling van de deurknop overhoudt, waarmee het gelukkige einde van het boek op losse schroeven komt te staan.
Imme Dros en Harrie Geelen hebben samen een groot aantal succesvolle prentenboeken gemaakt. Morgen ga ik naar China kreeg in 1996 een Zilveren Griffel. Een boos jongetje dreigt daarin met weglopen. Hij wil naar China, daar is het allemaal veel leuker voor kinderen en dan zullen zijn ouders wel spijt krijgen.
Hoeveel boeken Dros en Geelen ook maken, ze blijven altijd verrassen. Dit is het huis bij de kromme boom is de jongste vrucht van hun samenwerking. Voor de vorm van het verhalende gedicht koos Dros het stapelrijm. Na de eerste versregel komt er in de volgende strofen steeds iets bij en worden voorgaande regels herhaald. Deze versvorm is voornamelijk bekend van oude bakerrijmen. Het is razend moeilijk om het vers zo op te bouwen dat inhoud en vorm blijven kloppen.
In Dit is het huis bij de kromme boom wordt de emotie verwerkt van een kind dat verhuisd is. Het afscheid en de verhuizing zijn treffend beschreven. 'Dit is de man met de grote knuist/ die alles behalve een huis verhuist,/ ook de wieg van Rozemarijn./ Toen zij kwam was het huis te klein,/ ons oude huis bij de kromme boom/ waar ik van droom wanneer ik droom.'
Al het verdriet, ook dat over een dode oma, wordt gebald in het gemis van het gele eendje dat in het bad van het oude huis is achtergebleven. Dros laat weer eens zien dat ze een groot drama in een virtuoos taalspel met weinig woorden over het voetlicht kan brengen.
Geelen vertelt in zijn illustraties zijn eigen verhaal door niet voor het voorspelbare beeld te kiezen, maar zichtbaar te maken wat in de tekst verborgen ligt.
Selma Niewold
Kamagurka: Bollekop.
Illustraties Gerda Dendooven.
Vanaf 4 jaar.
Querido; 72 pagina's;  24,90.
ISBN 90 214 6987 1.
Imme Dros: Dit is het huis bij de kromme boom.
Illustraties Harrie Geelen.
Vanaf 3 jaar.
Querido; 32 pagina's;  25,-.
ISBN 90 214 6044 0.

Foto
	'Bollekop begon vreselijk te huilen. Zijn schoenen werden er nat van.' ILLUSTRATIE VAN GERDA DENDOOVEN IN 'BOLLEKOP'

