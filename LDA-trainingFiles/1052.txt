	'Scientology beschikt over strafkampen'
	EPD
MÜNCHEN
De Beierse minister van Binnenlandse Zaken, Günther Beckstein (CSU), heeft woensdag zijn kritiek op de Scientology-kerk verscherpt. Die sekte houdt er in verscheidene landen 'strafkampen' op na, waar weerspannige sekteleden worden vastgehouden en gehersenspoeld, aldus de minister.
Beckstein, minister in de enige Duitse deelstaat waar sollicitanten voor overheidsfuncties moeten aangeven of ze lid zijn van de sekte, zegt deze informatie te hebben gekregen van uitgetreden sekteleden.
Volgens Beckstein zijn er onder andere strafkampen bij Los Angeles, in Saint Hill (Engeland) en in Kopenhagen. De kampen zouden zijn beveiligd volgens de modernste technieken om de bewoners volledig van de buitenwereld af te grendelen.
Beckstein raadt de Hollywood-prominenten die vorige week protesteerden tegen het Duitse Scientology-beleid aan zich beter op de hoogte te stellen van de 'mensonterende praktijken' van de sekte.

