Léon Foucault.
Jean Bernard Léon Foucault (Parijs, 18 september 1819 – aldaar, 11 februari 1868) was een Frans natuurkundige.
Hij werd vooral bekend door de Slinger van Foucault, een instrument waarmee hij de draaiing van de aarde kon aantonen. Ook deed hij een van de eerste accurate metingen van de lichtsnelheid. Hij verklaarde het principe van de gyroscoop in 1851, en ontdekte de kracht van wervelstroom, die ook wel "Foucaultstroom" genoemd wordt. Eveneens ontwikkelde hij een manier om met behulp van een mes de vormnauwkeurigheid van parabolische en sferische spiegels te testen. Deze "mesproef van Foucault" wordt gebruikt bij het vervaardigen van spiegeltelescopen.
De Foucaultkrater op de maan is naar hem genoemd.
Hij is een van de 72 Fransen wier namen op de Eiffeltoren gegrift staan. In 1855 kreeg hij de Copley Medal.
