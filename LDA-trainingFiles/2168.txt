	Voor Wiegers zijn shorttrackers uit Korea ook maar mensen
	Van onze verslaggeefster
Tynke Landsmeer
 LEEUWARDEN
Aan de tijd dat Nederland slechts een reserverol speelde op internationale shorttrack-wedstrijden komt spoedig een einde. Ellen Wiegers, Nederlands beste shorttracker, is er stellig van overtuigd. 'Niemand is onverslaanbaar, ook de Koreanen zijn dat niet. Dat zijn ook maar mensen.'
Het afgelopen weekeinde werd de wereldbekerwedstrijd in Leeuwarden gedomineerd door Britten, Amerikanen en Italianen. Nederland behaalde op niet n afstand een podiumplaats. 'Maar we komen eraan', zegt Wiegers. 'We hebben allemaal twee armen en twee benen, dus waarom zouden w¡j geen Olympisch kampioen kunnen worden.'
Het zijn de woorden van bondscoach Wilf O'Reilly en ze klinken nog wat onwennig uit de mond van de pas 16-jarige Wiegers. Vorig jaar waren de Nederlanders nog helemaal niet zo overtuigd van hun eigen kunnen. Altijd waren er die anderen die veel beter waren, omdat ze meer trainden, meer geld hadden of de beschikking hadden over betere faciliteiten.
Sinds de 32-jarige O'Reilly het roer heeft overgenomen van Peter Breukel, waait er een geheel andere wind door de schaatshal. De Brit is het lichtende voorbeeld van wat een shorttracker allemaal kan bereiken, als hij maar de juiste mentaliteit bezit. Tijdens de Olympische Spelen van 1988, toen shorttrack nog een demonstratiesport was, behaalde hij twee gouden medailles. 'En dat terwijl ik uit een land kom, waar alleen cricket telt.'
De cultuuromslag heeft van de nog jonge Wiegers een zelfbewuste sportvrouw gemaakt. Tijdens het Europees kampioenschap, eind januari in Malm, plukte ze al de eerste vruchten van de veranderde aanpak. Ze werd tweede, achter de Italiaanse Canclini, maar v¢¢r de Russische Titsjanina en de Bulgaarse Radanova. Een niet onbelangrijk deel van de zilveren plak zegt Wiegers aan haar coach te danken.
'Hij is zelf een schaatser, dus hij weet precies wat er in mijn hoofd omgaat. Hij geeft me zelfvertrouwen en dat is heel belangrijk voor een shorttracker. Ik durf nu eerder beslissingen te nemen tijdens een race. Op welk moment ik moet aanvallen bijvoorbeeld.
'Bovendien geeft hij goede aanwijzingen vanaf de kant. Als shorttracker heb je eigenlijk ogen in je achterhoofd nodig, maar die heb ik niet, dus moet ik op de coach kunnen vertrouwen. Ik kan niet zien wat er achter me gebeurt, dus als hij roept g  n, dan ga ik ook.'
In Malm won ze de 1500 meter en werd ze tweede op de duizend meter. Maar op de slotafstand toonde de nummer achttien van de wereldranglijst pas echt over een geweldige mentale en fysieke kracht te beschikken. De Bulgaarse Radanova reed een halve ronde vooruit en Wiegers haalde haar alleen terug.
'Ik moest wel, anders was ze voor mij in het klassement geindigd. Ik was de enige die het vuile werk wilde doen, dus heb ik me volledig kapotgereden. Maar in de eindsprint kon ik toch nog redelijk aanklampen bij Canclini. Ik voelde me verschrikkelijk sterk die dag.'
Haar conditie is met sprongen vooruitgegaan onder het bewind van O'Reilly. Met name op de langere afstanden resulteert dat in hard, maar toch ontspannen rijden. Dagelijks zijn er centrale trainingen in het Prins Willem Alexander-centrum in Zoetermeer.
Door de excentrische ligging van haar woonplaats, het Overijsselse Hengelo, kan Wiegers slechts twee of drie trainingen per week volgen. De rest van de week traint ze met haar club in Enschede. Een verhuizing naar Zoetermeer of omgeving staat vooralsnog niet op haar programma. De eindexamenstudente wil eerst haar mavo afmaken. 'Ik ben net van school gewisseld en dat heeft me al de nodige moeite gekost.'
Ze verruilde haar oude school voor een LOOT-school, waar sport voorop staat en dan pas studie. Wat ze na de mavo wil gaan doen is nog een donker gat. 'Sport is nu het belangrijkste. Leren kan altijd nog.'
In Leeuwarden bereikte Wiegers slechts n keer de finale, op de 1500 meter. Op de 500 meter kwam ze ten val en op de duizend meter werd ze gediskwalificeerd wegens crosstrack: de scheidsrechter meende dat ze onreglementair van binnen naar buiten was komen vallen. 'Het was twijfelachtig. Soms mag het wel, dit keer niet. Ik had geen keus. Als ik het niet had geprobeerd had ik zeker verloren.'
Veel belang hecht Wiegers niet aan de wedstrijd. 'Je doet weer wat ervaring op tegen goede tegenstanders. Scoren is leuk, maar niet het belangrijkste. Dat is het Nederlands kampioenschap, volgende week.'
Wiegers verdedigt in Groningen niet alleen haar titel, ook worden daar de startbewijzen voor het WK uitgedeeldn. Door het nieuw ingevoerde, directe selectiesysteem van de bondscoach zal dat een zenuwenstrijd worden. Zelfs Wiegers is nog niet zeker van deelname. O'Reilly: 'Niet goed presteren is niet naar het WK. Zo werkt het tijdens de Olympische Spelen ook, dus daar moeten ze dan maar snel aan wennen.'

