Tervuren.
Tervuren is een plaats en gemeente in de provincie Vlaams-Brabant in België. De gemeente ligt in de Brusselse Rand en is vergroeid met de Brusselse agglomeratie. Tervuren telt ruim 21.000 inwoners. De gemeente ligt in de landstreek Dijleland en de Druivenstreek.
Tervuren wordt voornamelijk bewoond door Nederlandstaligen. Er bestaat ook een Franstalige minderheid, welke vooral bestaat uit migranten uit Brussel en Wallonië.
Tevens kent Tervuren minderheden uit velerlei landen, waaronder Britten en Amerikanen, mede door de lokale Britse school, de BSB oftewel de British School of Brussels. Veel buitenlanders werken hier tijdelijk voor internationale bedrijven en/of organisaties.
Geschiedenis.
In Tervuren staat het Koninklijk Museum voor Midden-Afrika met een vijverpark, het vroegere jachtdomein van de hertogen van Brabant nabij het Zoniënwoud. Door Tervuren stroomt het riviertje de Voer waaraan de gemeente haar naam dankt. Soms wordt aangenomen dat Tervuren dezelfde plaats is als "Fura", waar de heilige Hubertus in 727 stierf. Nadien is het enkele eeuwen stil rond Tervuren, tot een document uit 1213 de aanwezigheid van de hertog Hendrik I van Brabant in Tervuren meldt. Hieruit kan men afleiden dat de hertog een verblijf had in Tervuren, misschien in de vorm van een houten burcht. Ook de Sint-Jan Evangelistkerk dateert van in de dertiende eeuw.
De burcht groeide uit tot het kasteel van Tervuren, verblijfplaats van de Brabantse hertogen in de 14e en 15e eeuw. Op het einde van de zestiende eeuw verbleven aartshertogen Albrecht en Isabella er regelmatig, omdat het dicht bij Brussel lag. Ze vernieuwden het kasteel en lieten de Sint-Hubertuskapel en het in het Zoniënwoud bouwen. In de zomer van 1659 verbleef de Engelse koning-in-ballingschap Karel II er enkele weken om zich aan het oog van de wereld te onttrekken en zijn overtocht naar Engeland voor te bereiden.
In de Oostenrijkse periode beleefde het kasteel nog een laatste hoogtepunt onder Karel van Lorreinen. Hij liet het kasteel opnieuw verbouwen en zorgde ook voor een grondige heraanleg van de Warande. Het kasteel raakte echter opnieuw in verval en werd in 1782 op bevel van keizer Jozef II afgebroken. De kapel, gewijd aan Sint-Hubertus, en de stallen, die nu als kazerne dienen, werden gespaard.
Kaart van 1891 met daarop het oorspronkelijk eindpunt van de spoorlijn in Tervuren. De hele omgeving was nog zeer landelijk. Pas later is de buurtspoorweglijn van Sterrebeek doorgetrokken naar Vossem.
Het domein kwam in handen van Willem II na de slag bij Waterloo als dank voor zijn prestaties in deze veldslag. Hij liet er een paviljoen bouwen dat na de Belgische Revolutie eigendom werd van de Belgische staat. Zo werd het eigendom van Leopold II. Het werd de verblijfplaats van keizerin Charlotte tot het in 1879 afbrandde.
Op deze site aan het einde van de Tervurenlaan werd door Leopold II het Koloniënpaleis gebouwd, waar tijdens de Wereldtentoonstelling van 1897 het koloniale gedeelte werd tentoongesteld. In dit gebouw was ook eerst het museum gevestigd. Toen dit echter te klein werd, gaf koning Leopold II in 1904 opdracht het huidige museum te bouwen. Het werd voltooid in 1910.
Om deze wereldtentoonstelling bereikbaar te maken voor het grote publiek, werd de spoorlijn Brussel - Tervuren verlegd naar de tentoonstelling. Daarnaast werd vanuit Brussel een stadstram aangelegd langs de nieuwe brede Tervurenlaan. Deze stadstramlijn is nog in dienst en in het weekend worden met de oude tram museumritten gereden. Vanaf het tram- en spoorknooppunt reed er een buurtspoorlijn naar Leuven.
De gemeenten Duisburg en Vossem fuseren op 1 januari 1977 met de gemeente Tervuren en worden deelgemeentes. De kern Moorsel maakte altijd al deel uit van Tervuren.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Bestuur 2013-2018.
Burgemeester is Jan Spooren (N-VA). Hij leidt een coalitie bestaande uit N-VA, CD&V en Groen+. Samen vormen ze de meerderheid met 16 op 27 zetels.
Resultaten gemeenteraadsverkiezingen sinds 1976.
De zetels van de gevormde meerderheid staan vetjes afgedruktDe rode cijfers naast de gegevens duiden aan onder welke naam de partijen telkens bij een verkiezing opkwamen.
Onderwijs.
Alhoewel Tervuren overwegend landelijk is (vooral de deelgemeentes), heeft Tervuren verschillende scholen. Na het basisonderwijs kan men verder naar een van de drie middelbare scholen: Gito, Atheneum en het Heilig-Hartcollege. Er is ook de British School voor de kinderen van de buitenlandse diplomaten.
