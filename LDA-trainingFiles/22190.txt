Denekamp.
De dertiende-eeuwse rooms-katholieke parochiekerk H. Nicolaas te Denekamp.
Denekamp (Nedersaksisch: "Dearnkaamp" of "Deankaamp") is een plaats in Twente in de Nederlandse provincie Overijssel, gelegen aan de Dinkel, met circa 8600 inwoners. Denekamp vormde tot de gemeentelijke herindeling in 2001 de hoofdplaats van de gelijknamige gemeente. In genoemd jaar werden de gemeenten Denekamp, Ootmarsum en Weerselo samengevoegd tot de gemeente Dinkelland.
Wijken.
Denekamp heeft buiten het centrum een aantal uitgestrekte woonwijken met veel groen. Met ruim 2000 inwoners is Janskamp de grootste woonwijk van het dorp. Kerker Esch, Klokkenberg, Diepengoor zijn andere oudere wijken. Nieuwbouwwijken zijn 't Pierik en het Remerink in het oosten van Denekamp.
Geschiedenis.
Denekamp is ontstaan op een plek waar men buiten bereik was van het overstromingswater van de nu nog door de gemeente lopende rivier de Dinkel. Germanen, waarschijnlijk de stam der Tubanten of mogelijk Ampsivaren, legden rond 200 na Chr. een nederzetting aan. In 933 na Christus wordt het dorp als "Daginghem" vermeld. In deze periode vallen weliswaar Deense Vikingen de steden Deventer en Zutphen aan, maar de plaatsnaam Denekamp stamt niet van Denen af, maar van de Saksische naam "Dago" of "Dano". In 1385 wordt het dorp als "Degeninchem", in 1677 met de benaming "Degenkamp" gedocumenteerd. Het kerspel Denekamp bestond uit de buurschappen Denekamp, Noord Deurningen en Beuningen (nu gemeente Losser). Het waren hechte, vaak gesloten gemeenschappen. Denekamp en Noord Deurningen hoorden onder het landgericht Ootmarsum, Beuningen onder het landgericht Oldenzaal.
Rond de 15e eeuw was de plaats Denekamp een betrekkelijk klein dorp met amper 100 huizen, verspreid langs een enkele dorpsstraat in de nabijheid van een kerk. Deze kerk was in de 13e eeuw opgetrokken uit Bentheimer zandsteen. De toren is later aangebouwd. De kerk is gewijd aan de heilige Nicolaas, en vormt nog steeds het centrum van het dorp.
Nog altijd is Denekamp een plaats die sterk door het rooms-katholieke geloof gekenmerkt wordt. In haar omgeving liggen bovendien enkele kloosters. De franciscanessen van Denekamp vormen zelfs een aparte congregatie. In het klooster van deze congregatie verbleef kardinaal Johannes Willebrands op zijn stille oude dag.
De mensen in het dorp waren veelal landbouwer. Geleidelijk aan, met name de laatste anderhalve eeuw, hebben veel boerderijen plaats moeten maken voor woning- en winkelbouw. Tijdens carnaval worden de inwoners "KÃ¶ttelpeer'n" genoemd.
Omgeving en recreatie.
Bij Denekamp ligt het landgoed Singraven. Nabij dit landgoed ligt de historische watermolen "het Singraven". Daarnaast staan er nog twee windkorenmolens in Denekamp, de Borgelinkmolen en de Nieuwe Molen of Sint Nicolaasmolen.
Klootschieten en midwinterhoornblazen zijn oude tradities, die erg populair zijn in Denekamp. Men kan als er sneeuw ligt in de omgeving van Denekamp langlaufen over uitgezette routes.
In het voorjaar vinden in Denekamp de traditionele paasgebruiken plaats. Dit begint met het "eiergaddern" op Palmzondag en vervolgens het hout halen op paaszaterdag. Op eerste paasdag vinden het "paasstaakslepen" en het paasvuur plaats.
Museum Wonderryck.
Aan de straatweg naar Oldenzaal ligt het Provinciaal Natuurhistorisch museum Natura Docet Wonderryck Twente (waarbij de eerste twee woorden betekenen: 'de natuur onderwijst'). Dit museum werd in 1911 gesticht door de dorpsonderwijzer meester Bernink. Het museum is het oudste museum van dit soort in Nederland. Het gebouw is in de afgelopen jaren gerenoveerd en opnieuw ingericht. Sinds 2006 is er een zogeheten belevingstuin met verschillende biotopen ingericht op een buitenterrein van ongeveer anderhalve hectare.
