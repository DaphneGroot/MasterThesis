	Angolese vrouwen boden zich spontaan aan 'voor de seks'
	Van onze verslaggever
Stieven Ramdharie

UTRECHT
Een van de drie vrouwen van de Angolese generaal met wie hij in het gehucht Balombo veel contact had, bood zich een keer spontaan aan. Ze wilde naar bed met de blanke officier uit Nederland. 'Voor de seks', zei ze. Maar kapitein J. Timmermans, in 1995 op VN-missie in Angola, piekerde er niet over. Hij sloeg het aanbod beleefd af.
Het was niet de eerste keer in die zes maanden dat een Angolese hem brutaal benaderde. Op een terras zei een serveerster ooit dat ze een kind van hem wilde.
'Je bent op een officile missie en dan kan je zoiets niet maken', zegt de kapitein plechtig. 'Trouwens, wat zou er zijn gebeurd als de generaal het had ontdekt? Ik moest toch een halfjaar nauw met die man samenwerken.'
Andere collega's van Timmermans van de Koninklijke Landmacht stonden minder sterk in hun schoenen. Tien van de 230 Nederlanders die sinds 1991 in Angola dienden, zo bleek vrijdag, gingen zich te buiten aan seks, zwarte handel en drank. In Villa Espa, het VN-hoofdkwartier in de hoofdstad Luanda, pronkten Nederlandse officieren in alle openheid met hun Angolese meisjes. Een enkeling was zelfs getrouwd.
Als Timmermans (50) er op bezoek was, werd hij door Scandinavische collega's aangesproken over de taferelen in het 'Hollands Platje', een met rieten matten afgeschermd terras. Vond de militaire leiding in Den Haag dat goed, wilden Noorse en Zweedse collega's weten.
Timmermans: 'Ze begrepen het niet. Kijk, Zweden en Noren hadden ook meisjes. Maar ze waren slimmer, deden het meer verscholen. Nederlandse militairen waren juist open: liepen in het openbaar met hun vriendinnetje, ze namen hen gewoon mee naar Villa Espa.'
De 'vergeten missie', zo plachten Nederlandse militairen de deelname aan de VN-vredestaak in het door burgeroorlog geteisterde Angola te omschrijven. Sinds minister Voorhoeve van Defensie afgelopen week de misdragingen van tien militairen bekendmaakte, krijgen de Angola-gangers eindelijk publiciteit. Zij het negatieve. De lijst misstanden is lang: seks met meisjes van onder de zestien jaar, poging tot smokkel van hasj, diamanten en ivoor, overmatig drankgebruik, zwarte handel en ongehoorzaamheid.
Timmermans is een van de officieren die indertijd zelf aan de bel trokken. In 1995, toen hij al een paar maanden in het Angolese binnenland was gestationeerd, besloot hij na overleg met wat oudere officieren het 'disfunctioneren' in de hoofdstad Luanda van een collega te melden. De voedselhulp waarvoor de man moest zorgen, stokte.
'Hij liet ons in de steek, hij had het te druk met zijn vrouwen', zegt de kapitein. 'Als je in zo'n uitgestrekt land op een afgelegen post zit, dan heb je juist elkaar hard nodig.' Het probleem werd gemeld aan een bezoekende stafofficier uit Nederland. Deze en andere meldingen van Angola-gangers waren echter geen aanleiding voor de militaire top in Den Haag voor een grootschalig onderzoek.
Kapitein Timmermans heeft absoluut geen behoefte om het gedrag van zijn oud-collega's goed te praten. Maar hij mist de nuanceringen. Want in Angola moest onder benarde omstandigheden worden gewerkt. Verveling, oorlogsdreiging, slechte behuizing en overvallen speelden de VN-soldaten parten.
Zelf zat de kapitein een half jaar in Balombo, op 150 kilometer van de havenstad Lobitho. Met stukjes zeep kocht hij van de bevolking vlees en eieren. Het gebied was bezaaid met mijnen. Communicatie met de buitenwereld was gebrekkig.
Samen met een Pool, een Noor en een Zweed moest hij toezien op naleving van het bestand door de strijdende partijen. Tot overmaat van ramp deugde de VN-leiding, die in Afrikaanse handen was, niet. VN-regels die seksuele contacten met vrouwen moesten beteugelen, heeft Timmermans nooit onder ogen gehad.
Hij maakte zelfs mee dat de Nigeriaanse commandant toestemming gaf om ook na elf uur 's avonds vrouwen op het terrein te hebben. Afrikaanse soldaten hielden er in Angola zelfs meerdere vrouwen op na. Pas toen Voorhoeve onlangs opdracht gaf tot het onderzoek, hoorde de kapitein over het misbruik van minderjarige Angolese meisjes.
Timmermans: 'Ik kon van de collega's niet zien of hun vriendin jonger dan zestien was. Ik heb daar zelfs nooit aan getwijfeld. Wat men vergeet is dat meisjes van die leeftijd daar al heel volwassen zijn. Over de cultuur van het volk, het warmbloedige van de vrouwen, hebben we eigenlijk niets gehoord voor we weggingen.'
De voormalige Angola-ganger vindt dat de misstanden bestraft moeten worden. Zeker omdat er officieren bij betrokken waren. 'We praten over volwassen mensen die hun voorbeeldfunctie vergaten.' Maar Timmermans waarschuwt voor 'een hetze' tegen de ruim tweehonderd Angola-gangers die wl hun werk goed hebben gedaan.
Timmermans: 'Eerlijk gezegd voel ik mij nu net als de KNIL-militair die alles slecht zou hebben gedaan. Terwijl we zoveel goeds hebben verricht. Mijnen hebben we geruimd, oorlogsgewonden verzorgd. Minister Pronk zou heel trots op ons zijn geweest. Maar dit alles wordt nu onderbelicht. We voelen ons in onze wiek geschoten.'

