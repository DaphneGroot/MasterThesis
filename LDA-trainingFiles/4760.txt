	Flamboyante lady in een mannenwereld BRITSE ARISTOCRATE GERTRUDE BELL GAF MEDE VORM AAN MIDDEN-OOSTEN
	TOEN DE SCHRIJFSTER Vita Sackville-West in het voorjaar van 1926 in Bagdad een bezoek bracht aan Gertrude Bell, trof ze een statige, levenslustige vrouw. 'Ze had de gave om iedereen op slag enthousiast te maken, je het gevoel te geven dat het leven vol rijkdom en opwinding was', noteerde zij. Net als vele anderen kon zij niet vermoeden welke twijfels en depressies verborgen lagen achter het zelfverzekerde uiterlijk van de 57-jarige Miss Bell.
De 'ongekroonde koningin van Irak', zoals ze door Britten en Arabieren werd genoemd, bekleedde als secretaris van het Midden-Oosten een sleutelpositie bij de Britse inlichtingendienst. Met haar reiservaringen in de Arabische wereld, haar grote kennis van verhoudingen en gevoeligheden tussen de volkeren, en haar intelligente diplomatie had ze de grenzen van het nieuwe Irak op de kaart gezet. Ondersteund door T.E. Lawrence (of Arabia) had ze haar protg Faisal op de troon geholpen.
'Haar kans om te trouwen en kinderen te krijgen mocht dan verkeken zijn', schrijft Janet Wallach in Koningin van de woestijn, haar biografie van Bell, 'ze had Irak geconcipieerd en gebaard alsof het haar eigen kind was.'
De vergelijking zou een pompeuze metafoor zijn, ware het niet dat er veel waarheid achter schuilgaat. De 'Arabische kwestie' waarin Gertrude Bell jarenlang een hoofdrol speelde, was niet meer het hot item op de internationale agenda's. De verdeling van mandaatgebieden - en oliebelangen - tussen Britten en Fransen was nagenoeg rond. De Arabische en andere volkeren hadden voorlopig hun rol opgeist.
Op diners en banketten zagen Arabieren en westerse diplomaten steevast de flamboyante Britse aristocrate verschijnen. Struisvogelveren op haar jurken, een overdaad aan bloemen of fruit op haar breedgerande hoeden. Maar het politieke werk waarin ze zich jarenlang had vastgebeten, was afgelopen. Haar gezondheid was wankel. Haar beminde, de veel jongere diplomaat Ken Cornwallis, had haar afgewezen en aan het thuisfront in Groot-Brittanni was het familie-imperium van de Bells aan het aftakelen.
Gertrude was neerslachtig in die laatste maanden van haar leven. 'Mijn bestaan hier is te eenzaam; je kunt onmogelijk je hele leven alleen blijven. Ik kan het in elk geval niet', schreef ze aan haar tweede moeder, Florence. Hoewel ze al jaren in het Midden-Oosten woonde en Engeland maar af en toe bezocht, was haar familie, vooral haar vader, een leven lang haar steun en toeverlaat.
Het British Empire schreef zijn hoogtijdagen en de industrile revolutie bloeide als nooit te voren, toen Gertrude Margaret Lowthian Bell in 1868 werd geboren als oudste dochter van de rijke staalmagnaat Hugh Bell. Hij bood haar onvoorwaardelijk liefde en geborgenheid, nadat haar moeder was overleden bij de geboorte van haar broertje. Aan haar vader in het bijzonder zou ze haar leven lang haar zelfrespect en haar niet geringe ego blijven ontlenen. Mede door hun intense en openhartige briefwisseling is veel over haar bewaard gebleven.
Ze was een product van haar tijd: vanuit het levendige, intellectuele milieu waarin ze opgroeide, kreeg ze een heilig ontzag mee voor the Empire. Hoewel de victoriaanse moraal haar met de paplepel werd ingegoten, waren haar ouders liberaal genoeg om haar een studie geschiedenis in Oxford te laten volgen. Gertrude bleek een ondernemende, briljante vrouw, die zich als een vis in het water voelde in het mannenbolwerk van de universiteit.
Maar toen ze officieel als 'huwbaar' op de markt werd gelanceerd, verstreken de drie seizoenen die daar in die tijd gebruikelijk voor stonden, zonder dat ze iemand tegenkwam die ze interessant genoeg vond als echtgenoot. Zoals ze haar hele leven zou blijven ervaren, deinsden veel mannen terug voor haar scherpe tong en haar aperte weigering zich te gedragen als een serviele dame.
Tijdens een reis naar Perzi raakte ze niet alleen in de ban van het Midden-Oosten, ze leerde ook haar eerste grote liefde kennen: de jonge diplomaat Henry Cadogan. De enige reden dat de heftige romance niet tot een huwelijk leidde, waren de sociale codes van die tijd: hij had nauwelijks familiefortuin en haar vader was tegen het huwelijk. Gertrude leerde haar verdriet te bezweren op een manier die ze later na het ingrijpende verlies van een geheime (want getrouwde) liefde opnieuw zou toepassen: ze stortte zich in werken en reizen.
In de daarop volgende jaren studeerde ze Arabisch in Jeruzalem, organiseerde ze op eigen houtje expedities naar archeologische vindplaatsen in de woestijn, waarbij ze haar metingen soms verrichtte met het meetlint om de loop van een geweer gebonden vanwege het dreigende gevaar van de woestijnstammen, en schreef ze boeken over haar archeologische werk. Ze leerde veel Arabische sjeiks en stamhoofden kennen, gezeten onder de luifel van hun woestijntenten, bestudeerde Romeinse en Byzantijnse runes en bouwde in het Midden-Oosten een uitgebreid netwerk op van diplomatieke contacten.
Het is in dit deel van het boek dat Janet Wallach de politieke situatie in het Midden-Oosten, waarin voor Gertrude zo'n belangrijke positie was weggelegd, naar voren haalt. De avonturen van de lady die in haar Parijse mantelpak de soeks doorkruiste, worden gaandeweg ingebed in de internationale verwikkelingen.
Terwijl het Ottomaanse rijk instortte en de Eerste Wereldoorlog naderde, verdedigden Europese mogendheden hun belangen in het Midden-Oosten. De informatie en contacten die Gertrude tijdens haar woestijnreizen opdeed, werden van steeds groter belang in de Britse diplomatie, die de route naar India en haar oliebelangen wilde veiligstellen. Churchill werd minister van Kolonin; onder aanvoering van Lawrence of Arabia, met wie Gertrude tijdens haar archeologische werk bevriend was geraakt, werd na terugtrekking van de Turken met Britse steun een Arabische staat gesticht in Damascus.
Ambitieus als ze was, wilde ze haar kennis maar al te graag in dienst stellen van haar land. Geraffineerd laat Wallach de lijnen van de persoon Gertrude Bell uitvloeien naar het netwerk van Britse functionarissen en daarmee naar de complexe politieke verhoudingen in het Midden-Oosten. Ze doet dit niet dan nadat ze haar karakterschets van Bell op grond van vele brieven, citaten en gebeurtenissen heeft voltooid.
Wallach houdt zich verre van een uitgebreide psychologische interpretatie, maar schetst uit feiten een soms keiharde vrouw die zowel een koppige eigenwijsheid uitstraalt als een slimme charme. In de mannenwereld waarin ze zich beweegt, steekt ze niet zelden met kop en schouders boven haar collega's uit, een uitzonderlijk gegeven in die tijd.
Het bracht haar als vrouw in een dubbele positie. Ze had weinig respect voor de wat suffe diplomatenvrouwen, maar haar vaak omstreden meningen en invloed kwamen haar op afgunst en dedain te staan van mannen naar wier erkenning ze zo smachtte. Ze 'was altijd de slaaf van de een of ander die op dat moment toevallig invloedrijk was', schreef T.E. Lawrence later.
Vooral met Arabieren stond ze op goede voet. Als geen ander kende ze hun onderlinge verhoudingen en gevoeligheden. Ze werd ingezet om voorzichtig meningen te peilen, om Arabieren op n lijn te krijgen en te winnen voor de Britse standpunten. Door Wallachs gedetailleerde beschrijvingen van een scala aan personen en belangen dreigt de persoon Gertrude Bell soms even onder te sneeuwen, maar vaker wordt juist uit haar persoonlijke betrekkingen en correspondenties het fascinerende spel van de grootmachten in het Midden-Oosten zichtbaar.
Koningin van de woestijn is daarom behalve een intelligente biografie ook een fascinerend verslag van de politieke machinaties in het Midden-Oosten, die tot in onze tijd doorwerken. Gertrude Bell trok uiteindelijk 'de lijnen in het zand' van Irak en Koeweit, die na vele politieke verwikkelingen uiteindelijk zouden leiden tot de Golfoorlog.
Bell was erbij in Parijs toen de Europese mogendheden in 1919 de boedel verdeelden na de Eerste Wereldoorlog. Met Lawrence maakte ze zich sterk voor een Arabisch bestuur onder Brits bewind in Mesopotami en Irak. Ze werd vertrouwelinge van Faisal, meubileerde zelfs diens paleis en deelde uiteindelijk haar latere eenzaamheid met de jonge koning. Haar gloriejaren als mede-architecte van het Midden-Oosten waren definitief voorbij.
Toen ze als jonge vrouw geen geschikte partner tegen het lijf was gelopen, schreef ze aan haar tweede moeder: 'Ik hoop dat uw man een troost voor u is, zoals u ziet heb ik er geen die mij kan troosten.' Met een angstig gevoel dat ze alleen door het leven zou moeten, vervolgde ze: 'Lieve moeder, zeventig jaar is toch wel erg lang, of niet soms?' Ze zou zover niet komen. Op 11 juli 1926 nam Gertrude Bell een overdosis slaappillen.
Nell Westerlaken
Janet Wallach: Koningin van de woestijn - Gertrude Bell: Raadgever van Koningen, Avonturier, Bondgenoot van Lawrence of Arabia.
Anthos; 527 pagina's;  59,90.
ISBN 90 414 0157 1.

Foto
	Gertrude Bell met een bediende voor haar tent in Turkije, juni 1907. FOTO UIT 'DESERT QUEEN'

