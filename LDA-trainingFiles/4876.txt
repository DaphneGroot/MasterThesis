	Segers beroept zich op crimineel verleden
	Van onze correspondent
Bert Wagendorp

LONDEN
Aanklager David Calvert Smith opende dinsdag in het Zuid-Engelse Winchester het proces tegen de (voormalige) profvoetballers Grobbelaar, Segers en Fashanu onmiddellijk de aanval tegen het drietal, dat ervan wordt beschuldigd wedstrijden in de Premier League te hebben gemanipuleerd. De drie voetballers en de bij de zaak betrokken Maleisische zakenman Heng Suan Lim herhaalden onschuldig te zijn.
Volgens Calvert Smith zou de Nederlandse keeper Hans Segers in 1994 meerdere malen, kort nadat zijn toenmalige club Wimbledon een wedstrijd had verloren, 'grote bedragen' op een rekening hebben gezet die hij had geopend bij het Londense filiaal van een Zwitserse bank.
In de oorspronkelijke aanklacht is alleen sprake van een bedrag van zestigduizend gulden, dat zou zijn uitbetaald nadat Wimbledon met 3-0 had verloren van Liverpool. Volgens de aanklacht was dat geld afkomstig van een Maleisisch goksyndicaat.
Calvert Smith zei dat Segers tegenover de politie had verklaard, dat de bedragen die hij op de Zwitserse rekening had gestort afkomstig waren van een bankrekening die hij sinds het eind van de jaren zeventig had aangehouden op de Kanaaleilanden. Het geld zou Segers hebben verkregen met 'misdaden in zijn jeugdjaren'. Calvert Smith noemde die verklaring 'vergezocht'.
Segers ging in 1984 van PSV naar Nottingham Forest en vandaar, in 1988, naar Wimbledon. Voor die club kwam hij zeven seizoenen uit.
Voormalig Liverpool-doelman Grobbelaar zou volgens de aanklager uit onvrede met zijn salaris bij Liverpool, ruim een half miljoen gulden per jaar, in 1993 zijn overgegaan tot het manipuleren van wedstrijden. Grobbelaar zou dat tegenover de politie ook hebben toegegeven.
John Fashanu, ook een oud-speler van Wimbledon, fungeerde als intermediair tussen syndicaat en voetballers.
De affaire kwam aan het rollen nadat de tabloid The Sun Grobbelaar via een voormalige zakenvriend, Chris Vincent, tweeduizend pond had aangeboden, zogenaamd als betaling voor het ritselen van wedstrijden. Grobbelaar accepteerde dat bedrag.
Vincent is de belangrijkste getuige van aanklager Calvert Smith. Naar verwachting zal de rechtzaak ongeveer acht weken duren. Op omkoping staat in Groot-BrittanniÃ« maximaal zeven jaar cel en een ongelimiteerde geldstraf.

