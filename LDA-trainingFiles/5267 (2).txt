Jeugdrechtbank (België).
De jeugdrechtbank is in België een speciale kamer van de rechtbank van eerste aanleg, gericht op jongeren, meestal tot hun 18de verjaardag.
Rechten van kinderen.
Het internationaal Verdrag inzake de Rechten van het Kind is sinds 1989 van kracht.
Dit verdrag geeft aan jongeren tot 18 jaar een groot aantal fundamentele rechten: basisrechten, beschermingsrechten en inspraakrechten.
De basisrechten houden in dat elk kind recht heeft op een gezin, een goede opvoeding en ontwikkeling en een toereikende levensstandaard, op gezondheidszorg, onderwijs en vrije tijd.
De beschermingsrechten houden in dat elk kind het recht heeft op bescherming tegen misbruik en mishandeling.
De inspraakrechten houden in dat het kind recht heeft op een eigen mening en het recht heeft om mee te denken en te werken, bijvoorbeeld in de jeugdbeweging, de jeugdvereniging. Dat recht geldt thuis, op school en in de hulpverlening.
Deze rechten zijn gefundeerd op respect voor het welzijn en de mening van kinderen en jongeren.
Procedure bij de jeugdrechtbank.
De procureur oordeelt over de ernst van de situatie en beslist of een zaak naar de jeugdrechter gaat of niet. Als de procureur een maatregel vraagt aan de jeugdrechter noemt men dat een vordering.
Rechtswaarborgen.
De jongere heeft recht op bijstand van een advocaat, telkens hij voor de jeugdrechter komt, nog voor de jeugdrechter een beslissing neemt.
De jongere heeft het recht gehoord te worden, voor de jeugdrechter een beslissing neemt.
Indien de jongere niet akkoord gaat met de beslissing kan hij in hoger beroep gaan.
Strafregister.
Als de jeugdrechter een vonnis velt over jongeren die een als misdrijf omschreven feit pleegden, wordt dat vonnis bijgehouden in het centraal strafregister. De feiten komen niet in het gemeentelijk strafregister en ook niet op het getuigschrift van goed zedelijk gedrag.
De informatie uit het centraal strafregister is niet toegankelijk voor particulieren, of een werkgever, ook als die werkgever de overheid is. De informatie is alleen toegankelijk als ze onontbeerlijk is, bijvoorbeeld als je na je 18 jaar nog ernstige feiten pleegt, of als je je kandidatuur stelt voor leger of de geïntegreerde politie. De informatie wordt dan medegedeeld tot de leeftijd van 28 jaar. De jongere kan echter verzoeken de informatie van het vonnis te schrappen, vijf jaar na het einde van de opgelegde maatregel.
Maatregelen ter bescherming van minderjarigen.
De Jeugdrechtbank kan ter bescherming van minderjarigen maatregelen nemen ten aanzien van de ouders maar ook direct ten aanzien van minderjarigen. De maatregelen die de jeugdrechter kan nemen verschillen enigszins naargelang op grond waarvan de jeugdrechtbank gevraagd is om maatregelen te nemen.
Maatregelen bij (rechtstreekse) POS.
Ingeval van een problematische opvoedingssituatie waarbij de jeugdrechtbank rechtstreeks is gevat, eindigen de maatregelen van rechtswege na 45 dagen. Binnen die termijn moet een buitengerechtelijke oplossing gevonden worden via het Comité voor bijzondere jeugdbijstand of de bemiddelingscommissie. De voorziening waaraan de jongere in dit geval is toevertrouwd neemt contact op met de sociale dienst van het comité om de buitengerechtelijke hulpverlening op gang te brengen.
Jeugdbescherming voor meerderjarigen.
Sinds 1990 is in België de leeftijd van de burgerlijke meerderjarigheid verlaagd tot 18 jaar, waardoor de maatregelen van de jeugdbescherming in principe slechts konden gelden voor -18-jarigen. Om dit te verhelpen werden een aantal mogelijkheden gecreëerd om de interventie van de jeugdbescherming voor delinquenten uit te breiden tot na de meerderjarigheid.
