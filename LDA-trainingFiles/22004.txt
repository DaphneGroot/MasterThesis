Nationale Hitparade.
De Nationale Hitparade was de opvolger van de Daverende Dertig, uitgezonden vanaf 27 juni 1974 door de NOS op Hilversum 3 met presentator Felix Meurders. De publieke hitlijst is opgezet door platenhandel en -industrie, auteursrechtenorganisatie Stemra en de NOS.
Gedrukte exemplaren.
Er verscheen een gedrukt exemplaar op 29 juni 1974. Op 5 september 1974 werd dit vervangen door een blaadje in de kleuren rood, wit en blauw. Op 3 oktober 1975 verscheen de gratis "Nationale Hitparade Krant". Dit was een uitgave van Uitgeverij Keihard & Swingend b.v. in opdracht van Het Instituut 'de Nationale Hitparade'. Samenstellers waren Evert Wels en Ronald Mooy, medewerkers van Buma/Stemra.
Op de middenpagina van de Nationale Hitparade Krant stonden onder andere de Nationale Hitparade, Tip 30, Elpee Top 20, Nederlandstalige Top 10, Elpeeoase, Top 10 klassiek en de Top 10's van Vlaanderen (BRT Top 30), Engeland, Duitsland, Frankrijk en de Verenigde Staten. Tevens werden op die pagina de Troetelschijf en de Tipelpee vermeld.
In januari 1977 ging het krantje op in de Hitkrant. Daarna verschenen er tot oktober 1985 alleen gedrukte versies van de lijst ten behoeve van de platendetailhandel. Van oktober 1985 tot en met december 1986 verscheen er een langwerpig gedrukt exemplaar. Daarna werd tot februari 1988 de lijst weer alleen als detaillistenexemplaar verspreid. Van februari 1988 tot september 1988 werd de "Top 100 Hitlijst" uitgegeven, direct opgevolgd door het "Top 100 Magazine" (betaald). In november 1988 hield deze uitgave op te bestaan. Tot december 1989 verscheen toen alleen weer een detaillistenexemplaar. Toen de naam van de hitlijst op 16 december 1989 gewijzigd was in "Nationale Top 100", kwam er weer een gedrukt exemplaar op de toonbank van de platenzaken terecht. Op 1 april 1992 kwam hieraan een eind. Eén week later werd een doorstart gemaakt door middel van de Nationale Top 100-krant. Op 1 juli 1992 werd deze publicatie stopgezet. Daarna werd de lijst tot de start van de (Mega) Top 50 alleen afgedrukt in Muziek & Beeld Info alsmede in een aantal kranten zoals "De Telegraaf" en "De Gelderlander".
Uitbreiding van het aantal noteringen.
Eind 1977 ging Intomart de Nationale Hitparade samenstellen onder auspiciën van Buma/Stemra. Op 3 juni 1978 werd de hitparade, die uit 30 noteringen bestond, uitgebreid tot een Top 50. Hierbij werd de Tip 30 opgeheven. Op donderdag 26 februari 1987 werd de lijst vergroot tot 100 noteringen en de naam gewijzigd in "Nationale Hitparade Top 100". Op donderdag 14 december 1989 werd "Nationale Top 100" de nieuwe naam. Op zondag 7 februari 1993 werd de hitparade opgevolgd door de "Top 50", waarvan de naam een maand later gewijzigd werd in Mega Top 50.
Uitzending.
Vanaf het begin was Felix Meurders de vaste presentator op vrijdagmiddag van 16.00 tot 18.00 uur. In 1979 verloor de NOS door het behalen van de C-status van VOO haar zendtijd op vrijdagmiddag en werd het programma in eerste instantie verbannen naar een halfuurtje op woensdagavond van 19.00 tot 19.30 uur voor Langs de Lijn waarbij het niet mogelijk was alle platen te draaien en de luisteraars dan ook een briefkaart met hun keuze konden insturen waarna er een selectie werd gedraaid. Na korte tijd verhuisde het programma naar de zondagmiddag van 17.00 tot 19.00 uur en konden alle platen weer worden gedraaid.
Op 10 januari 1982 werd Meurders opgevolgd door Frits Spits en werd het programma op de vroege zondagavond van 18.00 tot 20.00 uur uitgezonden. Tom Blomberg was van oktober 1984 tot woensdag 27 november 1985 bij de NOS de laatste presentator van de hitlijst die nu op de woensdagmiddag van 16.00 tot 18.00 uur werd uitgezonden. Doordat de NOS per 1 december 1985 veel uitzendtijd op Radio 3 kwijtraakte, nam de TROS de Nationale Hitparade over, het moment dat de naam van Hilversum 3 werd veranderd naar Radio 3. De eerste uitzending bij de TROS op 3 was op donderdag 5 december 1985, met tussen 14:00 en 16:00 Erik de Zwart en van 16:00- 18:00 uur Ferry Maat. Vanaf 15 mei 1986 hebben Jeroen Soer, Peter Teekamp, Martijn Krabbé en Daniël Dekker de radio-uitzending gepresenteerd op de donderdagmiddag.
Op tv zond AVRO's Top Pop de lijst uit van 1974 t/m 1978 en van 1981 t/m 1988. Het programma Popformule van de TROS bracht tussen 1984 en 1986 ook de hitlijst op het scherm, met als presentator Erik de Zwart.
