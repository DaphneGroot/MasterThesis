Hermandad.
In Enschede is het plein waar het hoofdbureau aan gevestigd is, naar de hermandad genoemd.
Hermandad is Spaans voor broederschap, van "hermano", broeder.
De correcte uitspraak is: "ermandá": met klemtoon op de laatste lettergreep, niet uitgesproken beginletter en nauwelijks hoorbare eindletter.
Hermandad was vanaf de 12e eeuw de algemene naam voor een verbond van kerels die de gemeenschap beschermden.
Aanvankelijk beschermden ze vooral de pelgrims naar Santiago de Compostella.
De bekendste broederschap werd de "Santa Hermandad", een verbond van steden in geheel Castilië onder Alfons VIII. Dit verbond werd georganiseerd tot een staatsorgaan (1496), waardoor een enigszins betrouwbaar politieleger tot stand werd gebracht. Hun doel was duidelijk: de burger te beschermen tegen mishandeling, inbraak, diefstal, verkrachting.
Het woord 'hermandad' wordt ook gebruikt als ironische bijnaam voor de Nederlandse politie in het algemeen. Hiermee geeft de schrijver aan dat hij de integriteit (waar de echte Hermandad om bekendstond) van de moderne organisatie in twijfel trekt. Zie ook Lijst van bijnamen van de politie.
