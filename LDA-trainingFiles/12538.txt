Prinsenhof (Delft).
Museum Prinsenhof is een museum aan het Sint Agathaplein in Delft. Het behoort tot de Top 100 van de Rijksdienst voor de Monumentenzorg uit 1990.
Geschiedenis.
Museum Prinsenhof heette aanvankelijk "Sint-Agathaklooster". Alyd Busers (overleden in 1409) was een rijke weduwe die zich aan het eind van de veertiende eeuw — samen met haar dochter Aechte — aansloot bij een groep Delftse zusters. In 1403 nam deze groep een huis aan de Oude Delft in gebruik als klooster. Ze noemden dit klooster het Sint-Agathaklooster naar de heilige Agatha, de naamheilige van dochter Aechte. Alyd Busers werd de eerste moeder-overste. Zij werd opgevolgd door haar dochter Aechte. Omdat de groep zusters steeds groter werd, werd het klooster vele malen uitgebreid tot het het grootste (en ook rijkste) klooster binnen de muren van middeleeuws Delft werd. De laatste rector van het katholieke klooster was priester-dichter Cornelis Muys, die in 1572 te Leiden vermoord werd door Willem II Lumey, opperbevelhebber van de Watergeuzen in dienst van de Nederlandse Opstand.
Na de Reformatie in de tweede helft van de zestiende eeuw werd het gebouwencomplex opgesplitst in afzonderlijk gebruikte delen. Een deel van de kapel bleef als thans Hervormde kerkelijke ruimte in gebruik en in de lange zuidelijke vleugel bleven nog enkele getolereerde kloosterzusters wonen.
Willem van Oranje.
Het overige gedeelte van de gebouwen werd ingericht als hof van Prins Willem van Oranje, die van 1572 tot 1584 regelmatig in het Sint-Agathaklooster verbleef. Daardoor staat het sindsdien bekend als 'Het Prinsenhof'. In 1584 werd hij in Het Prinsenhof vermoord door Balthasar Gerards.
Latere ontwikkelingen.
In 1657 werd het Prinsenhof gedeeltelijk ingericht als lakenhal. Van 1775 tot 1807 was er de Latijnse school van Delft gevestigd. Het complex werd tussen 1932 en 1951 gerestaureerd tot een stedelijk museum.
Vlak naast Museum Prinsenhof ligt de huidige Waalse kerk. Museum Prinsenhof trekt jaarlijks ongeveer 63.500 bezoekers. Aan de nabijgelegen tramhalte "Prinsenhof" aan de Phoenixstraat stopt tram 1.
