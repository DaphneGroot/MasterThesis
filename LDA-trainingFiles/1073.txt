	Bonn wil slacht alle Britse en Zwitserse koeien
	AFP, Reuter
BONN
De Duitse minister van Volksgezondheid Horst Seehofer heeft woensdag herhaald dat alle uit Groot-Brittannië en Zwitserland geïmporteerde runderen en hun nakomelingen moeten worden geslacht. Dit uit vrees voor verspeiding van de gekke-koeienziekte BSE.
Omwille van de volksgezondheid is 'geen compromis' mogelijk, zei Seehofer woensdag in Bonn. In totaal gaat om 50 duizend dieren.
In Duitsland is de bezorgdheid dat BSE in het land voorkomt de afgelopen weken sterk toegenomen, nadat de ziekte bij een Galloway-kalf was geconstateerd en een 41-jarige vrouw was overleden aan een ziekte die verband houdt met de gekke-koeienziekte.
Voor een commissie van het Duitse parlement zei Seehofer dat de slacht noodzakelijk is van alle nakomelingen van de ingevoerde dieren, ongeacht genetisch onderzoek dat moet aantonen of het dode kalf was geïnfecteerd door zijn moeder. Het Duitse ministerie van Landbouw wil maar 14 duizend nakomelingen van de Britse en Zwitserse importkoeien slachten. En alleen als overdracht van de ziekte van de moeder op het kalf is aangetoond.

