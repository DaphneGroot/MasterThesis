	Veel speeltuinen met sluiting bedreigd
	Van onze verslaggeefster
AMERSFOORT
 Veel speeltuinen worden met sluiting bedreigd omdat speeltoestellen over het algemeen niet aan de nieuwe veiligheidseisen voldoen. Vanaf 1 maart moeten klimrekken, schommels, wippen, glijbanen en gemotoriseerde toestellen een keurmerk dragen. Speeltuig dat niet aan de normen voldoet, moet worden weggehaald of aangepast.

Het ministerie van Volksgezondheid, Welzijn en Sport heeft de maatregelen ingesteld omdat jaarlijks gemiddeld vijftienduizend grote en kleine ongelukken in speeltuinen plaatsvinden. Vorig jaar overleed een Utrechts meisje na een val van de schommel en twee jaar geleden werd een kleuter uit Oude Pekela gewurgd toen zijn das boven aan de glijbaan bleef steken.
Met de veiligheidseisen hoopt het ministerie het aantal ongelukken in speeltuinen binnen tien jaar met 25 procent te verminderen. In de nieuwe wet staat onder meer dat glijbanen horizontaal moeten beginnen en eindigen. Ook moeten hekken om schommels geplaatst worden, om botsingen met langslopende kinderen te vermijden.
Veel speeltuinverenigingen hebben geen geld om toestellen te vervangen. Volgens de NuSo, de organisatie van speeltuinbeheerders, is het animo bij gemeentebesturen voor financiÃ«le steun gering. 'Speelruimte voor kinderen ligt vaak midden in een dorp of stad, en om die reden is de grond gewild voor woningbouw of voor de aanleg van parkeerplaatsen', zegt woordvoerder G. Kramer van de NuSo. Hij verwacht dat een kwart van de ongeveer duizend speeltuinen en
-tuintjes daardoor op termijn zal verdwijnen. '
'De gemeente lacht zich gek', zegt M. ter Wal, voorzitter van speeltuinvereniging Het Soesterkwartier in Amersfoort. 'We vechten al jaren om subsidie voor deze speelplek te behouden, maar nu is dat een verloren zaak.' Het Soesterkwartier is een van de elf wijkspeeltuinen in de gemeente.
Ter Wal heeft een inspectiebureau ingehuurd om te kijken welke toestellen niet aan de nieuwe eisen voldoen. Volgens het bureau moet meer dan de helft van de dertig toestellen worden verwijderd. De schommel staat volgens de inspectie te dicht bij de zweefmolen, de glijbaan zou te steil zijn en de kabelbaan is afgekeurd omdat de spijlen naast de trap niet verticaal, maar horizontaal zijn.
'Er is hier in zeventig jaar nog nooit een ongeluk gebeurd', stelt Ter Wal. 'Maar toch moeten we hier voor honderdduizend gulden aan toestellen vervangen. Dat kunnen wij niet betalen. 't Is eeuwig zonde, maar die dingen moeten weg.'
De toestellen die wel in Het Soesterkwartier mogen blijven staan, moeten volgens de inspectie grondig aan de nieuwe normen worden aangepast. Door de extra kosten die dat met zich meebrengt, staat de baan van de toezichthouder van de speeltuin op de tocht. 'Ome John' houdt al twintig jaar dagelijks van half negen tot half zes toezicht op het terrein.
Met de aanpassing van vijftien toestellen zou hij niet meer betaalbaar zijn, en door de verwijdering van de rest is hij bovendien niet meer nodig, stelt Ter Wal.
Vooral het verdwijnen van speeltuinen met toezicht vindt woon- en speelomgevingsdeskundige W. van Os een kwalijke zaak. 'In Nederland hebben de laatste jaren al veel speeltuinen plaats moeten maken voor parkeerruimte.
Een gevolg daarvan is dat kinderen hun toevlucht elders in wijken gaan zoeken. Dat geeft extra overlast en er zal minder toezicht op de jeugd zijn. Op die manier krijg je wel het aantal ongelukken in speeltuinen omlaag, maar zie ik het aantal verkeersongelukken in de toekomst drastisch stijgen.'

