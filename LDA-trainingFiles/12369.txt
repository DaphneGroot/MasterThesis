Toontje Lager.
Toontje Lager was een Nederlandstalige popband afkomstig uit Wageningen. De groep heeft begin jaren 80 een aantal hits gescoord, waaronder "Stiekem gedanst" en "Net als in de film". Toetsenist Bert Hermelink schreef veruit de meeste nummers.
Historie.
Toontje Lager werd in 1978 onder de naam "Maandverband" opgericht door Hermelink. In 1979 werd de naam gewijzigd in Toontje Lager. Met zanger Bert Vermaas werd in 1980 de eerste (titelloze) elpee uitgebracht. Het nummer "Kontaktrock" genoot enige bekendheid doordat het op de verzamelelpee "Uitholling Overdwars" verscheen. Het nummer is op single uitgebracht, als B-kant van "Ja Verrek".
Nadat Vermaas de band verlaten had, trad Erik Mesie als nieuwe zanger toe. Vermaas zou later van zich doen spreken in de Nijmeegse band Het Beest. De albums "Erop of Eronder" (1982) en "Stiekem Dansen" (1983) waren vrij succesvol, mede dankzij het feit dat Nederlandstalige popmuziek op dat moment populair was. In 1982 werd "In Gedachten", de B-kant van de single "Ben Jij Ook Zo Bang", door luisteraars van radiozender Hilversum 3 uitgeroepen tot B-kant van het jaar. De brug van het nummer "Zoveel te doen" was jarenlang de tune van het populaire tv-programma "De heilige koe". Ten tijde van de single 'Vroeg of laat' (1983) verlaten Gerard de Braconier (gitaar) en Huub van Melick (basgitaar) Toontje Lager. Ze worden opgevolgd door Rob Winter (gitaar) en Leon Giesen (basgitaar).
De groep ging in 1985 uit elkaar. Erik Mesie maakte sindsdien twee soloalbums. Bert Hermelink trad op als cabaretier. In 1988 schrijft hij zich in voor het Leids Cabaret Festival en bereikt hij de finale. Hij speelde tot 2007 regelmatig in de Nederlandse theaters. Hermelink heeft nu een eigen muziekstudio in Deventer en produceerde in 2005 het debuutalbum "Dingen Te Doen" van zanger Martin Groenewold, waarop ook verscheidene Hermelink-composities staan. In maart 2008 volgt een tweede cd, met de titel "Zoiets Moet Het Zijn". Bassist Leon Giesen ging onder andere verder met zijn project Mondo Leone terwijl drummer Joost Witte en gitarist Gerard de Braconier de cajun & zydeco band Captain Gumbo oprichten. Ook Leon Giesen maakt er enige tijd deel van uit en terwijl de groep toert in Louisiana (VS) staan ze in 1991 in Nederland in de hitparade met "Allons a Lafayette".
Prijzen.
In 1983 won Toontje Lager (net als Het Goede Doel) een Zilveren Harp.
