Bedoeïenen.
Bedoeïenen zijn voornamelijk verarabiseerde woestijnbewoners in het Midden-Oosten en Noord-Afrika. Bedoeïenen leven vaak in tenten en leiden een nomadisch, semi-nomadisch of sedentair bestaan.
Onder meer door invloeden van de Westerse cultuur en het toerisme is het leven van veel bedoeïenen de laatste decennia sterk veranderd, maar een deel leeft nog met tradities en gebruiken die vele eeuwen teruggaan. Zo zullen veel bedoeïenen tegenwoordig in ieder geval een deel van het jaar een sedentair leven leiden.
Het woord "bedoeïen" is afkomstig van het Arabische: بَدَوِي "badawi", dat "woestijnbewoner" of "nomade" betekent. Het woord "badw", waar dit van is afgeleid, betekent "woestijn" (net als het woord "Sahara" overigens) en heeft zelf ook de betekenis "bedoeïenen" gekregen.
Bedoeïenen in de Negev.
Al vele duizenden jaren wonen bedoeïenenstammen in de Negev. Een van de grootste stammen is de Tarabin. Na het uiteenvallen van het Ottomaanse Rijk zijn de bedoeïenen slachtoffer geworden van conflicten en oorlogen tussen de hen omringende landen. Sinds het begin van de zionistische immigratie eind 19e eeuw in Palestina wordt hun leef- en grondgebied door Joodse organisaties in bezit genomen. In 1948 werd de Negev bij de staat Israël gevoegd.
