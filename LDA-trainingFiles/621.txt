	Z-Holland zet ijsbrekers op grote schaal in
	ANP
DEN HAAG
De provincie Zuid-Holland zet vanaf vrijdag op grote schaal ijsbrekers in. Hiertoe is besloten vanwege de snel invallende dooi en druk van het bedrijfsleven en de scheepvaart. Het vaarverbod blijft voorlopig nog van kracht. Alleen schepen met een ontheffing mogen in konvooi van de opengebroken vaarroutes gebruikmaken.
De provincie houdt vast aan het vaarverbod omdat de vaargeulen die de ijsbrekers maken, te smal zijn voor elkaar passerende schepen. Als de boten te dicht op de kant varen, kan er door kruiend ijs schade ontstaan aan oevers en bijvoorbeeld steigers. De provincie verwacht in de loop van volgende week het vaarverbod te kunnen intrekken.
De Gouwe en een gedeelte van de Oude Rijn zijn woensdag al opengebroken. De Delftse Schie en het Rijn-Schiekanaal tot Leidschendam volgen vrijdag.

