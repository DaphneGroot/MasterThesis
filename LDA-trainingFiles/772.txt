	Zonnig oord voor duistere lieden
	Prins Reinier III vierde recentelijk samen met zijn familie en enkele duizenden Monegasken het heuglijke feit dat zijn voorvader (een onverschrokken strijder) op een stormachtige nacht in 1297 verkleed als monnik het fort Monaco wist binnen te dringen. Het zevenhonderdjarig jubileum van de Grimaldi-dynastie is voor Time aanleiding tot een omslagverhaal over de mini-enclave aan de Middellandse Zee.
Het blad is doorgedrongen tot de vertrekken van 'de 73-jarige, zilvergelokte monarch', die de journalisten 'gewoon gekleed in een blazer' ontvangt en zijn best doet hun vraag te beantwoorden: houden ze het nog wel een volgende zevenhonderd jaar vol daar, of is het Grimaldi-sprookje bijna uit?
Want het gaat niet zo goed met Monaco, nog afgezien van de geheimzinnige kaalheid van weduwe Caroline, de perikelen rond de scheiding van haar zus Stephanie en het feit dat prins Albert koppig vasthoudt aan zijn vrijgezellenstatus. Het is de dreigende teloorgang van de 'b.v. Monaco' die Reinier hoofdbrekens bezorgt. Zo lijdt het staatsbedrijf Société des Bains de Mer (SBM), waaronder de casino's en het grootste deel van de toeristenindustrie ressorteren, behoorlijke verliezen. Een mafia-schandaal heeft de cliënten afgeschrikt.
Monaco kampt met een imago-probleem. Wat de respectabele Monegasken ook proberen, nog steeds kleeft Monaco het beeld aan van belastingparadijs en plaats bij uitstek om zwart geld wit te wassen. Het beeld van een louche enclave die ondanks zijn klein oppervlak, opgevoerde politiesurveillances en recente bankhervormingen toch aantrekkelijk blijft voor de mafia - werden niet kort geleden nog weer zestien Oost-Europeanen uitgewezen wegens banden met de georganiseerde misdaad?
Er is een tijd geweest dat Reinier en zijn vierkoppig kabinet dachten het tij te hebben gekeerd. Totdat enkele gebeurtenissen begin jaren negentig het prinsdom - volgens Time niet groter dan Londens Hyde Park - opnieuw in verband brachten met de omschrijving die schrijver Somerset Maugham er ooit voor bedacht: een zonnig oord voor duistere lieden. Niettemin is de prins ervan overtuigd dat de Grimaldi's het nog eeuwen volhouden in Monaco: 'Onze kracht ligt in de eenheid die onze familie vormt met het volk'. En dat telt toch maar liefst vijfduizend zielen.
Newsweek stelt vast dat Europa in demografisch opzicht een ware gedaantewisseling ondergaat. Oorzaak: steeds meer vrouwen kiezen voor het alleenstaande-moederschap.
Onder meer omdat regeringen zich zorgen maken over de toch nog steeds dalende geboortecijfers - in sommige landen bijvoorbeeld dreigde jarenlang het pensioenstelsel vast te lopen doordat een steeds kleiner reservoir aan jongeren een groeiend aantal ouderen moet gaan onderhouden - wordt de alleenstaande ouder door de maatschappij een stuk welwillender bejegend dan vroeger het geval was.
Sterker nog, inmiddels maken onderzoekers zich al weer druk over het feit dat mensen in verscheidene landen besluiten een kind te krijgen omdat ze dan toegang krijgen tot allerlei mooie voorzieningen.
Het taboe verdwijnt: er zijn alleenstaande tienermoeders die het helemaal geen schande meer vinden een ongepland kind te krijgen; er zijn vrouwen die van tevoren besluiten een kind alleen op te voeden, en er zijn vrouwen die wel bij de vader van het kind wonen (of in ieder geval af en toe) maar er geen heil in zien hem te trouwen. Volgens gegevens van Newsweek wordt in Zweden meer dan de helft van de baby's geboren uit ongehuwde ouders; in Frankrijk en Groot-Brittannië is dat meer dan 30 procent (in Nederland maar 13,1 procent trouwens). Bijna niemand meer staat zoals vroeger de baby af voor adoptie. Niet zelden zijn de kinderen bij het moderne huwelijk aanwezig als bruidsmeisjes of -jonkers. Een Franse onderzoeker meent: 'Dertig jaar geleden was het huwelijk het begin van de relatie, nu is het feitelijk de kroon daarop.'
Karin Veraart

