 REGELING VOOR GROEN BELEGGEN WORDT VERRUIMD. 
 DEN HAAG, 31 okt (Reuter) - De ministeriele Regeling Groenprojecten, die beleggen in milieuvriendelijke projecten moet stimuleren, wordt met ingang van morgen uitgebreid. 
 Dit blijkt uit een mededeling van de ministeries van Volkshuisvesting, Financien en Landbouw. 
 Vanaf 1 november geldt de regeling ook voor projecten die gericht zijn op biologische landbouw als deze voor 13 juli 1994 zijn opgezet. 
 Daarnaast is de lijst van projecten die in aanmerking kunnen komen voor een "groencertificaat" uitgebreid met duurzaam bouwen. 
 Een groot deel, volgens de ministeries circa 75 procent, van de meerkosten van duurzaam gebouwde nieuwbouwwoningen kan door de regeling worden gecompenseerd. 
 Per jaar vallen 5000 duurzaam gebouwde nieuwbouwwoningen onder de regeling die na twee jaar wordt geevalueerd. 
 Groene financiering is mogelijk voor duurzaam gebouwde nieuwbouwwoningen waarvan de stichtingskosten hoogstens vier toen bedragen. De lening bedraagt maximaal 75.000 gulden en heeft een looptijd van 10 jaar. 
 Verder is in de regeling het begrip 'enig eigen rendement' verder toegelicht. 
 Het uitgangspunt van de regeling is dat deze moet bijdragen aan het realiseren van projecten die zonder de regeling niet of onvoldoende van de grond komen. 
 Een project mag echter niet blijvend verliesgevend zijn. Bij de berekening van het eigen rendement mogen overheidssubsidies, waaronder convenantsgelden, als inkomsten worden meegerekend. 
 Door de regeling groenprojecten zijn rente en dividend die particuliere beleggers ontvangen van 'groene instellingen' vrijgesteld van inkomstenbelasting. Deze gelden moeten dan wel afkomstig zijn uit krediet-of beleggingsinstellingen die hoofdzakelijk deelnemen in 'groene projecten'. 
 Op dit moment heeft het ministerie van VROM ongeveer 130 projecten als 'groen' aangemerkt die een waarde van circa 700 miljoen gulden vertegenwoordigen. 
 Naar verwachting is dat eind 1996 opgelopen tot circa 800 miljoen gulden. Er liggen aanvragen voor projecten ter waarde van ongeveer 1,7 miljard gulden, aldus de ministeries. 
 (c) Reuters Limited 1996. 
