	De stoelpoten van Helmut Kohl
	BONN VEERT OP. Eindelijk wordt er weer gezaagd aan de poten van de stoel van de chef. Zijn opvolger is ook al bekend. Helmut Kohl wordt na de door hem verloren verkiezingen van herfst '98 opgevolgd door Wolfgang Schäuble, de man in de rolstoel. Die verklaarde onlangs dat zijn fysieke handicap niet langer een beletsel is voor het zware ambt van regeringsleider.
Schäuble gaat een grote coalitie leiden, een verbond van christen- en sociaal-democraten, die de verenigde republiek eindelijk uit de misère trekt. De hoge werkloosheid, de extreme staatsschuld, de wankelende aow en het antieke fiscale stelsel zijn problemen die de centrum-rechtse regering van CDU/CSU en Vrije Democraten (FDP) met haar krappe meerderheid boven het hoofd zijn gegroeid.
Als er al iets voortvarends wordt gelanceerd, delft het kabinet het onderspit tegen verzamelde werkgevers en vakbonden (korting ziektegeld) danwel in de door de oppositie gedomineerde eerste kamer, de Bondsraad, waar de zestien deelstaten de dienst uitmaken. Van de donderdag gepresenteerde 'fiscale hervorming van de eeuw' blijft vermoedelijk weinig over. Een meerderheid van de Bondsraad is namelijk tégen en niet alleen uit politiek-strategische motieven. Een fiscale verlichting combineren met een verhoging van de btw is geen meesterzet.
De grote kerken, rooms-katholiek en protestant, leggen de laatste hand aan een bepaald uniek, gemeenschappelijke document, waarin de regering wordt gewaarschuwd tegen een tweedeling van de maatschappij. Werkloosheid bestrijden met een afbraak van sociale zekerheid geeft geen pas, menen de zielenexperts.
Wie nog twijfelt, luistert naar oppositieleider Rudolf Scharping. De voorzitter van de SPD-fractie in de Bondsdag verspreidde begin deze week een alarmerende verklaring: 'Bondskanselier heeft de winkel niet meer onder controle. De regering is aan het einde van haar latijn. Partijvrienden demonteren Helmut Kohls regeringstroepen. De SPD sommeert Kohl de Bondsdag eindelijk eerlijk te zeggen hoe Duitsland er economisch en sociaal voorstaat.'
Kohl kijkt wel uit. Hoe luider de oppositie hem ter verantwoording roept, des te demonstratiever mijdt hij het parlement. Vorige week, tijdens de eerste zitting van het nieuwe jaar, verscheen hij pas in de Bondsdag nádat woordvoerders van Groenen, SPD en PDS waren uitgeraasd. Zij eisen dat de kanselier persoonlijk de boeken openlegt.
De verhoogde anti-Kohl activiteiten komen niet uit de lucht vallen. Afgezien van het vanzelfsprekende verlangen de 'eeuwige kanselier' eindelijk af te lossen is 1997 bestempeld als een beslissend jaar voor de Duitse politiek. Niet alleen vanwege de rapportcijfers voor de euro, maar tevens voor de stemming eind '98. In dat kader is het nog interessanter te zien hoe er binnen de regeringspartijen wordt gereageerd op het aanpakken van de inderdaad niet malse problemen.
Kenmerkend voor het respect (of liever: ontzag) dat de kanselier en CDU-voorzitter in eigen gelederen geniet, richt de onvrede zich tot nu toe uitsluitend op zijn ondergeschikten, de ministers. Zo wordt de bewindsman van Economische Zaken, Rexrodt (FDP), door vooraanstaande CDU-leden verweten aan een ongeneeslijke Dachschade (schade aan het hoofd) te lijden. Rexrodt pleit voor soepeler ontslagregelingen.
De minister van Sociale Zaken heet Norbert Blüm, is chef van de CDU in Noordrijn-Westfalen en met Kohl het langst dienende kabinetslid. Blüm heeft in zijn eigen Heimat last van een snel slinkende aanhang, omdat hij telkens eerdere uitspraken moet herroepen, waarin hij verzekert dat 'de aow veilig is'. De aow is helemaal niet veilig, omdat door de groeiende werkloosheid (in december kwamen er nog eens 206 duizend bij) steeds minder mensen premie betalen.
Afgezien van aanhoudende schimpscheuten (uit eigen rijen) richting de ministers van Wetenschap, Milieu en Verkeer (allen CDU) is het voorlopige hoogtepunt de aanval op Theo Waigel, de rekenaar van het kabinet en geestelijk vader van de 'belastinghervorming van de eeuw'. Het zijn vooral jonge CDU-tijgers uit de provincie die Waigel onserieus boekhouden verwijten.
In de deelstaten moeten de lijsttrekkers hun aanhang uitleggen hoe in Bonn gediscussieerd wordt over lastenverlichting, terwijl er tegelijkertijd een verhoging van de btw komt, de ex-DDR blijvend steun behoeft en alle denkbare dienstverlening (huisvuil, ziektekosten, stroom, verzekeringen) duurder wordt. De minister van Financiën, aldus CDU-leiders uit Noord- en Oost-Duitsland, moet weg.
Waigel is ziedend. Buitengewoon lafhartig en onbeleefd, vindt hij de aanvallen. Helmut Kohl voelt intuïtief het dreigende onweer en stelt zich demonstratief achter Waigel. Te hard kan hij zijn jeugdige partijgenoten in de provincie weer niet vallen, omdat hij ze nodig heeft tegen de door hem gehate deelstaatpremiers van de SPD.
Waigel misschien weg, maar verdwijnt ook Kohl? De overlevingskunstenaar heeft voor hetere vuren gestaan. Niettemin worden de messen geslepen en gaan de lijstjes met vroegere crises van hand tot hand.
Kohl weg, alleen al het idee is hier goed voor opperste opwinding.
Willem Beusekamp

