Stoomgemaal.
Stoomgemaal „Vier Noorder Koggen” in Medemblik, thans Nederlands Stoommachine Museum.
Een stoomgemaal is een gemaal dat door een stoommachine wordt aangedreven.
Stoomgemalen zijn in Nederland in gebruik vanaf het eind van de 18e eeuw; in 1787 werd in de Blijdorpse polder in Rotterdam de eerste stoompomp ingezet.
De bloeitijd van stoomgemalen ligt in de 19e eeuw. Ze vervingen de molengangen met windmolens en maakten de aanpak van grotere projecten mogelijk. De reusachtige stoomgemalen "Leeghwater" (1846), "Cruquius" en "Lijnden" (beide 1849) maalden tussen 1849 en 1852 de Haarlemmermeer leeg. Het inpolderen van het meer maakte de bouw van de stoomgemalen "Spaarndam" (1846) en "Halfweg" (1852) noodzakelijk.
In de 20e eeuw zijn veel stoomgemalen omgebouwd tot dieselgemaal of gesloopt. Wel werden aanvankelijk nog enkele nieuwe stoomgemalen gebouwd. Het bekendste hiervan is het Ir. D.F. Woudagemaal (1920).
