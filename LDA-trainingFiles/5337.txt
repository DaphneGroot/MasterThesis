	Ook met Sacchi komt AC Milan niet tot winst
De Italiaanse competitie is weer spannend geworden. Koploper Juventus verloor met 1-0 van Parma. Vicenza, dat in de laatste wedstrijden van slag was, krabbelde weer overeind dankzij een 2-0 zege op Bologna. Milan leed zondag een gevoelige nederlaag tegen Lazio Roma: 3-0.
Het geweldadige treffen tussen Parma en Juventus werd al in de derde minuut beslist door Chiesa. Hij werd vervolgens uit het veld gestuurd, net als ploeggenoot Melli. Ook Juventus beëindigde het duel met negen man. Torricelli en Zidane kregen een rode kaart.
Vicenza dankte de overwinning op Bologna aan de Uruguyaan Otere. Hij kopte eerst een hoekschop in en verzilverde daarna een penalty. Bologna speelde na dertig minuten met tien man vanwege een rode kaart voor de Zweed Andersson.
Sinds Arrigo Sacchi het roer bij AC Milan heeft overgenomen, werd er in de competitie twee keer verloren en volgde uitschakeling in de Champions League. Zonder de geblesseerde Weah was Milan in Rome kansloos. Signori, Casiraghi en de jonge verdediger Grandoni velden het vonnis. Reiziger speelde de volledige wedstrijd; Davids werd na een uur vervangen door Dugarry.
Bijzondere partij was die tussen Udinese en Sampdoria. De eindstand was 4-5. Oud-international Mancini, die boos is op de clubleiding na een afgeketste transfer, scoorde drie keer. Reggiana boekte de eerste overwinning van het seizoen in een uitwedstrijd bij Perugia dat voor het eerst onder leiding stond van oud-Parma-trainer Scala. Met Aaron Winter in de basis won Inter met 3-1 van AS Roma. Voor zijn club scoorden Ganz, Djorkaeff en Fresi.
Barcelona heeft zich 24 uur lang koploper in Spanje mogen voelen. De ploeg van Bobby Robson nam zaterdagavond de eerste plaats over van rivaal Real Madrid. De Catalanen wonnen op een erbarmelijk slechte grasmat van het Riazorstadion in La Coruña met 1-0 van concurrent Deportivo.
Een dag later versloegen de Madrilenen in eigen huis Athletic Bilbao met 1-0. Seedorf ontbrak wegens griep. Madrid lag zondag onder een deken van sneeuw, maar in het San Bernabeu kon worden gevoetbald dankzij het verwarmde veld. Real Madrid overtuigde niet, maar won wel. In de 59ste minuut maakte Raul de enige treffer. De Koninklijke is de enige ploeg die ongeslagen is.
De enige treffer in La Coruña werd een minuut voor tijd gescoord door Pizzi, invaller voor Ferrer. De tot Spanjaard genaturaliseerde Argentijn kopte via verdediger Helder raak. Het was de eerste nederlaag van Deportivo dit seizoen. Barcelona verdiende de enerverende wedstrijd overigens wel te winnen. Ronaldo trof twee keer het houtwerk. Deportivo speelde de slotfase met tien man. Nando kreeg in de 79ste minuut rood.
Atletico Madrid, de tegenstander van Ajax in de kwartfinales van de Champions League, won met 4-2 van hekkensluiter Extremadura. De Madrilenen leidden door doelpunten van de debuterende Roemeen Prodan, Kiko (2) en Juan Carlos. In het laatste kwartier mochten Juanito en Dure tegenscoren. Tenerife, dat Feyenoord uitschakelde in de strijd om de UEFA-beker, versloeg met 2-1 Racing Santander.
Het seizoen begint voor Southampton dramatische vormen aan te nemen. In de competitie is de ploeg hekkensluiter, zaterdag eindigde de strijd om de beker. Reading, uitkomend in de eerste divisie van het Engels voetbal, versloeg Southampton met 3-1.
Southampton maakte zaterdag een nachtmerrie door. In de slotfase werden Benali en Slater uit het veld gestuurd. Ook manager Souness wacht mogelijk nog een straf. Hij belaagde na afloop scheidsrechter Poll.
Verder waren er weinig verrassingen in de derde ronde voor de FA Cup. Bekerhouder Manchester United was te sterk voor het gehandicapte Tottenham Hotspur. Scoles en Beckham beslisten de wedstrijd.
Sheffield Wednesday, de ploeg van Blinker en Trustfull, won ruim van derde-divisionist Grimsby: 7-1. Chelsea had geen moeite met West Bromwich, 3-0. Charlton Athletic dwong een replay af door met 1-1 gelijk te spelen tegen Newcastle United.
Ook met een door griep uitgedunde selectie blijft Glasgow Rangers overeind in Schotland. De koploper won met 2-1 van Hibernian. Glasgow Rangers had vrijdag nog een verzoek ingediend tot uitstel van de wedstrijd. De bond wilde echter geen medewerking verlenen.
De Rangers begonnen slecht. Al na zeven minuten keek de koploper al tegen een achterstand aan door een doelpunt van Harper. Vier minuten later trok Andersen de stand echter weer gelijk. Een kwartier voor tijd stelde Albertz de zege voor de veelvoudig landskampioen veilig. Hij scoorde van elf meter nadat de Deen Brian Laudrup onderuit werd gehaald in het strafschopgebied.
Celtic deklasseerde Motherwell met 5-0. Celtic bleef in het spoor van Glasgow Rangers. De nummer twee van de ranglijst, die donderdag met 3-1 van de koploper verloor, was veel te sterk voor Motherwell. Van Hooijdonk scoorde één keer. De andere treffers kwamen op naam van Cadete (2), Di Canio en Wieghorst. Celtic heeft veertien punten achterstand op de Rangers, maar heeft twee duels minder gespeeld.
In Portugal is Porto nog steeds onbewist leider. In de veertiende speelronde won Porto de thuiswedstrijd tegen Guimares met 3-1. Jardel was weer productief voor Porto. De topscorer was trefzeker in de zevende en 31ste minuut.

Foto
	Chelsea-speler Wise wordt door teamgenoot Di Matteo de lucht ingetild na zijn treffer tegen West Bromwich Albion. FOTO AP

