Vliegveld Hilversum.
} →, decennia lang → decennialang met AWB</comment>
Vliegveld Hilversum (EHHV) ligt in het zuidwesten van Hilversum. Naast het vliegveld ligt de Korporaal Van Oudheusdenkazerne.
Belang.
Door de strategische ligging in de Randstad kan Vliegveld Hilversum van economische betekenis zijn voor de bereikbaarheid van bedrijven in deze regio, nu de Vliegbasis Soesterberg gesloten is en Lelystad Airport zich opmaakt voor de grotere regionale luchtvaart.
Van oudsher is het vliegveld ook van recreatief belang, vele mensen bezoeken het vliegveld om de vliegbewegingen te aanschouwen of om een rondvlucht te maken.
Een vliegclub, een parachute-club en de Gooise Zweefvliegclub zijn op het vliegveld gevestigd, evenals bedrijven die zich bezighouden met onder andere luchtfotografie, luchtreclame, luchttaxi, vliegtuigonderhoud en -verhuur en vlieglessen.
Vliegbewegingen.
Op elke luchthaven worden verplicht de vliegbewegingen geregistreerd, een beweging is een start of een landing. Tijdens lesvluchten worden veel 'touch and go's' gemaakt, waarbij een landing direct overgaat in een start, dergelijke bewegingen worden als twee bewegingen geregistreerd.
Hilversum is decennialang de drukste ongecontroleerde luchthaven geweest, daar is in de jaren zeventig een kentering in gekomen door de opening van Lelystad Airport. Deze luchthaven heeft een deel van de capaciteit van Hilversum overgenomen. Op Hilversum waren als gevolg van de verkeersdrukte al geen reële uitbreidingsmogelijkheden én de beperkte duur van de huurovereenkomst van de gemeente Hilversum met de luchthavenexploitant boden te weinig economisch perspectief voor langdurige investeringen. Zo is in 1974 de Martinair-vestiging op Hilversum "Reclamair" naar Lelystad verhuisd. Hilversum was de bakermat voor het latere Martinair.
De neergang in 2000 is het duidelijke gevolg van de wereldwijde recessie in die periode en het veranderen van de regelgevingen onder andere met betrekking tot de brevettering en opleidingen. Deze regelgeving is per 1999 op Europese schaal gebracht als gevolg van de Joint Aviation Requirement for Flight Crew Licensing (JAR-FCL). Dit heeft een sanering in de vliegopleidingen veroorzaakt.
Vliegveld Hilversum en zijn omgeving.
De gemeente Wijdemeren wenst in het naastliggende Loosdrecht het nieuwbouwplan Sypesteijn te realiseren. Deze wijk zou binnen de geluidscontouren van Vliegveld Hilversum liggen. Omdat sluiting van het vliegveld niet op de agenda staat, wordt een studie gemaakt naar de mogelijkheid om baan 13-31 te sluiten, baan 18-36 te handhaven als grasbaan en baan 25-07 te verdraaien en meteen te verharden.
Enkele bewoners van Hilversum Zuid zijn zeer gekant tegen de verharding van een van de banen omdat dit onduidelijkheid over geluidsoverlast en veiligheid oplevert. Het rapport van Grontmij is zeer eenzijdig en wordt door allerlei partijen betwist. De verontruste bewoners waren massaal aanwezig op een voorlichtingsavond over de verharding. Er is een actiegroep opgericht bestaande uit bewoners en bezoekers van de Hoorneboegse Heide die zich anno 2008 hard gaat maken voor een minder eenzijdig onderzoek en voor minder geluidsoverlast.
Naar aanleiding van de protesten is besloten door de Provincie Noord-Holland om te onderzoeken of het mogelijk is om de wijk Ter Sype te bouwen zonder verharding van de grasbanen.
Ten aanzien van besluitvorming over het vliegveld en de toekomst hiervan, liggen er geen bevoegdheden op lokaal niveau. Deze bevoegdheid ligt bij de provincie Noord-Holland, deze heeft de regie overgedragen gekregen van het Rijk voor de in deze provincie gelegen vliegvelden (behalve Schiphol). (Artikel 8.43 en 8.64 Wet luchtvaart)
Commissie Regionaal Overleg luchthaven Hilversum.
Voor het overleg over het gebruik van de luchthaven met het bevoegde gezag, de omwonenden en de gebruikers is indertijd door de minister van Verkeer en Waterstaat op grond van artikel 28 van de Luchtvaartwet een commissie ingesteld, "commissie-28". De commissie heeft de taak om door overleg van diverse betrokkenen een gebruik van de luchthaven te bevorderen dat zo veel mogelijk recht doet aan de belangen van die betrokkenen.
Door wijziging van de Wet luchtvaart inzake vernieuwing van de regelgeving voor burgerluchthavens en militaire luchthavens (RBML) en de decentralisatie van bevoegdheden voor burgerluchthavens naar het provinciaal bestuur is deze commissie onder provinciale regie gekomen en gaat verder onder de naam: Commissie Regionaal Overleg luchthaven Hilversum.
Lokale beperkingen.
De maximale vlieghoogte voor VFR verkeer rond Hilversum varieert van 1500 voet (450 m) tot 3500 voet (1050 m). (Schiphol TMA 4)
Banen.
Doordat het vliegveld 3 banen heeft, kan er in 6 richtingen worden gestart en geland. Hierdoor kan er bij veel weersomstandigheden (lees: windrichting en -kracht) gevlogen worden. Bij een enkele baan is dit beperkter, gezien de zijwindlimieten die ieder vliegtuig kent, waarbinnen het vliegtuig kan en mag opereren.
Nadeel van grasbanen: Bij extreme droogte, vorst en langdurige regen wordt het vliegveld gesloten, om beschadiging van de baan tegen te gaan.
