Rick de Leeuw.
Rick de Leeuw (Haarlem, 10 november 1960) is een Nederlandse schrijver, dichter, zanger, presentator en muziekproducer.
Levensloop.
De Leeuw is bekend geworden als zanger van de Tröckener Kecks. Hij heeft twintig jaar in "de Kecks" gespeeld, tot en met 2001.
In 2000 debuteerde hij als schrijver met de semi-autobiografische roman "De laatste held". De hoofdpersoon in dit boek is een jongen die na de dood van zijn moeder op een katholieke kostschool terechtkomt en daar droomt van een leven als gevierd voetballer bij Ajax. Als deze droom in scherven valt op de koude stenen vloer van het internaat, vindt hij uiteindelijk een tweede liefde: de rockmuziek.
Rick speelde in 2000 ook een rol in de speelfilm De zee die denkt van Gert de Graaff.
In 2003 verscheen zijn eerste dichtbundel: 'Planeet jeugd'. Hierin zijn de gedichten gebundeld die hij schreef voor het VRT-programma De laatste show. De bundel verkocht - naar maatstaven van de poëzie gerekend - met 8000 exemplaren uitzonderlijk goed.
Zijn tweede roman, 'Comeback!', kwam in 2004 uit. In dit boek kijkt een zanger op leeftijd vanaf de bar van zijn stamcafé De Laatste Pomp terug op een matig geslaagde carrière in de rockmuziek. Zelf noemt De Leeuw deze roman 'virtueel autobiografisch'.
De Leeuw toerde vanaf februari 2004 met Jan Hautekiet aan de vleugel langs Vlaamse en Nederlandse theaters met een programma vol verhalen, gedichten en muziek. Van deze voorstelling verscheen in de zomer van 2004 een dvd, kortweg "Hautekiet & De Leeuw" geheten. In september van datzelfde jaar maakte hij op het Festival van Vlaanderen zijn debuut als toneelacteur in de door Ruud Gielens geregisseerde voorstelling 'De tenen van god'. Samen met Maja Ratkje en Hild Sofie Tafjord bracht hij een tekst van journaliste Anna Luyten.
In 2005 hervatten Hautekiet en De Leeuw hun tournee en volgde De Leeuws tweede dichtbundel: 'Halverwege'. De derde druk van deze bundel is uitgebreid met veertien gedichten die hij schreef voor het Vlaamse televisieprogramma De Nieuwste Quiz. Sinds 2005 is De Leeuw bovendien de vaste presentator van het jaarlijkse Nederlands Kampioenschap luchtgitaar in Paradiso
In 2006 speelden Hautekiet en De Leeuw een lange reeks try-outs in Vlaanderen ter voorbereiding op hun tweede, geheel vernieuwde voorstelling, 'Het leven is nog nooit zo mooi geweest', die najaar 2006 in première ging. Eerder dat jaar presenteerde De Leeuw een eigen talkshow op Canvas, 'De Leeuw in Vlaanderen'.
Eind 2006 werkte hij voor de Koninklijke Vlaamse Schouwburg KVS van Brussel mee aan het toneelstuk Singhet ende weset vro. De Leeuw zong in deze voorstelling onder andere 'Merck toch hoe sterck', 'O Kerstnacht, schoner dan de dagen' van Joost van den Vondel en 'Vrienden', een bewerking van 'Children' van Nick Cave. In oktober 2008 ging dit stuk op tournee door de Balkan en werd uitgevoerd in Zagreb, Sarajevo en Belgrado.
De Leeuw was in 2007 voor het derde opeenvolgende jaar teamcaptain in het VRT-televisieprogramma De Tabel van Mendelejev. Met journaliste Anna Luyten en professor Remco Sleiderink schreef hij het boek 'het Mariacranske, 500 jaar aan het woord', over de oudste nog bestaande rederijkerskamer van het Nederlands taalgebied. Zijn vertaling van het uit 1511 stammende sneeuwpoppengedicht van de toenmalig Brussels stadsdichter Jan Smeken oogstte veel lof. In datzelfde jaar gingen De Leeuw en Jan Hautekiet de studio in voor hun langverwachte debuut-cd. Het resultaat 'WAAR' verscheen uiteindelijk pas in het najaar van 2008. De vertaling 'Karolien Zegt' van de Lou Reed-klassieker 'Caroline Says II' kreeg de goedkeuring van de oude meester zelf. De singles 'Het leven is nog nooit zo mooi geweest' en 'Wat telt is de liefde' werden bescheiden hits op de Vlaamse radio.
Eveneens in 2007 maakte De Leeuw ter gelegenheid van de uitreiking van De Kristallen Fiets een gefilmd portret van de oud-coureur Tuur 'El Toro' Decabooter (geboren in 1936). In 2008 maakte hij eenzelfde soort eerbetoon aan Jean Bogaerts (geboren in 1925), in 2009 aan Roger Decock (geboren in 1927) en in 2010 aan Gilbert Desmet I (geboren in 1931).
Voor de - inmiddels opgeheven - Nederlandse televisiezender Het Gesprek interviewde De Leeuw vanaf begin 2008 toonaangevende kopstukken uit de Nederlandse popmuziek. Henk Hofstede, Ad Vandenberg en vele anderen spraken vrijuit over leven en werk. De uitzending waarin Guus Meeuwis en Leon Verdonschot van hun liefde voor Bruce Springsteen getuigden, geldt als een van de hoogtepunten.
Sinds het najaar van 2008 werkt De Leeuw voor het maandblad Zin aan een serie geschreven portretten van mensen als Simon Vinkenoog, John Buijsman, Joost Prinsen, Paul Haenen, Remco Campert, Wilfried de Jong en Monique van de Ven.
In de zomer van 2009 keerde De Leeuw terug naar de rockpodia. In België en Nederland werd een reeks festivaloptredens gespeeld, ondersteund door een band waarin naast Jan Hautekiet ook Marc Bonne op drums, Wladimir Geels op bas en Ruben Block op gitaar.
In oktober 2009 verscheen zijn derde roman, 'Zuiderziel'. Een boek waarin reportages, interviews, songteksten en gedichten op associatieve wijze zijn verweven. In december van datzelfde jaar ging in een uitverkochte stadsschouwburg van Mechelen de derde voorstelling van Hautekiet en De Leeuw in première: 'Op Drift!'. Met Sylvia Kristel zong hij eerder dat jaar 'God trekt graag aan zijn havana', een vertaling van het vergeten Serge Gainsbourg-nummer 'Dieu est un fumeur de havanes'. In de voor een Oscar genomineerde tekenfilm Van de kat geen kwaad leende hij bovendien zijn stem aan een van de hoofdrolspelers, gentleman-inbreker Nico.
Nadat hij in 2005 de marathon van Berlijn met succes in zijn geheel had uitgelopen, fietste De Leeuw op 2 april 2011 de volledige Ronde van Vlaanderen. In 2012 fietst hij voor het project Te Gek!? in de Pyreneeën de Aspin, Luz-Ardiden, de Tourmalet, de Col du Soulor en de Aubisque op en af.
In 't Arsenaal te Mechelen ging in april 2011 het toneelstuk "Tombe" in première, waarin De Leeuw samen met Anna Vercammen en Joost Maaskant een stukgelopen relatie tot in de donkerste uithoeken verkent. In november startte een korte tournee samen met Jan Hautekiet door Vlaanderen en Nederland onder de titel "De Leeuw Zingt".
In 2012 verschenen tegelijkertijd de interviewbundel De zin van het leven en de gedichtenbundel Echte mannen scheiden niet, deze laatste schreef De Leeuw samen met de dichter Erik Jan Harmens. In de zomer van 2012 ging hij samen met de Belgische zanger Stijn Meuris op tournee langs de Vlaamse festivals onder de titel Meuris versus De Leeuw, in de begeleidingsband spelen Ron Reuman, Kris Delacourt, Axl Peleman en de onafscheidelijke Jan Hautekiet.
In 2013 presenteerde De Leeuw op dinsdagavond "Closing Time - De Noorderlingen" op de Vlaamse radiozender Radio 1. Daarin bracht hij 13 weken lang Nederlandstalige liedjes uit zijn vaderland ten gehore. In het najaar van 2013 presenteert De Leeuw voor VRT Radio 1 elke zondagmiddag zijn eigen radioprogramma Het Hol van De Leeuw.
Op 1 oktober 2013 ging in een uitverkochte De Brakke Grond zijn eerste solo-cd in première. Beter Als wordt door pers en publiek gezien als geslaagde comeback. De eerste single "Hou me stevig vast" was in Vlaanderen een zomerhit.
In het voorjaar van 2014 speelde De Leeuw samen met Jan Hautekiet de 'Open Geest'-tournee langs 20 psychiatrische instellingen in Vlaanderen. Op 5 april 2014 reed hij voor de derde maal de volledige Ronde van Vlaanderen. Vanaf september 2014 is een nieuwe reeks van Het hol van de leeuw te beluisteren op VRT Radio 1. In oktober 2014 verscheen de cd "De parels én de zwijnen" met daarop twaalf eigenzinnige Nederlandstalige covers uit Nederland en Vlaanderen. Zo bewerkte hij van André van Duins "Er staat een paard in de gang". De daaropvolgende tournee ging van start in een uitverkochte Philharmonie in zijn geboortestad Haarlem.
