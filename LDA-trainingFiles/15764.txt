Balearen.
De Balearen (Catalaans: "Illes Balears" of kortweg "Les Illes" en "Balears", Spaans: "Islas Baleares" of kortweg "Baleares") zijn een eilandengroep in de Middellandse Zee, ten oosten van het Spaanse vasteland. Ze zijn een van de 17 autonome regio's van Spanje en zijn tevens een provincie. De hoofdstad is Palma de Mallorca.
Geografie.
De Balearen bestaan uit zes eilanden, waarvan de grootste Majorca, Minorca, Ibiza (Catalaans: "Eivissa") en Formentera zijn. De overige kleinere eilanden zijn Cabrera, dat het Nationaal park Archipiélago de Cabrera huisvest, en Dragonera. Ibiza en Formentera, de westelijkste Balearen, heten samen de Pitiusen of Pijnboomeilanden.
Taal.
Op de Balearen wordt door de vaste bewoners Catalaans en Spaans gesproken. Het Catalaans is van een andere variëteit dan dat van bijvoorbeeld Barcelona en staat onder taalkundigen bekend als het Balearisch. Het Balearisch is zelf echter verdeeld in verschillende eilandspecifieke dialecten en de bewoners van de eilanden zullen daarom zelf de lokale naam gebruiken, zoals het "Mallorquí" op Majorca, het "Eivissenc" op Ibiza en het "Menorquí" op Minorca. Zo'n 70% van de inwoners van de Balearen zegt Catalaans te kunnen spreken, dit is echter inclusief Catalaans zoals dat op het vasteland wordt gesproken.
Sport.
Van 2004 tot 2011 was de eilandengroep hoofdsponsor van de voormalige wielerploeg Banesto.
Van 1988 tot 1998 werd jaarlijks het Open de Baleares van de Europese PGA Tour gespeeld.
