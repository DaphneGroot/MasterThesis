Luchtalarm.
Installatie van een sirene op paal in Nederland
Installatie van een sirene op een flat in Nederland
Het luchtalarm is een geluidssignaal om de bevolking te waarschuwen voor gevaarlijke situaties. Voor dit alarmsysteem wordt vanouds een sirene gebruikt en daarom wordt het alarm ook wel "de sirene" genoemd.
Het luchtalarm is ooit ingevoerd om de bevolking te waarschuwen voor een luchtaanval, vandaar de naam.
Nederland.
In Nederland werd in 1993 besloten om het luchtalarmsysteem dat oorspronkelijk tijdens de Koude Oorlog was opgezet in het kader van de civiele verdediging te vervangen door een moderner systeem. Het principe bleef echter gelijk; sirenes die in een bepaald gebied de bevolking konden waarschuwen bij grote calamiteiten. Ook de maandelijkse testen, die aanvankelijk na de val van de muur in 1989 waren stopgezet werden hervat.
Verspreid over het hele land staan ongeveer 3800 sirenes die draadloos en onafhankelijk van elkaar aangezet kunnen worden vanuit de alarmcentrale van de regionale brandweer. Dit wordt het WAS (waarschuwings- en alarmeringssysteem) genoemd. De bevolking is van tevoren geïnstrueerd om in het geval dat de sirene gaat naar binnen te gaan, ramen en deuren te sluiten en radio of televisie aan te zetten. Op aangewezen calamiteitenzenders kan de overheid verdere aanwijzingen geven, bijvoorbeeld dat een gebied geëvacueerd wordt.
Het alarm wordt eens per maand getest, op de eerste maandag van de maand om 12.00 uur, om te controleren of de sirene overal werkt en te horen is, maar ook om het alarmsysteem bij het publiek in het bewustzijn te houden. Vanaf 1997 werd de sirene slechts eenmaal per jaar landelijk luid getest (op de eerste woensdag van juni) en eens per maand stil. In 2000 gebeurde dit echter niet vanwege de vuurwerkramp in Enschede. Met ingang van september 2003 is de maandelijkse luide test weer ingevoerd om de bekendheid van het alarmsysteem te vergroten (ook al omdat het signaal minder luid en opvallend is dan dat van het oude BB-luchtalarm). Als de eerste maandag van de maand een nationale of religieuze feestdag is, wordt de test echter niet uitgevoerd, omdat dit op deze dagen niet toepasselijk is. Zo was in 2013 de sirene niet te horen op 1 april (Tweede Paasdag) en in 2014 niet op 5 mei (Bevrijdingsdag). In 2015 is de sirene zelfs twee maanden achter elkaar niet te horen op de eerste maandag, op 6 april (Tweede Paasdag) en 4 mei (Nationale Dodenherdenking). Ook in dat geval was de sirene niet te horen. Ook was in november 2015 het alarm in 2 steden niet te horen i.v.m angst van vluchtelingen.
In 2008 werd onderzocht of dove burgers per sms op hun mobiele telefoon gealarmeerd kunnen worden bij rampen.
Op 4 februari 2013 werd een landelijke proef gehouden met een cell broadcasting-systeem NL-Alert. Daarbij ontving, volgens de technologie-website Tweakers.net, 12% het alarm, 22% had het ingesteld maar ontving het niet, 26% had het niet ingesteld en 40% had geen telefoon of provider die het ondersteunde.
Toekomstplannen.
Het Ministerie van Veiligheid en Justitie zal per 1 januari 2020 het luchtalarmsysteem uitschakelen, waarna dit systeem ontmanteld zal worden. Het ministerie zal vanaf dat moment de burgers alleen nog maar alarmeren via NL-Alert en de regionale omroepen.
België.
In België worden de sirenes niet elke maand, maar elke drie maanden getest - dus vier keer per jaar. Op de eerste donderdag van elk trimester worden de sirenes getest tijdens een proefalarm.
Het testen vindt plaats tussen 11.45 en 13.15 uur. De werking van de sirenes wordt herhaalde keren getest. Na ieder signaal wordt via de aanwezige luidsprekers de tekst ‘proefsignaal’ uitgesproken.
Ook worden dagelijks twee stille testen uitgevoerd, die niet hoorbaar zijn voor het menselijke gehoor.
