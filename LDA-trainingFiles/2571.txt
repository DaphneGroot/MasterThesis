	Op zoek naar tienduizend verdwenen leden
	JAN WATERLANDER deinst er niet voor terug om hoge eisen te stellen. Niet alleen vraagt hij veel van zichzelf, maar ook van de badmintonbond, waar hij een jaar geleden voorzitter van werd. De 46-jarige Fries wil de discussie bij de clubs op gang brengen, mensen laten nadenken en de uittocht van leden een halt toeroepen. 'In drie jaar tijd moeten we weer op weg zijn naar de honderdduizend leden.'
En dat is zeker niet onmogelijk, rekent hij voor. 'Als elke club vier leden terughaalt die zijn weggegaan en vier nieuwe leden erbij haalt, en ze doen dat drie jaar achter elkaar, dan hebben we de doelstelling al ruimschoots bereikt.'
De afgelopen jaren verloor de bond ruim tienduizend leden. Hoewel er volgens een onderzoek van het CBS 260 duizend mensen vrij regelmatig badmintonnen, telt de NBB nog slechts 80 duizend leden. Tijdens de bondsvergadering van vandaag in Nieuwegein, hoopt Waterlander de clubs ervan te overtuigen dat goed overleg nodig is met de zogenaamde 'wilde' bonden, om die potentile leden binnen de bond te halen. Daarover verwacht de voorzitter een stevige discussie.
'In het verleden zijn veel voorstellen stukgelopen in het badmintonparlement. De clubs willen niet te veel veranderen, omdat ze relatief tevreden zijn. Als bond moeten we echter niet alleen de belangen behartigen van de leden, maar ook die van potentile leden. En juist daaraan hebben de clubs geen boodschap. Maar met het ledental loopt ook de subsidie sterk terug en daar zullen de clubs wel gevoelig voor zijn.'
Waterlander kan vandaag weinig meer doen dan zijn plannen toelichten. De uiteindelijke beslissing is in handen van de afgevaardigden. Toch verwacht de preses dat de clubs zich dit keer achter het bestuur zullen scharen. 'Anders heeft mijn functie als voorzitter weinig zin meer.'
Dat lijkt op chantage, maar zo is het volgens Waterlander niet bedoeld. 'Als de bondsvergadering besluiten neemt waardoor we dertigduizend nieuwe leden mislopen of waardoor er nog meer leden verdwijnen, dan heb ik hier niets meer te zoeken. Dan mogen ze iemand anders zoeken.'
Het kost de Fries weinig moeite om harde eisen te stellen. Waterlander is weliswaar een bestuurder in hart en nieren, maar hij komt zelf niet uit de badmintonwereld. En hoewel de laagdrempeligheid van de sport hem zeer aanspreekt ('Wie heeft er nog nooit een racket in zijn handen gehad?'), liggen elders voldoende andere taken op hem te wachten.
Naast zijn baan als districtsmanager bij de Uitvoeringsinstelling Sociale Zekerheid voor Overheid en Onderwijs is hij voorzitter van de Nederlandse federatie voor werknemers in de sport (NFWS) en extern adviseur van het NOCNSF. Zijn eerste bestuursfunctie kreeg Waterlander al aangeboden toen hij net achttien jaar was.
'Ik had altijd wel ergens een mening over en bemoeide me overal mee. Dan zit je al snel in een bestuur. Ik hou van organiseren en van de contacten met verschillende mensen. Het is weer even wat anders naast je dagelijkse werk. Ik heb het idee dat ik het wel kan.'
Na n jaar bestuurslid te zijn geweest bij de badmintonbond volgde hij Jos Nouwt op, die de portefeuille topsport op zich nam. 'Ik kon geen argumenten verzinnen waarom ik geen voorzitter zou worden. Ik heb een duidelijke mening hoe ik de dingen wil veranderen.
'Veel mensen spelen badminton en beleven daar veel plezier aan, maar zij doen dat niet in NBB-verband. We moeten onderzoeken hoe we die mensen toch bij de bond kunnen halen. Hoe we het lidmaatschap aantrekkelijker kunnen maken voor onze leden.
'Met het solidariteitsbeginsel kom je tegenwoordig niet zo ver meer. Dat is er alleen nog als het weinig kost. Dat zie je bijvoorbeeld ook bij de omroepen. Je wordt geen tientjeslid uit overtuiging, maar vooral omdat je een programmablad krijgt. Bij de badmintonbond zijn we ook die kant uitgegaan.'
De ontduiking van de contributie is de bond al jaren een doorn in het oog. Maar in plaats van de communicatie met de clubs te verbeteren, stuurde de toenmalige voorzitter Jos Nouwt drie jaar geleden een register-accountant op de clubs af. De ledencontroles hadden een averechts effect. De clubs zochten naar meer manieren om de contributie te ontduiken.
Waterlander pakte het anders aan. Sinds januari ontvangen alle NBB-leden gratis het maandblad Badminton Revue, ze krijgen kortingen op de toegang bij belangrijke wedstrijden en zijn goed verzekerd. De contributie is hetzelfde gebleven, de leden krijgen er alleen meer voor terug.
'Mensen weten zelf vaak niet eens of ze al dan niet zijn aangemeld. Als de n wel het badmintonblad ontvangt en het andere lid niet, dan zullen zij vanzelf bij het bestuur van hun club aan de bel trekken en er misschien op aandringen hen toch bondslid te maken.
Bovendien wil Waterlander experimenteren met verschillende lidmaatschappen. 'Mensen die op recreatieniveau spelen hebben hele andere belangen dan mensen die competitie spelen. Ik pleit voor een lage basiscontributie en daarnaast een aanvulling die afhankelijk is van je afname. Bedrijven kun je bijvoorbeeld een knipkaart aanbieden of een los/vast-abonnement.'
Met behulp van een adviesbureau worden de mogelijkheden onderzocht. 'Het is lastig in contact te komen met mensen die niet bij de bond zijn aangesloten. Tegenwoordig gaan ze als ze ontevreden zijn op zoek naar iets anders. Vroeger ging je klagen en meevergaderen hoe het anders en beter kon en zocht je samen naar een oplossing.
'Vandaag de dag hebben sporters een ander keuzepatroon en dat vraagt ook om een ander management bij de bond. Je moet niet alleen rekening houden met de mensen die blijven zitten, maar ook met degenen die zijn weggegaan. De infrastructuur bij de bond is daar niet op ingespeeld. Veranderingen zijn moeilijk door te voeren, omdat de mensen die gebleven zijn redelijk tevreden en betrokken zijn.'
Dat bleek toen de bondsvergadering - die al in januari op de agenda stond - nog v¢¢r de officile opening werd afgeblazen. De afgevaardigden betwistten de rechtsgeldigheid van de bijeenkomst, omdat ze vooraf niet genformeerd waren over de agenda-punten.
Waterlander: 'Volgens de reglementen hadden we dat inderdaad moeten doen, maar dat gebeurde al jaren niet meer en daar werd nooit ophef over gemaakt. Nu stonden er zaken op de agenda waar de afgevaardigden het niet mee eens waren en toen wilden ze de vergadering ongeldig verklaren.'
De starre organisatie en de ellenlange discussies over procedures en voorstellen irriteren de voorman van het badminton. Hij hoopt dat het adviesbureau meer inzicht krijgt hoe de regels veranderd kunnen worden. 'Je hebt minstens twee jaar nodig voordat de besluitvorming is afgerond. Tegenwoordig moet je snel beslissingen kunnen nemen. Maar als iemand nu met een goed voorstel komt, moet er eerst een keurslijf aan regels worden afgewerkt. Degenen die veranderingen willen afremmen, hebben de regels aan hun zijde.
'Veranderingen kunnen niet alleen door het bestuur worden bewerkstelligd. De clubs moeten ze uitvoeren. Vorig jaar hebben we het behoud en de werving van leden tot speerpunten benoemd, maar dat is niet overgenomen door de districten. Ik neem aan dat als zoiets in de bondsvergadering wordt besloten de afgevaardigde vervolgens in zijn eigen district bespreekt hoe ze dat gaan aanpakken. Maar zo werkt het blijkbaar niet.'
Volgens Waterlander wordt er bij de clubs veel te weinig gedaan om de leden vast te houden. Jaarlijks komt er twintig procent aan nieuwe leden bij, maar tegelijkertijd verlaat 23 procent de club. De opvang van nieuwe mensen laat dus veel te wensen over. 'Ik heb verhalen gehoord van mensen die naar een training kwamen en daar anderhalf uur hebben rondgelopen zonder dat iemand met ze wilde spelen. Als je op locaal niveau niets verandert, dan kun je als bestuur ook niets doen.'

Foto
	Jan Waterlander, voorzitter van de Nederlandse Badmintonbond.FOTO HANS HEUS - DE VOLKSKRANT

