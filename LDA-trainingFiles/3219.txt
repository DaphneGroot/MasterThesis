	Hitlers handlangers in Zwitserland Jean Ziegler over de grenzeloze hebzucht van bankiers
	HISTORICI VAN NAAM en faam zullen er nog flinke robbers om vechten, maar in ieder geval heeft Jean Ziegler voorlopig de schijn van gelijk: zonder de 'neutrale' Zwitsers en hun lucratieve goud- en deviezenhandel met de nazi's was de Tweede Wereldoorlog al meteen na Hitlers echec in Stalingrad voorbij geweest.
Dat had tevens betekend: geen V-1 en V-2 aanvallen op Engeland, geen verheviging van de geallieerde bombardementen op Duitse steden, maar bovenal zou de holocaust van veel geringere omvang zijn gebleven. Want juist in de twee laatste oorlogsjaren rookten de schoorstenen van de crematoria in Auschwitz en Treblinka vrijwel continu.
Ziegler is voor het merendeel van zijn landgenoten een nestbevuiler van de verfoeilijkste soort. De hoogleraar-politicus-auteur uit Genve had al in 1990 de machthebbers in zijn land tegen de haren in gestreken met het opzienbarende boek Zwitserland wast witter. Dat ging over de praktijken van gerenommeerde hedendaagse zwartgeldvergaarders, van Marcos via Suharto en Noriega tot en met Radovan Karadzic, die in Zwitserland hoogst welkom zijn. Want, zo schampert Ziegler, werken met geld heeft in zijn land 'een sacramentaal karakter'.
Zieglers nieuwste werk heet Die Schweiz, das Gold und die Toten, een titel die, na alle publiciteit van het afgelopen half jaar, geen mens in het ongewisse kan laten omtrent de inhoud.
Het begint met een waar gebeurd verhaal dat in een normale democratie geen enkele kans zou mogen maken en op die manier brengt Ziegler het dan ook.
Op maandag 30 september 1996 zijn er opvallend veel meer buitenlandse journalisten in het Zwitserse parlement dan anders. Want er zal worden gesproken over de zogenaamde 'nachrichtenlose' joodse rekeningen en dat onderwerp is sterk in het nieuws, vooral door de onthulligen uit de National Archives in Washington en het onderzoek van de Amerikaanse senator Alfonse D'Amato dat het karakter van een kruistocht begint aan te nemen.
Maar het debat wordt afgelast. De afgevaardigden die zich als spreker hebben aangemeld, krijgen onomwonden van de parlementspresident te horen: 'U wilt toch niet dat wij ons hier te kijk zetten voor al die buitenlanders?'
Het internationale journaille is verbijsterd; hun Zwitserse collega's niet. Die hadden nauwelijks anders verwacht. Want de buitenlanders hebben immers schuld aan alle, maar dan ook letterlijk alle Zwitserse problemen in verleden, heden en toekomst.
Daar schuilt een historische logica achter, zegt Ziegler, want Denis de Rougemont zei het immers al in zijn Mmoires d'un Europeen: 'Zwitserland is geen staat - het is een verdedigingsbondgenootschap.'
Zwitsers zijn curieuze wezens. Zij brachten altijd het precieze tegendeel in praktijk van wat hun buren deden. Aan het einde van de elfde eeuw ontstonden overal in Europa feodale monarchien die in de veertiende en vijftiende eeuw tot bloei kwamen. Maar de Zwitsers joegen die feodale heersers juist weg en vonden dat ze het zelf wel konden. In de negentiende eeuw ontstonden alom nationale staten, maar de tegendraadse Zwitsers deden het alweer anders: ze creerden een bondsstaat, die 'voor alles een bond en nauwelijks een staat is', zoals Ziegler het omschrijft. De kantons hebben, krachtens de nog steeds geldende grondwet van 1848, vrijwel alles voor het zeggen en de bondsregering in Bern heeft slechts die competenties die uitdrukkelijk door de kantons zijn overgedragen.
Jean Ziegler voegt er nog iets aan toe dat eveneens te denken moet geven: de rest van de wereld meent dat Zwitserland zo'n prachtig voorbeeld van een veelvolkerenstaat is, maar 'dit is een illusie. En wel om twee redenen: omdat de volken niet samen, maar in wederkerige onwetendheid (en intolerantie) naast elkaar leven, en omdat Zwitserland geen nationale staat in de gewone zin is. Ze is een Abwehrgemeinschaft. Wij hebben de buitenlanders nodig. Zij alleen behoeden de Eidgenossenschaft voor uiteenvallen. Preciezer gezegd: buitenlanders moeten als duivelse krachten worden beschouwd. Wanneer ze geen gevaar meer betekenen, wie zorgt dan voor de druk van buiten die wij nodig hebben om onze alliantie van binnen in stand te houden? Die angst voor het buitenland, voor vreemde kritiek, komt voort uit historische logica, het is absolute noodzaak'.
Via dit sterk versimpelde sociogram komt Ziegler terecht bij zijn tweede, voornaamste onderwerp: de grenzeloze schraap- en hebzucht van de Zwitserse topbankiers. Ziegler rekent af met een legende die meer dan vijftig jaar internationaal heeft stand gehouden - dat Zwitserland het in de oorlog vreselijk moeilijk heeft gehad, omdat Hitlers leger aan de grens stond en bij de minste of geringste aanleiding het land zou zijn binnengevallen om het in te lijven. Er bestond een Operation Tannenbaum waarin het invasieplan was uitgewerkt, maar dat plan is nooit ten uitvoer gebracht. Militaire historici neigen steeds meer tot de gedachte dat het alleen maar een 'studie' was van het Duitse opperbevel.
Ziegler documenteert met een aantal brieven van hoge nazi's, zoals Rijksbankpresident Walther Funk, dat Hitler Zwitserland weliswaar dringend nodig had, maar dan uitsluitend en alleen als onafhankelijke natie. Het land moest fungeren als intermediair, waardoor zaken gedaan konden worden met de buitenwereld, ¢¢k met de vijand dus. Geld van de nazi's wilde die buitenwereld niet, maar voor goud dat formeel niet uit Berlijn maar uit het neutrale Bazel, Bern of Zrich afkomstig was, kwam men dolgraag in beweging. Zwitserland werd op die manier de voornaamste 'goud-draaischijf' van de Tweede Wereldoorlog. Zwitserland verleende nazi-Duitsland de mogelijkheid om harde munt te verkrijgen en gaf Berlijn, misschien nog belangrijker, toegang tot de wereldmarkt.
Het door de Duitsers geroofde goud kon worden onderverdeeld in goud, afkomstig uit nationale banken van bezette landen, en goud uit priv-bezit. Dat laatste was merendeels afkomstig van vermoorde joden.
Wanneer dat invasiegevaar voor Zwitserland al op enig moment bestaan had, dan was het zeker in 1943 voorbij. Toch bleven de Zwitsers de Duitsers op een hoogst onderkruiperige manier ter wille. Ziegler vertelt uit de eerste hand hoe in december 1943 een goederentrein op het stationsemplacement van Thun ontspoorde en in de ravage een grote hoeveelheid kanonnen, luchtafweergeschut en tanktorens bleek te liggen. Duitse functionarissen zwermden plotseling over het terrein van het ongeluk en gaven de Zwitsers opdracht hoe te handelen. Dat maakte een verpletterende indruk op de inwoners van Thun en ook op de jeugdige Jean Ziegler. Het was nu voor iedereen in de stad duidelijk dat de Duitsers wapens naar het oorlogsterrein in Itali transporteerden - strikt illegaal, maar toch overduidelijk met toestemming van de Zwitserse autoriteiten. Ziegler trekt daaruit de conclusie dat ook de Zwitserse bankiers en industrilen, de feitelijke bestuurders van het land, zonder enige terughoudendheid Hitlers handlangers genoemd mogen worden.
En passant krijgt ook het boegbeeld van het Zwitserse establishment, de Neue Zrcher Zeitung, een ferme veeg uit de pan. Nog in oktober 1996 schrijft dit blad over 'Raubgold' en plaatst dat woord consequent tussen aanhalingstekens, alsof dat goud niet echt geroofd zou zijn. Ziegler hoont dat ook de NZZ, internationaal zo hoog in aanzien, dus nog altijd behept is met een 'objectief, wezenlijk onvermogen tot waarneming van de realiteit'. Dat zal je maar gezegd wezen als serieuze krant.
Als paardenhandelaren hebben ze gelogen, constateert Ziegler, de Zwitserse onderhandelaars die het infame Verdrag van Washington in 1946 sloten. De Zwitsers kochten zichzelf vrij voor 250 miljoen dollar en wel voor alle eeuwigheid, zodat ook nu nog elke hint dat er aan dat verdrag opnieuw gesleuteld zou moeten worden, in Bern hautain wordt afgedaan met een verwijzing naar het volkenrechtelijk bindende van die afspraak.
Maar waar ¡s het goud en ander waardevols van de joodse rekeningen die na de oorlog 'nachrichtenlos' bleven? Zieglers hypothese is dat vrijwel alles in de stille reserves van de banken is terechtgekomen. 'Bankiers lezen toch ook kranten. Dat massamoordenaar Hitler hele volkeren in vlammen en rook liet opgaan, hebben ook zij gemerkt.' En dan nog scherper: 'Wie geld wil stelen dat volgens de regels gedeponeerd is, en wie desondanks jaarlijks zijn boekhouding moet bijhouden, heeft een elegante oplossing: de vernietiging van de documenten.'
Het staat vast, zegt Ziegler, dat het vermogen van duizenden vermoorde joden in Zwitserse bankkluizen ligt. Maar waar haal je in 1997 nog sluitende bewijzen vandaan als die er niet meer zijn?
Henk Strabbing
Jean Ziegler: Die Schweiz, das Gold und die Toten.
C. Bertelsmann; 314 pagina's;  55,70.
ISBN 3 570 00112 1.

Foto
	Onder het motto 'Niet zuiver op de graat' hekelt een groep carnavalsvierders in Bazel in februari dit jaar de rol van Zwitserland, dat in de oorlog door nazi-Duitsland geroofd goud aannam en dat na de oorlog niet teruggaf. FOTO AP

