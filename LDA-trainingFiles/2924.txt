	Di?
	Wim Timmermans van kinderdagverblijf 't Grut in Nijmegen: 'Ik werd er wel verdrietig van. Kennelijk heb je toch behoefte aan mensen van wie je het gevoel hebt dat ze ons vertegenwoordigen. Of het nou politici, sporters of andere bekenden zijn, je hebt het gevoel dat je ze kent. Ik bewonderde haar schoonheid, haar gevoeligheid, haar integriteit en het feit dat ze zich in een heel moeilijke situatie staande hield. Objectief gezien is het raar dat er zoveel aandacht aan haar wordt besteed. Want wat is het nou, de ex-vrouw van de Britse kroonprins die overlijdt. Het is uitermate overdreven, al die media-aandacht. Maar ik vind het toch terecht dat het gebeurt. En ik vond het heel vervelend dat net vanochtend de krant niet werd bezorgd.'
Richard de Bruin van vishandel 't Dolfijntje in Burgh-Haamstede: 'Ik ben er niet echt door geraakt. Ik schrok er wel van, toen ik het hoorde, maar werd er niet verdrietig van of zo. Het koningshuis in Nederland doet me ook weinig. Ik vind alle media-aandacht in Nederland ook nogal overdreven. Dat de BBC nou de hele dag uitzendt, snap ik. Maar hier. . .'
Medewerkster van Harry Goede Haarmode in Nuenen: 'Hoe durft u te bellen! U zou moeten vragen naar de rol van de journalistiek. Jullie zouden eens in jullie eigen zieltjes moeten kijken'
Mevrouw Jacobs, boerin te Noorbeek: 'Toen ik het gisteren hoorde, dacht ik: dat is toch wel jammer. Het was een goed mens. Ze was ook veel bezig voor al die goede zaken, tegen die mijnen bijvoorbeeld.'
Monique Satink, fysiotherapeut te Hoogeveen: 'Ik schrok van het verhaal op zich. Iemand die daar binnen de koninklijke familie een redelijk hondenleven heeft gehad. En dan: zo'n ongeluk, iedereen kan zoiets ineens overkomen. Ik heb haar nooit van zo heel nabij gevolgd, maar ik heb er wel veel sympathie voor. Moeilijk precies aan te geven waarom, maar het zal ermee te maken hebben dat ze door die familie altijd zo strak gehouden is, en zich niettemin zo tot een eigen persoonlijkheid heeft weten te ontwikkelen.'
Femke Hartog, studente milieubiologie in Utrecht: 'Ik ben niet zo op de hoogte van wat ze precies allemaal heeft gedaan. Ik stond ervan te kijken, maar meer over wat er gebeurd is, met die fotografen, dan dat zij het nu toevallig is. Die Dodi, van wie ik trouwens nog nooit gehoord had, en die chauffeur zijn ook dood, maar daar hoor je niks over. Dat vind ik erg scheef. Nee, ze heeft mij niet in het hart geraakt. Die hele toestand is ontstaan doordat de mensen haar zo hebben gemaakt, omdat andere mensen dat weer graag lezen. Ze is gemaakt.'
Annemarie de Leede, werkzaam bij de gemeente Delft: 'Voor mij is Diana een persoon die wel geboren leek om door de tragiek te worden getroffen. Ze slaagde er niet in om onder die tragiek uit te komen, of ze nou dood is of levend. Ik voel ook geen bewondering voor haar, eerder meelij. Maar ik kan over haar persoonlijk ook niets zeggen. Ze is nu een van de drie omgekomenen, en toevallig de meest bekende. De gebeurtenis doet me vooral wat omdat het aangeeft wat er kan gebeuren. Ze zijn gewoon de dood in gedreven.'
J. van Vloten van het gelijknamige autobedrijf in Amsterdam: 'Ik weet het niet zo. Maar ik vind het wel erg: als je nooit rust hebt, zoals zij, en je komt dan op die manier aan je eind. Ik denk dat ze vooral bij het gewone volk heel populair was. Bij ons is het niet het gesprek van de dag, nee. Er is wel over gesproken, maar meer van: zo'n grote auto en dan nog drie doden. . .'
F. de Jong, hoogleraar moleculaire biologie: 'Ik ben niet zo geschokt als de Engelsen; zij hebben hun substituut-koningin verloren. Op zich is het een heel rare gebeurtenis, maar haar overlijden schokt me niet meer dan dat van willekeurig welke andere goede kunstenaar of bekende persoonlijkheid. Ik voelde wel waardering voor haar, maar ook niet meer dan voor anderen. Dat het zoveel aandacht trekt, verbaast me niet zo. Ze heeft de publiciteit zelf ook altijd opgezocht.'
Yvonne Groot Kormelinck van Euromodel in Amsterdam: 'Voor de modellenwereld was ze iets te Engels-zoet, denk ik. Dat spreekt toch meer de doorsnee-huisvrouw aan. Toen ik het hoorde, gistermorgen om negen uur, geloofde ik het eerst niet. Ik zei: Dodi en Di dood, dat kan niet. Ook al zo sinister vind ik dat, die namen: Dodi Di-ed.
'Ik vond haar wel een persoonlijkheid, echt een bijtertje. Ik heb er in zekere zin ook wel bewondering voor hoe ze zichzelf bleef; iemand die echt naar buiten toe leeft in dat conservatieve Engelse koningshuis, dat toch een beetje van 20 voor Christus is.'
Robin Gerrits

