Jan Pelleboer.
Jan Pelleboer ('s-Heerenbroek, 2 mei 1924 - Paterswolde, 18 juli 1992) was een Nederlands weerman.
Levensloop.
Hij werd geboren als boerenzoon en bleek al snel een passie te hebben voor alles wat met het weer te maken heeft. Na een meteorologische opleiding werkte hij enkele jaren bij het KNMI. In 1954 werd hij freelance weerman en verrichtte daarnaast werkzaamheden als verslaggever voor kleine en grote kranten, waaronder het Nieuwsblad van het Noorden.
In 1972 begon hij met een weerpraatje voor de Wereldomroep en vanaf 1977 ging hij datzelfde doen voor Radio Noord. Ook voor de TROS verzorgde hij een weerbericht; naast TROS Aktua deed hij dat in het radioprogramma Vijftig pop of een envelop met Tom Mulder op de Nationale popzender Hilversum 3 / Radio3. In dat programma beoordeelde hij het weer altijd met een rapportcijfer van 1 tot 10.
In navolging van het telefonische weerbericht "003" van het KNMI begon Pelleboer begin jaren tachtig een eigen weerlijn. Drie keer per dag sprak hij op een bandje een actueel weerbericht in, bij bijzondere weersomstandigheden vaker. Het telefoonnummer begon met het netnummer "05907" van zijn woonplaats en kon tegen normale gesprekstarieven worden gebeld en de TROS zorgde voor sponsoring. Deze weerlijn werd een enorm succes maar ondanks de anderhalf miljoen gulden die hem er in 1987 voor geboden werd bleef Pelleboer de weerlijn die hij zelf had bedacht in eigen beheer houden.
Zijn kenmerkende hoge stemgeluid tezamen met zijn gevoel voor in het oog springende stunts, zorgde ervoor dat hij ook doorbrak op de nationale radio en televisie. Pelleboer introduceerde het fenomeen 'weerman' op de Nederlandse omroep.
Een van zijn meest gevleugelde uitspraken was: "Kijk nooit langer dan je neus lang is... en je neus is maar drie dagen lang"."
In zijn woonplaats, het tweelingdorp Eelde-Paterswolde, maakte hij zich verdienstelijk door het (hoofd)redacteurschap van het plaatselijke blad "Dorpsklanken".
Jan Pelleboer overleed op 68-jarige leeftijd aan een hartaanval. Op 5 september 2003 werd in Paterswolde het 'Jan Pelleboerplein' naar hem genoemd.
