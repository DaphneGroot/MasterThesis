	Iraakse oppositie hoopt dat VN Saddam een lesje leren; 'Een paar kruisraketten lossen voor Irak niets op'
	Van onze correspondent
Jan Keulen

AMMAN
'Een beperkte militaire aanval zal de situatie in Irak niet wijzigen. Het maakt Saddam Hussein niets uit als er vijfduizend militairen worden gedood, als er een brug wordt gebombardeerd of als een regeringsgebouw wordt getroffen door een kruisrakket.'
D. J. Kadhim, lid van het politiek bureau van het Iraaks Nationaal Akkoord (INA), gelooft dat een militaire operatie die geen einde maakt aan het regime van Saddam 'verspilde moeite' is. 'Saddam blijft aan de macht en de bevolking betaalt het gelag.'
De Iraakse oppositie in Jordani volgt het conflict tussen het regime van Saddam Hussein en de Verenigde Naties van uur tot uur, van dag tot dag. De hoop dat de dictatuur snel zal vallen, is al lang opgegeven. Maar oppositieleiders verwachten wel dat de VN Saddam een 'lesje zullen leren'. 'Het zou rampzalig en heel gevaarlijk zijn als dat niet gebeurt. Dan zou de positie van Saddam versterkt worden en dan zou hij ongestraft verder kunnen gaan met het ontwikkelen van verboden wapens.'
Tegelijkertijd kan, volgens Kadhim, niet volstaan worden met 'hier en daar een militaire klap uit te delen'. 'De Arabieren en Iraki's wachten op de vrije wereld en op de VS om Irak te bevrijden van de dictatuur. Saddam een beetje bang maken met een paar kruisraketten levert geen enkele oplossing voor het Iraakse volk op.'
Maakt de Arabische publieke opinie zich niet terecht zorgen om het lot van het Iraakse volk en maakt Saddam daar niet handig gebruik van?
'Het Iraakse volk is telkens het slachtoffer geweest van politieke conflicten. Dat maakt Saddam geen moer uit. Hij gebruikt de ellende van de Iraki's. Hij offert het Iraakse volk zonder gewetensnood op. Hij doet dit om sympathie te winnen of om de publieke opinie te bespelen.'
Maar slaagt Saddam er niet in de VN-Veiligheidsraad te verdelen en de negatieve effecten van de sancties te gebruiken voor zijn politieke doeleinden?
'De economische boycot is geen natuurramp. Het is een gevolg van Saddams rampzalige politiek. Hij wilde inderdaad de VN verdelen en de publieke opinie voor zich winnen. Maar is hij daarin geslaagd? Ik geloof het niet.
'Hij wilde dat er drastische militaire stappen tegen hem genomen zouden worden, als reactie op zijn provocaties. Maar met geduld en diplomatie is nu een resolutie aangenomen door de Veiligheidsraad waar  lle lidstaten achter staan. De wereld is juist niet in de val getrapt en weigert het spel volgens de regels van Saddam te spelen.'
Maar wat vindt u van de houding van de Arabische wereld? De Arabische landen zijn tegen een gewapend ingrijpen en willen dat er onderhandelingen worden gevoerd. Is dat niet precies wat Saddam ook wil?
'Sommige Arabische landen hebben er belang bij dat de sancties tegen Irak worden opgeheven. Daarnaast moeten we er rekening mee houden dat de Arabische wereld voor een dialoog is op dit moment. Maar niemand weet hoe ver Saddam zal gaan. Als hij nog meer de confrontatie zoekt, zal het moeilijk zijn voorstander te blijven van de dialoog.'
Waarom lokte Saddam deze crisis n£ uit? De Amerikaanse wapeninspecteurs maken tenslotte al meer dan zes jaar deel uit van UNSCOM.
'Saddam is geen logisch persoon. Je kunt er geen peil op trekken wat er in hem om gaat. Misschien weet hij zelf niet wat hij precies wil.
'Daarnaast kun je zeggen dat hij onder grote druk staat, ook van binnenuit. Zelfs zijn eigen familie is verdeeld. Hij had er alle belang bij de aandacht van de Iraki's af te leiden. Hij vindt het fantastisch te poseren als de held van het Iraakse volk. In het verleden heeft hij militaire aanvallen uitgebuit voor propagandadoeleinden. Waarschijnlijk heeft hij deze keer weer zoiets in gedachten.'
Welke stappen zou de internationale gemeenschap kunnen nemen om Saddam te dwingen zich te houden aan de VN-resoluties?
'Er zijn nog tal van onbeproefde methodes. Waarom wordt Saddam niet in staat van beschuldiging gesteld wegens misdaden tegen de menselijkheid bij een internationaal tribunaal? Hij is tenslotte een misdadiger. Dat zou effectiever zijn dan bommen op de Joumhouria-brug in Bagdad of op een van zijn presidentile paleizen.'

