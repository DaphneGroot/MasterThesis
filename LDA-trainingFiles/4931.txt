	Trainer Heylens beboet wegens 'zwarte' premie
Een rechtbank in de Franse stad Lille heeft de Belgische voetbaltrainer Georges Heylens een boete van 60.000 gulden en een voorwaardelijke gevangenisstraf van tien maanden opgelegd. De huidige coach van KV Mechelen is veroordeeld wegens zijn aandeel in een zwart-geldaffaire bij zijn voormalige club Lille.
Heylens, werkzaam bij de Franse eersteklasser van 1984 tot 1989, heeft toegegeven een illegale bonus van 120.000 gulden te hebben ontvangen. De zwarte premie was bedoeld om hem bij de vereniging te houden. In dezelfde zaak kregen een ex-bestuurslid, een spelersmakelaar en een advocaat eveneens een boete en een voorwaardelijke gevangenisstraf.

