	THRILLERS
	Eigen recht
De jonge schrijver Peter Blauner werpt zich in zijn nieuwe boek The Intruder (Fourth Estate, import Novelty;  35,25) op een inmiddels, in dit genre, vertrouwd thema: een keurig New Yorks gezin, dat een rustig leven leidt in een groot huis in de Upper West Side van Manhattan, wordt geterroriseerd door een agressieve dakloze man. De man des huizes, advocaat Jake Schiff, pikt het op een bepaald moment niet langer en neemt het recht in eigen hand.
Dan komen we terecht in de wereld die Tom Wolfe al zo overtuigend beschreef in zijn imponerende The Bonfire of the Vanities. Advocaat (dat betekent in sommige kringen in de VS een extra handicap) Schiff wordt beschuldigd van moord; zijn hele leven stort in. Blauner, die eerder verraste met Casino Moon en Slow Motion Riot (en daarvoor al een prestigieuze Edgar ontving), werkt het vervolg overtuigend uit.
Aan de ene kant is er de dakloze Johnny G., die na de dood van zijn dochtertje aan de drugs is geraakt, aan de andere kant is er een kleine crimineel, Cardi, die - dat wordt al snel in het boek 'weggegeven' - de echte moordenaar is. Daartussen schippert Schiff, in zijn dure huis in Manhattan. Blauner beschrijft het grotestadsleven overtuigend. Op de cover van zijn boek prijzen uiteenlopende schrijvers als King en Ellroy hem aan: unputdownable.
Met dit boek is Blauner ook financieel binnen: de filmrechten werden voor drie miljoen dollar aan Hollywood verkocht. Met het einde zullen ze daar geen probleem hebben.
Rolf Bos
Gal spuwen
Het lijkt erop dat Tomas Ross in de verzekeringsdetective King een uitlaatklep voor het eigen ongenoegen heeft gevonden. Via deze mopperaar - met een grote liefde voor de rock 'n' roll-tijd - kan hij zijn eigen gal spuwen over tal van maatschappelijke uitwassen. En dat soms in een bootwerkerstaal die hij in zijn 'normale' thrillers niet kan bezigen.
In Pin-up - King en de televisiemoorden (Fontein;  24,90) gaat de zweep over de pseudo-glamour van tv- en theaterwereld, over 'de patjepeers en proleten'. Ross doet geen enkele moeite figuren te creren die n¡t naar de werkelijkheid geschetst zijn. De tv-tycoons heten bij hem Jacques Slot en Robbie Blind en ze hebben Dr van der Heuvel en 'playback kwijl' Hans Huizing onder contract. De vermoorde pin-up is rondborstig en heet Venus - wat erg op Vanessa lijkt. Ze is getrouwd met projectontwikkelaar Harry de Man en treedt op in de letterlijk eindeloze tv-serie Vreugde & Verdriet.
Kortom, er is genoeg te herkennen in Pin-up. Ross schrijft er heel smeug over, en stopt er ook nog spanning in (plus soms wat verwarring). Vorig jaar trad King voor het eerst op, in Babyface, dat hem naar de Limburgse voetbalwereld voerde. Dit keer opereert hij vooral in Ross' geboortestad Den Haag, in Scheveningen, Amsterdam, 't Gooi en het Brabantse Megen.
Frans van Schoonderwalt
Kogelregen
Van De bruggen van Madison County, verfilmd met Clint Eastwood en Meryl Streep, werden alleen al in de Verenigde Staten acht miljoen exemplaren verkocht. Robert James Waller bleef daarna een schrijver van bestsellers, met als jongste product het thrillerachtige Vlucht uit Puerto Vallarta (vertaling van Puerto Vallarta Squeeze; Het Spectrum;  34,90).
Het boek verhaalt over de vlucht van twee gringo's en een oogverblindende Mexicaanse vanuit Puerto Vallarta naar de Amerikaanse grens. De ene Amerikaan, Price, is een huurmoordenaar die voor zijn vaste opdrachtgever, de Amerikaanse regering, onbestuurbaar is geworden en dus levensgevaarlijk. De ander, Pastor, is schrijver en per ongeluk getuige van de activiteiten van Price. Daarom wordt hij min of meer gedwongen hem in een aftandse Ford Bronco naar de grens te brengen. Pastors vriendin completeert het gezelschap, dat voorspelbaar op een fataal einde afrijdt.
Heel beeldend beschrijft Waller het Mexicaanse platteland, waar zich een symbiose van dit zo uiteenlopende trio voordoet en waar de geharde Vietnam-veteraan Price langzaam ontdooit en weer menselijke trekjes krijgt. Het gewelddadige einde met een ware regen van kogels doet denken aan een moderne variant van Butch Cassidy of Bonnie & Clyde.
Frans van Schoonderwalt
Vertaald:
- Dexter Dias: Valse getuigenis (False Witness). Mooie eerste rechtbank-thriller van een Londense advocaat, die door de Britse pers al het Engelse antwoord op Grisham wordt genoemd (Van Ditmar;  29,50).
- Rankin Davis: Het recht om te zwijgen (The Right to Silence). Tv-journaliste wordt verkracht en krijgt nadien een knauw van het Britse justitile apparaat. Ze gaat zelf op pad (BZZToH;  39,50).
- Jan Burke en Wendy Hornsby zijn twee thrillerschrijfsters die vlak bij elkaar wonen (Long Beach, Californi) en beiden een vaste hoofdpersoon hebben. Bij Burke is dat Irene Kelly, journaliste in een fictief Zuid-Californisch stadje, bij Hornsby is het Maggie MacGowan, documentairemaakster en vooral in Los Angeles actief. Van Burke verscheen Weet je nog, Irene? (Meulenhoff;  39,90), van Hornsby, die wat rauwer schrijft, Requiem voor 77th Street (Meulenhoff;  39,90).
- Antonio Elio Brailovsky: Duivelse verleidingen. De kwalificatie 'erotische misdaadroman' moet als lokkertje dienen voor een meer amusant dan spannend verhaal over Don Juan (Prometheus;  29,90).

Foto
	Tomas Ross FOTO DIJKSTRA

