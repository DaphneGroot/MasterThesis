	Korea staakt hervormingen stuk
	EEN GAMMELE, plastic tent naast de gothische Myongdong-kathedraal in Seoul is het onwaarschijnlijke hoofdkwartier van de stakers die Zuid-Korea nu al twee weken verlammen. Met behulp van gasbranders trotseert vakbondsleider Kwon Young-Kil de vrieskou en leidt hij het verzet tegen de gehate arbeidswetten, die president Kim Young Sam op Tweede Kerstdag in het geheim door het parlement joeg.
Vanuit alle delen van het land bellen stakers hun bevindingen door naar het ijzige zenuwcentrum. Kwon verdeelt zijn aandacht tussen de draagbare telefoon en zijn entourage. De helft van de 500 duizend leden van hun niet erkende Koreaanse Confederatie van Vakbonden (KCTU) heeft het werk neergelegd.
De KCTU-top trotseert de dreigingen van arrestatie, omdat ze zich ziet als de hoeder van de jonge Koreaanse democratie. De regering probeert volgens Kwon de fundamentele rechten van het volk te beknotten. 'De nieuwe arbeidswet zal de vakbonden vermoorden', zei hij deze week tot journalisten die naar de baksteenrode kerk waren gekomen, van oudsher een wijkplaats voor regeringsopponenten.
De confrontatie dreigt nog massaler te worden als dit weekeinde het elfdaagse ultimatum afloopt van de 1,2 miljoen leden tellende Federatie van Koreaanse vakbonden (FKTU). De gematigde FKTU nam eind december voor het eerst in vijftig jaar - even - deel aan acties. Ook zij vindt dat de levenslange garantie op een baan een onvervreemdbaar onderdeel is van de Zuid-Koreaanse levensstijl. De nieuwe wet maakt het voor bedrijven mogelijk personeel te ontslaan, tot flexibele arbeidstijden te bewegen en te vervangen bij stakingen.
De heftige reacties op de nieuwe arbeidswet voorspellen weinig goeds voor andere hervormingen die de regering op stapel heeft staan. De OESO, de club van rijke landen, waarvan Zuid-Korea sinds kort lid is, verwacht dat er opruiming komt in de wirwar van protectionistische regelingen, die niet-Koreaanse bedrijven buiten de deur houdt. Andere internationale instellingen waarschuwen dat de economische structuur, die het land in 25 jaar op westers niveau bracht, niet toegesneden is op de toekomst.
De Zuid-Koreaanse opmars begon net als elders in Oost-Azië door inzet van goedkope arbeid. Met noeste ijver vervaardigde de industrie pruiken, schoenen, textiel en fietsen. Het vlot verdiende geld staken de opkomende chaebol, de conglomeraten, onder leiding van de overheid in zware industrie. De natie stortte zich gedisciplineerd op scheepsbouw, auto-industrie en petrochemie. Later verschoof het zwaartepunt naar elektronica en computers.
De acties voor democratische hervormingen in de jaren tachtig gingen gepaard met stakingen en een loonexplosie. De afgelopen tien jaar is een arbeider anderhalve keer meer gaan verdienen. In de elektronica-industrie liggen de lonen zelfs hoger dan in het westen. Een uittocht naar lage-lonenlanden was onvermijdelijk. Samsung betaalt zijn arbeiders in Zuid-Korea 21 gulden per uur, in Maleisië drie gulden en in China 1,60 gulden.
Maar ook andere kosten zijn omhooggevlogen, vooral in de dienstensector. Zuid-Korea heeft net als Japan een even archaïsch als duur distributiesysteem. De banken functioneren ouderwets. Huisvesting is onbetaalbaar
Wie de krantekoppen een tijdje leest, zou geloven dat de Zuid-Koreaanse economie op sterven na dood is. Het hele vorige jaar door kwam er slecht nieuws. De beurs van Seoul bereikte het diepste punt in vier jaar. Het tekort op de betalingsbalans, 22 miljard dollar, sloeg vorig jaar alle records. Door de daling van de yen drukken Japanse bedrijven hun Zuid-Koreaanse concurrenten weg. De malaise op de wereldmarkt voor halfgeleiders sloeg een gat in de export. Zuid-Korea's chipproducenten, de grootste ter wereld, zetten in 1996 20 procent minder af.
De winsten staan onder druk. De dertig grootste conglomeraten zagen de eerste helft van 1996 het bedrijfsresultaat met 78 procent teruglopen. Het aantal faillissementen onder kleine ondernemingen stijgt snel. Menig econoom houdt zijn hart vast voor de chaebol, die hun stormachtige groei in het buitenland met leningen financierden.
De regering waarschuwt tegen pessimisme en wijst er op dat een deel van de malaise tijdelijk is. Als de export volgens verwachting aantrekt, volgt de groei vanzelf. Maar het besef dat de unieke prestaties uit de glorietijd voorgoed tot het verleden behoren, begint ook steeds meer door te dringen.
'Er is een probleem met de kosten/baten verhouding. Onze lonen, vooral in de industrie, zijn na Japan de hoogste van Azië. Maar onze productiviteit blijft achter', zegt Lee Hahn-Koo, directeur van het economisch instituut van Daewoo in Seoul. Hij vindt dat Zuid-Korea snel productiever moet worden, anders prijst het zich uit de markt. 'De omvorming naar hoogwaardige technologie verloopt te langzaam'.
Aan het einde gekomen van Korea's succesverhaal achtte de regering de tijd rijp voor modernisering. Maar de oppositie vreest dat openstelling van de economie de Koreaanse bedrijven zal doen verdwijnen.
Lee Jay-Min, een econoom aan de gerenommeerde Yonsei universiteit, vindt dat Zuid-Korea tot het einde van de eeuw had moeten wachten met het OESO-lidmaatschap. 'Het tempo van de liberalisering ligt veel te hoog', zegt hij. Lee vindt het beter de economie eerst op orde te brengen en dan pas de grenzen te openen. Hij vreest met name onder de inefficiënte Koreaanse banken een bloedbad bij concurrentie van overzee.
Het boze buitenland is een Leitmotiv in de Koreaanse geschiedenis. Het kluizenaarskoninkrijk hield uit angst voor de buurlanden zijn grenzen vierhonderd jaar gesloten. Het kostte de regering eind november een week om het OESO-lidmaatschap door het parlement te loodsen. Ze vreesde bij de behandeling van de arbeidswetten opnieuw oppositie-obstructie en verkoos daarom de overrompelingstactiek: een stemming in de vroege ochtend bij afwezigheid van de oppositie. Het bleek een politieke blunder van formaat te zijn.
De president, die in de dagen van het militair bewind dapper zijn stem verhief, stond te kijk als een ondemocratische dwingeland. Hij verspeelde krediet. Want de vakbonden, die nog geen 15 procent van de werknemers vertegenwoordigen, zijn onder de bevolking niet erg geliefd. Hun leden staan bekend als verwende druktemakers die meer verdienen dan anderen.
Wetten aannemen in het geniep strookt evenwel niet met de zwaarbevochten democratische verworvenheden. Bovendien verzuimde de regering de belofte aan de OESO in te lossen om vakbondsbeperkingen teniet te doen. Ze laadde de verdenking op zich het lidmaatschap uitsluitend te gebruiken voor eigen politiek gewin.
De werkgevers die vrezen dat de overige hervormingen politiek onhaalbaar zullen blijken, hebben de aanval geopend op de alomtegenwoordige overheidsbemoeienis in de economie. In een deze week uitgekomen rapport staat dat een onderneming in Zuid-Korea zo'n veertig vergunningen nodig heeft om een fabriek te bouwen. Het communistische China neemt met minder dan tien stempels genoegen.
Het is echter maar de vraag of president Kim de Koreaanse bureaucratie kan intomen. Hij heeft voor zijn échec met de arbeidswet al concessies gedaan aan zijn tegenstanders, die hij te vriend wil houden. Hij hoopt dat de kiezers eind dit jaar op zijn presidentskandidaat stemmen. Zelf komt Kim niet voor herverkiezing in aanmerking, maar hij wil voorkomen dat een gekozen tegenstander in zijn verleden gaat wroeten. Zuid-Koreaanse presidenten genieten zelden van een rustig pensioen. Kims eigen voorgangers zitten in het gevang.

Foto
	Het koude hoofdkwartier van de Koreaanse stakers doet tevens dienst als collectieve slaapkamer. FOTO REUTER GRAPHIC: Zuid-Koreaanse groei vertraagt

