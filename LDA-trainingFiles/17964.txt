 VERDACHTE VOORKENNIS WEWELER VEROORDEELD. 
 AMSTERDAM, 3 jan (Reuter) - De Amsterdamse rechtbank heeft de 37-jarige G.K. uit Apeldoorn vandaag veroordeeld tot drie maanden voorwaardelijke gevangenisstraf met een proeftijd van twee jaar wegens misbruik van voorkennis bij de handel in aandelen van de bladverenfabrikant Weweler, zo meldt het ANP. 
 Ook krijgt hij 25.000 gulden boete en moet hij de 32.000 gulden terugbetalen die hij aan de transactie heeft verdiend. 
 Het Openbaar Ministerie had eerder drie maanden voorwaardelijke gevangenisstraf geeist met een proeftijd van drie jaar plus een boete van 10.000 gulden en terugbetaling van de 32.000 gulden koerswinst. 
 K. handelde in aandelen Weweler voordat dit bedrijf positief nieuws naar buiten bracht over de verkoop van een verliesgevende Franse dochter. 
 Hij zou deze informatie hebben gehoord via zijn schoonvader, H. van Asselt, die president commissaris is bij Weweler. Justitie verdacht Van Asselt en diens dochter eerst ook, maar staakte de vervolging wegens gebrek aan bewijs. 
 Het gebeurt zelden dat een Nederlandse rechter iemand veroordeeld wegens misbruik van voorkennis. Effectenfraude is bij de huidige wetgeving voor justitie moeilijk te bewijzen. 
 Inmiddels is er een nieuwe wet in de maak die vervolging wegens misbruik van voorkennis vereenvoudigt. 
 Begin vorig jaar leed justitie een nederlaag in de HCS-affaire. De rechtbank in Amsterdam veroordeelde in eerste instantie de toenmalige topman van Begemann, Joep van den Nieuwenhuyzen, maar het hof sprak hem vervolgens in hoger beroep weer vrij. 
 (c) Reuters Limited 1997. 
