	Trustfull heeft bij Vitesse plezier in het spel hervonden
	Van onze verslaggever
Frank Hendrickx
 ARNHEM
 Met molenwiekende armen huppelde Orlando Trustfull zondag langs de tribunes van Monnikenhuize. De middenvelder toonde in de eerste thuiswedstrijd van Vitesse zijn haast vergeten elegantie en scoorde ook nog n maal. Vitesse herstelde zich met de 3-1 zege op Roda JC van de genadeloze afstraffing tegen Ajax. En Trustfull vond voetballen opeens weer 'hartstikke fijn'.

'Ja, het was een knap doelpunt. Ik drukte de bal prima. Het lichaam boven de bal, zoals het hoort, h.' Trustfull heeft behalve heel veel gevoel voor de bal ook nog gevoel voor ironie. Zijn doelpunt tegen Roda was waarschijnlijk de eenvoudigste uit zijn carrire. Na een kolderieke situatie in het strafschopgebied liet de nieuwe keeper van Roda JC, Nikolai Damjanac, de bal door zijn benen glippen. Trustfull kon op n meter van het doel onmogelijk missen. 'Ik was blij dat ik op de goede plek stond.'
Het was lang geleden dat hij zo'n lekkere wedstrijd speelde, beaamde Trustfull na afloop. Eigenlijk had het tegen Ajax al moeten gebeuren, maar in Amsterdam verloor Vitesse kansloos met 5-0. 'Zelfs de spelers van Ajax waren verbaasd dat ze zo gemakkelijk van ons konden winnen.'
In de tweede wedstrijd van het seizoen stond Vitesse daardoor al onder flinke druk. 'De verwachtingen zijn door alle aankopen hoog. Ik vind dat ook terecht. Als je dan z¢ verliest van Ajax is het duidelijk dat er spanning is.'
Het was Trustfull die Vitesse aan eerherstel hielp. Nadat hij zelf het eerste doelpunt maakte, bereidde hij ook nog de tweede treffer van Marco Perovic voor. Trustfull was aan de rechterkant veel sneller dan zijn tegenstander en gaf vervolgens een haarzuivere voorzet.
Na een tegentreffer van Regilio Vrede en een enorme kans voor Roda's spits Bob Peeters, wist Vitesse in de laatste minuut de overwinning veilig te stellen door een treffer van De¢an Curovic.
Ondanks de spanning en de extreme hitte genoot Trustfull zichtbaar van de wedstrijd. Regelmatig liep de voetballer lachend over het veld. En toen Michel Kreek een keer te laat reageerde op een strakke pass deed Trustfull in het voorbijgaan een oud vrouwtje na. 'Ik heb altijd gezegd: plezier in het voetbal komt bij mij op de eerste plaats.'
Misschien is het daarom wel dat Trustfull nu bij Vitesse speelt en niet bij een topclub. Trainers vinden winnen doorgaans belangrijker dan plezier. Zodra het tegenzit is Trustfull de eerste die ze naar de kant halen. Hij is nu eenmaal impulsief en laat zich moeilijk in een tactisch keurslijf stoppen.
Trustfull kende in zijn carrire glorieuze momenten, maar de definitieve doorbraak is uitgebleven. Bij zijn laatste werkgever, Sheffield Wednesday, belandde hij op bank. Bij Feyenoord voetbalde de middenvelder vijf jaar, maar alleen het laatste seizoen, '95-'96, was hij een basisspeler. In dat jaar haalde hij, dankzij enkele weergaloze wedstrijden in het begin van de competitie, het Nederlands elftal.
Tot ongenoegen van zijn toenmalige trainer Willem van Hanegem werd de voetballer vervolgens de hemel ingeschreven. Volgens de coach ging Trustfull naast zijn schoenen lopen en speelde hij daardoor met de week minder.
Van Hanegem had misschien gelijk, maar het is moeilijk om Trustfull geen mooie voetballer te vinden. Ook het publiek in Arnhem sloot hem zondag meteen in de armen. Zelfs de voortdurend mopperende grijze mannen op de tribune, waren het er snel over eens: 'Die Trustfull is een goeie.'
'Ik ben nog lang niet 100 procent', meende de middenvelder na afloop. Conditioneel bleek Trustfull inderdaad nog niet in orde, maar toch was hij onmiskenbaar de talentvolste speler van het veld. Zo zette hij in de eerste helft enkele malen zijn directe tegenstander Maarten Schops voor schut door zo nauwgezet een schot te veinzen dat de Belg om niets in de lucht sprong.
Het moet volgens Trusfull 'allemaal nog beter worden'. Zijn doel is het WK in Frankrijk, want het Nederlands elftal krijgt hij niet uit zijn gedachten. Hij zal minder wisselvallig moeten spelen, weet Trustfull, maar pieken en dalen lijken onvoormijdelijk bij zijn wijze van voetballen. 'Ik zal proberen zo constant mogelijk te spelen', kondigde de middenvelder voorzichtig aan. Helemaal overtuigend klonk het niet.

Foto
	Orlando Trustfull kan zijn geluk niet op na zijn openingstreffer. FOTO ANP

