	Politieman Blaauw raakt arrestatie-proza kwijt
	VOOR oud-hoofdcommissaris Blaauw van de Rotterdamse politie is het jammer dat een andere commissaris enkele decennia geleden al de titel 'de commissaris vertelt' hanteerde voor smakelijke verhalen over misdaad in Nederland. Blaauw is namelijk als verteller bezig die collega van weleer flink in te halen.
In De moord op Marietje van Os vertelt hij verder over geruchtmakende moordzaken, die hij deels zelf als politieman meemaakte. Dat gebeurde op verschillende momenten tijdens zijn loopbaan, vanaf het begin toen hij als rijwielagent aan zijn opmars door de rangen begon. Het lijkt erop dat hij ook als schrijver een extra streep op de mouw mag krijgen. Het arrestatie-proza begint meer op een echte verteltoon te lijken en als hij eens zou ophouden agenten met dat vreselijke woord 'diender' aan te duiden, is hij opnieuw een stapje verder.
In deze nieuwe bundel beschrijft Blaauw zeven moordzaken, waarvan er drie lustmoorden op kinderen zijn. Dat zijn zaken die de lezer het meest in het hart raken, en dat lijkt ook voor de auteur te gelden. Voor hem is alleen de moord op een politieman nog erger. De zaak waarmee hij de bundel afsluit, is het op zich trieste relaas van drie Turkse desperado's die doelbewust de agent neerknallen die hen achtervolgt na een overval op een speelhuis.
Als lezer zie je meer het beroepsrisico en minder dan in het geval van kindermoord de morele verontwaardiging dat het grauw van de straat denkt dat het recht van de sterkste kan gelden en niet dat van het gezag. 'Doe uw werk, maar wees voorzichtig', zei de vader van het slachtoffer, die zelf ook politieman was, bij de onthulling van een bescheiden monument voor zijn omgekomen zoon.
'Moord' noemt Blaauw het, waarbij hij zoals hij aangeeft het begrip moord ook hanteert voor wat het Wetboek van Strafrecht 'doodslag' noemt. In dit laatste geval is de dader wel op de dood van het slachtoffer uit, maar niet met voorbedachten rade. In de beschrijving van de aanslag op de politieman, waarvoor Blaauw de beschikking had over bandopnamen van de gesprekken met de meldkamer, kun je je afvragen of de overvallers eropuit waren dodelijke slachtoffers te maken. Dat het hun weinig kon schelen dat een politieman aan schotwonden overleed, staat wel vast.
Blaauw is er de man niet naar uitsluitend en alleen pal achter zijn collega's te staan. Hij is duidelijk een oud-politieman die vindt dat de bescherming van de burger voorop staat. Daders die vrij rondlopen, doen hem minstens evenveel pijn als tuig dat zijn hand tegen het korps durft te heffen. En ook zijn collega's spaart hij niet voor kritiek.
Blaauw laat de beschrijvingen van de moordzaken zelf voorafgaan door een hoofdstuk over het moordonderzoek op zich. Hij citeert daar Duitse collega's die het politieoptreden op de plaats van het misdrijf graag aanduiden met 'Spurvernichtungskommando'. Vooral te veel bobo's willen zelf ter plaatse poolshoogte komen nemen en slagen er dan in met hun grote voeten dwars door stille getuigen te lopen, die de speurders misschien richting dader hadden kunnen brengen.
Net als in een vorige bundel waarschuwt Blaauw tegen rechercheurs die al te gretig op een bekentenis uit zijn en zodoende bewijzen construeren die niet met de feiten stroken. 'Hetgeen men zo vurig verlangt, is men geneigd ook grif te geloven', zegt hij, oud en wijs geworden in het vak. Zelf hanteerde hij als vuistregel voor voldoende bewijs dat 90 procent berustte op objectieve feiten, 5 procent redelijke vermoedens, 4 procent overige aanwijzingen en omstandigheden en 1 procent geluk. Een andere verdeling leidt er al gauw toe dat de feiten naar de hand van de verhoorder worden gezet
De moord die de titel van de bundel heeft geleverd, is een oude zaak uit 1929. Een winkelmeisje laat op straat een cent vallen en de Marietje uit de titel zoekt ijverig mee hem terug te vinden. Het wordt al donker en een man die op een fiets voorbijkomt, biedt aan met zijn carbid-voorlicht het zoeken te vergemakkelijken. Vervolgens lokt hij het meisje met een smoesje mee, wat tot haar dood zal leiden. De woede om de daad brengt de politie tot een verbeten zoekactie in de richting van de verkeerde. Elke schennispleger loopt het risico voor kinderverkrachter te worden aangezien.
Het meest enge relaas gaat over de moord op een meisje, die pas jaren later wordt opgelost doordat de dader een ziek dagboek blijkt te hebben bijgehouden. Eigenlijk is het meer een draaiboek waarin hij zijn pathologische fantasie in prozasche termen neerzet. 'Bel afzetten en Tom in zijn mand sturen.' De hond Tom zou eens door blaffen het baasje kunnen verraden.
In de periode dat Blaauw straatagent was in de rustige Rotterdamse volkswijk Spangen, werd daar een jongetje vermoord. Op hem rustte de taak de ouders dit rampzalige nieuws te vertellen. De moord vond plaats in 1959 op Tweede Kerstdag, toen het slachtoffer samen met vriendjes op sjouw was om zoveel mogelijk kerstbomen voor een grote fik bijeen te slepen.
In de krant stond later dat de buurtjeugd had afgezien van de vreugdevuren als eerbetoon aan hun makker. Blaauw sluit zijn relaas bijna met een gedicht af. 'Onlangs ben ik er nog eens doorheen gefietst. Spangen is Spangen niet meer.' Het verhaal dat achter die opmerking schuilt, zal in een volgende bundel staan.
Theo Capel
J.A. Blaauw: De moord op Marietje van Os.
Fontein; 228 pagina's;  29,90.
ISBN 90 261 0971 7.

