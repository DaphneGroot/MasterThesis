Directory.
Een directory of map is een begrip dat gebruikt wordt binnen bestandssystemen. Een directory is een groep van bestanden en/of directory's. Een bestandssysteem kan duizenden bestanden bevatten, directory's kunnen worden gebruikt om gerelateerde bestanden te groeperen. Een directory in een directory wordt een subdirectory of submap genoemd. De directory's in een bestandssysteem vormen een hiërarchie, in de vorm van een boomstructuur.
Map.
Andere namen die gebruikt worden voor directory zijn catalog, map en folder. De benamingen map en folder zijn vooral in gebruik bij besturingssystemen met een grafische gebruikersschil, zoals Mac OS X en Microsoft Windows. Strikt genomen worden de termen map en folder gebruikt als een metafoor voor de directory. Het Engelse woord folder geeft aan dat iets bij elkaar gevouwen is. Er wordt een map of een hangmap of een ordner mee bedoeld zoals die in een archiefkast gebruikt wordt. Het juiste Nederlandse woord is daarom map.
Technisch.
In de eerste besturingssystemen voor de pc kende het bestandssysteem geen directory's. Bij het M-besturingssysteem stonden alle bestanden gewoon bij elkaar. In MS-DOS 2.0 werden directory's geïntroduceerd. Intern is een naam voor een bestand op dezelfde manier opgeslagen als een directory, maar staat er bij een directory een extra vlag aan. Binnen een directory is ruimte gereserveerd voor bestanden en onderliggende directory's. Het aantal bestanden dat een directory kan bevatten hangt af van het bestandssysteem.
