Tayasal.
Tayasal was de hoofdstad van de Itza - Maya, de laatste staat van de Maya die in handen van de Spanjaarden viel in 1697. De stad heet nu Flores.
Expeditie van 1618.
In 1618 stuurden de Spanjaarden een expeditie naar Tayasal. De expeditie stond onder leiding van de twee padres Orbita en Fuensalida. Zij probeerden te vergeefs de Maya ervan te overtuigen dat het tijd was dat zij christenen moesten worden.
De ahau Can-Ek II stelt op grond van de Maya-tijdrekening echter vast dat de bewering dat zij christenen moeten worden niet klopt, omdat de tijd daar nog lang niet voor gekomen is. Het is pas katun 3 Ahau in de korte telling en de voorspelling zegt dat het katun 8 Ahau, dat pas in 1697 begint, een tijd van grote veranderingen zal zijn. De Spanjaarden wordt verzocht te vertrekken en later terug te komen.
In de tijd tot 1695 proberen de Spanjaarden nog een aantal malen door te dringen in het gebied van de Maya, maar zij worden -soms met geweld- geweerd. Er is zelfs de dreiging slachtoffer te worden in de letterlijke zin van dat woord: geslacht te worden ten offer van de goden.
