	Uitgever De Kempen in handen De Telegraaf
	ANP
ROERMOND
Het Telegraaf-concern lijft via zijn uitgeversmaatschappij De Trompetter in Roermond De Kempen Pers bv in. De Kempen Pers geeft in Brabant diverse huis-aan-huisbladen uit, met een totale oplage van ruim 300 duizend exemplaren. In Telegraaf-verband verschijnen er nu wekelijks meer dan drie miljoen huis-aan-huisbladen in Nederland.
De Trompetter neemt de 22 personeelsleden van de Hapertse uitgever over. De verschillende titels van De Kempen Pers zullen zo spoedig mogelijk op de persen van het Limburgs Dagblad, eveneens een onderdeel van het Telegraaf-concern, worden gedrukt. Het zetwerk blijft de eerste jaren nog wel in Hapert plaatsvinden.

