	Schaatsbond komt weekeinden te kort
	Van onze verslaggever
Wybren de Boer
 DEN HAAG
De klanken van het Wilhelmus weerkaatsten afgelopen weekeinde op de Uithof tegen lege tribunes en het enige prettige gevolg daarvan was dat Judith Straathof na drie dagen de melodie van het volkslied kon dromen. Driemaal mocht de negentienjarige schaatsster uit Zoeterwoude bij het NK-afstanden op de hoogste tree klimmen, waarmee ze de succesvolste deelnemer was van een nationale titelstrijd voor anonieme grootheden.
Het desolate decor ten spijt haalde geen KNSB-official het in z'n hoofd van een gedevalueerd evenement te spreken. Vanuit de gewesten krijgen de wijze heren van de schaatsbond toch al regelmatig het verwijt louter oog te hebben voor de toprijders en dat verklaarde waarom secretaris Kees van Slochteren zondag in Den Haag sprak van een 'mooi kampioenschap'.
Twee weken terug verried de bond desondanks hoe het werkelijk over het elfde NK-afstanden dacht. Nadat duidelijk was geworden dat de gehele vaderlandse top Den Haag zou mijden, besloot het dagelijks bestuur van de KNSB de nationale titelstrijd dan maar in zijn geheel van de kalender te halen. De storm van kritiek die daarop kwam bracht de bond tot inkeer.
Van Slochteren: 'Vorig seizoen ontbraken vier toprijders bij het NK en dat leverde veel negatieve verhalen op in de pers. Dat wilden we niet weer. Je kunt zeggen dat we de kwaliteit van ons produkt wilden beschermen. Op hun beurt zeiden de mensen uit het gewest dat dit voor hen de belangrijkste wedstrijd van het jaar is. Dat kunnen we niet negeren, daarom zijn we op ons besluit teruggekomen.'
Een decennium geleden heetten de afstandskampioenschappen een geniale vondst te zijn, een verrijking van het wedstrijdprogramma. Behoudens drie allroundkampioenschappen (NK, EK en WK) en een tweetal interlands bood de kalender tot die tijd weinig vertier. Met de introductie van het NK-afstanden meende de KNSB enkele welkome nieuwe krenten (vijf titels per sekse) aan de pap toe te voegen.
Op hetzelfde moment gaf ook de Internationale Schaatsunie (ISU) echter blijk van expansiedrift en dankzij de introductie van een wereldbekercircuit en een WK-afstanden is inmiddels in de wintermaanden geen schaatsvrij-weekeinde meer te vinden. Om de wedstrijdcyclus volgend seizoen - wanneer de Olympische Spelen voor veertien dagen extra drukte zorgen - in z'n geheel te kunnen afwerken, moeten de schaats(st)ers tot en met het eerste weekeinde van april de ijzers scherp houden.
Het samenstellen van de landelijke wedstrijdkalender is volgens Henk Hannessen, lid van de commissie kernploegen, welhaast een ondoenlijk karwei geworden. 'Steeds kom je een weekeinde tekort.' Inmiddels is bij de ISU een voorstel ingediend om de problematiek aan te pakken. Hannessen: 'Wij stellen voor één of twee World Cups te schrappen en we willen graag vaste data voor nationale kampioenschappen.'
Liefst 23 concept-agenda's stelden Hannessen en zijn collega's in de aanloop naar de winter samen, maar een bevredigende oplossing werd geen enkele keer gevonden. Het NK-afstanden zou overmijdelijk samenvallen met een World Cup-wedstrijd. 'Dus we wisten allang dat het problemen kon geven, alleen dat het tot zoveel afmeldingen zou komen kon je onmogelijk voorzien.'
De vedetten vonden tal van redenen om afgelopen weekeinde het Zwitserse Davos te verkiezen boven Den Haag. Een tweekamp met als inzet kwalificatie voor het WK-allround (Zijlstra & Thomas), de noodzaak om punten te halen teneinde plaatsing voor het WK-afstanden af te dwingen (Straathof & Hersman) of simpelweg de verleiding van de Zwitserse francs (500 voor een enkele World Cup-zege) niet kunnen weerstaan. En een enkeling (Van Velde) had domweg behoefte aan rust, om zich aldus naar behoren te preparen voor een WK-sprint komend weekeinde.
En tot overmaat van ramp verkoos een deel van de beloftevolle subtoppers (Jan Nijboer, Carl Verheijen, Renate Groenewold, Elke Zijlstra) deelname aan de Universiade in het Koreaanse Chonju, zodat het aantal afzeggingen van prominenten voor Den Haag op 27 kwam. Uit pure schrik deed het organisatiecomité een poging de Elfsteden-rivalen Angenent en Hulzebosch te verleiden tot een duel op de tien kilometer, maar ook zij hadden wat beters te doen.
Aldus werd Judith Straathof - door overwinningen op de 500, 1000 en 1500 meter - de ster van de nationale titelstrijd en zelf beschouwde ze dat als de eerste passen in de voetsporen van haar neefje Jeroen. 'Toen hij vorig jaar wereldkampioen op de 1500 meter werd, dacht ik: dat wil ik ook.'
Over een jaar dient ze vermoedelijk een stap terug te doen, want in het Olympisch seizoen is het NK-afstanden wél een belangrijke wedstrijd. Dan worden de tickets voor Nagano vergeven en tegen die verlokking kunnen de Zwitserse franc en de heilzame berglucht van Davos in geen honderd jaar op.

