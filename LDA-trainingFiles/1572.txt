	Prof. Dietvorst wil fiscale aftrek verhogen tot 40 duizend gulden Koopsompolis onvoldoende voor pensioengat
	Van onze verslaggever
Harry van Seumeren

AMSTERDAM
Frank de Grave vergist zich. De staatssecretaris voor pensioenen poogt meer marktwerking in de pensioenvoorziening te brengen en de burger aan te sporen tot grotere zelfwerkzaamheid. Het bedrijfsleven moet niet langer verplicht worden tot dure regelingen, die bovendien het nadeel hebben dat carrièreloze werknemers mede het gelag betalen van de welvoorziene dis van de promotiejagers.
Dat leidt tot De Grave's pleidooi het eindloonstelsel te vervangen door het middelloonsysteem. In het laatste stelsel wordt het pensioen bepaald per salarisjaar. Op 65-jarige leeftijd rolt daaruit een pensioen dat niet is gerelateerd aan het laatst verdiende loon, maar aan het in een arbeidzaam leven gemiddeld verdiende salaris.
Bij een doorsnee loopbaan hoeft het verschil tussen beide stelsels niet bijster groot te zijn. Het is niet moeilijk een middelloonsysteem zó in te richten dat het zelfs een betere uitkomst geeft dan het eindloonstelsel. De Rabo-regeling volgens het middelloonstelsel is zelfs gericht op een uitkomst die 70 procent van het laatste loon bedraagt.
Maar een promotiemaker, zeker iemand die op latere leeftijd sneller de ladder beklimt, zal kunnen uitrekenen dat het middelloonstelsel hem vaak een kariger resultaat zal bieden dat het eindloonstelsel. De Grave heeft daarvoor een oplossing: als je veel verdient, kun je ook beter voor jezelf zorgen. 'Je geeft mensen meer verantwoordelijkheid, maar die kunnen ze dan ook zelf betalen.'
In de praktijk betekent dit zelfwerkzaamheid in de zogenaamde derde pensioenpijler: een lijfrentepolis, een eigen huis. Vorig jaar boekten de leveranciers van koopsompolissen een nieuw record. Er gingen voor 2,7 miljard polissen over de toonbank, een groei van 29 procent ten opzichte van 1995.
Vooral dankzij de belastingdienst. De fiscus is hierbij behulpzaam, want het aankoopbedrag van de koopsompolis is aftrekbaar voor de inkomstenbelasting.
Tot een zeker maximum, natuurlijk. Zijn de grenzen voor aftrekbaarheid voldoende om de burger zoveel te laten bijspijkeren dat hij per saldo toch op een pensioen van, zeg, 70 procent van het laatste loon kan rekenenen. Ja, zegt De Grave. Nee, zegt prof. dr. G.J.B. Dietvorst.
Sinds kort is Dietvorst bijzonder hoogleraar Fiscale en civielrechtelijke aspecten van toekomstvoorzieningen aan de Katholieke Universiteit Tilburg. Hij gebruikte gisteren zijn intrede-rede om de vinger te leggen op dit manco in de door De Grave voorgestelde pensioenvoorziening.
Ten eerste, zegt Dietvorst, is de aftrekmogelijkheid in de zogenaamde tweede tranche in beide pensioensystemen even groot. (Er zijn drie opeenvolgende aftrekmogelijkheden, tranches genaamd). Ten tweede is de aftrek in de derde tranche ontoereikend om het pensioengat dat ontstaat bij promotie te kunnen opvullen. Ten derde, deze derde tranche is alleen toegankelijk voor 39-plussers. Ten vierde is met name de derde tranche zo ongewikkeld dat ze belastingplichtigen tot wanhoop drijft.
Met een verwijziging naar de door de staatssecretaris van pensioenen bepleite eigen verantwoordelijlkheid van de burger, doet Dietvorst de staatssecretaris (van Financiën ditmaal) een alternatief aan de hand. Maak één aftrek van 40 duizend gulden per jaar, stel geen nadere voorwaarden aan de uitkeringen als het maar periodieke zijn, en laat iedereen vrij zelf te bepalen wanneer en hoeveel premie hij wil storten - binnen het maximum uiteraard.
De eerste tranche biedt aftrek tot maximaal 5.758 gulden per jaar en is door iedereen eenvoudig in te vullen op het belastingbiljet. De tweede tranche is al een stuk lastiger. Bijvoorbeeld niet van toepassing voor wie al een pensioenvoorziening heeft en alleen maar loon ontvangt. De derde tranche is zelfs voor iemand met vwo vrijwel niet te berekenen. De simpele aftrek van 40 mille per jaar die Dietvorst voorstelt, zal derhalve door heel wat meer mensen met vreugde worden begroet.
En natuurlijk ook door de verzekeraars, die bijzonder zijn geïnteresseerd in de lucratieve markt van aanvullende pensioenverzkeringen. 'Lijfrenten', zegt Dietvorst, 'zullen in de toekomst een nog prominentere rol gaan spelen bij de levensstandaardbeveiliging. Nederland is in Europa koploper wat betreft het bedrag dat in enig jaar maximaal aftrekbaar is.'
De leerstoel van hoogleraar Dietvorst is ingesteld door verzekeraar Interpolis, en door Akkermans en Partners Pensioeneducatie. Interpolis, een dochter van de Rabobank, is marktleider bij de verkoop van koopsompolissen, hoewel de omzet vorig jaar met 3 miljoen gulden terugliep tot 411 miljoen gulden. Dietvorst is een dag in de week bijzonder hoogleraar aan de KUB. De overige vier werkdagen is hij directeur van het Fiscaal en Juridisch Adviesbureau van Interpolis.

