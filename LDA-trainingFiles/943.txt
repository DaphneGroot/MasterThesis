	Deel Waals stadje verwoest door gasontploffing
	Van onze correspondent
BRUSSEL
Een deel van het centrum van het Waalse stadje Theux is zaterdag zwaar beschadigd na een gasontploffing. Twee brandweerlieden kwamen daarbij om het leven. Er raakten 26 mensen gewond.
Er waren waarschijnlijk meer doden gevallen als Paul Lemaire en Roland Bastin van de plaatselijke vrijwillige brandweer niet onmiddellijk de evacuatie van de bewoners van het centrum van Theux hadden georganiseerd. Lemaire (56) en Bastin (39) moesten hun reddingsactie zelf met de dood bekopen.
Na de eerste melding van gasreuk in het stadje sloten zij de omgeving af. Op het ogenblik dat de gasreuk sterker werd, wilden ook zij vluchten. Maar vrijwel onmiddellijk vond een explosie plaats die hen fataal werd.
De ontploffing verwoestte een bankkantoor en twee belendende huizen. Ongeveer honderd gebouwen werden beschadigd. Vermoedelijk zullen verscheidene huizen moeten worden gesloopt.
Over de oorzaak is nog niets bekend. Mogelijk is de breuk te wijten aan de bevriezing van de gasleiding. De Luikse gasmaatschappij betwijfelt dat. 'De kou heeft er niets mee te maken', zei een woordvoerder.
De explosie had ook gevolgen voor de gemeente Spa, die op hetzelfde gasnet is aangesloten. Daar werd onmiddellijk het gas afgesloten.

Foto
	Een deel van het centrum van Theux, kort na de gasontploffing. FOTO EPA

