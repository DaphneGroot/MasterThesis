	Hewlett-Packard met Philips in productie LED's
	Van onze verslaggever
AMSTERDAM
Philips stapt in de productie van LED's. Dat zijn kleine gekleurde lampjes die worden gebruikt als fietslicht en remlicht, maar die ook zijn te vinden op het bedieningspaneel van een audio-toren. Samen met het Amerikaanse bedrijf Hewlett-Packard (HP) opent Philips een fabriek in Eindhoven. HP is een van de grootste LED-fabrikanten ter wereld en levert de kennis. Philips krijgt 51 procent van de aandelen.
Het nieuwe bedrijf zal kant-en-klare modules maken die fabrikanten eenvoudig kunnen installeren in hun eigen producten. LED-lampjes geven weinig licht en worden tot nu toe alleen gebruikt voor signalering. Het is de bedoeling dat de lampjes zo worden verbeterd dat ze veel meer licht geven. Dan kunnen ze ook worden gebruikt in verlichting, zoals stoplichten en theaterlampen. Dat is een veel grotere markt dan die van signalering.
Als een van de grootste lampenfabrikanten ter wereld heeft Philips een enorme klantenkring voor verlichtingslampen, maar niet voor signalerings-lampen zoals LED's. Het bedrijf wil de verbeterde LED's als een van de eerste aanbieden op de verlichtingsmarkt. HP heeft nauwelijks contacten in die wereld. Het heeft Philips nodig om de verbeterde LED's te slijten.
De bedrijven willen niets zeggen over de beoogde omzet van de nieuwe onderneming, maar wel dat de potentiÃ«le wereldmarkt meer dan twee miljard dollar per jaar kan bedragen.


