	Werkdruk met eenvijfde toegenomen
	Van onze verslaggever
AMSTERDAM
De werkdruk in Nederlandse bedrijven stijgt behoorlijk. De afgelopen twee jaar is de druk op werknemers met 22 procent gegroeid. Slechts 14 procent van de werkgevers erkent de toegenomen druk. In grote bedrijven ziet maar 6 procent van de werkgevers problemen. Dit blijkt uit onderzoek van NIA'TNO.

Directeur F. Pot van het onderzoeksbureau presenteerde de resultaten vrijdag op een conferentie over werkdruk van de Industriebond FNV. De bond organiseert een reeks conferenties over thema's die hij de komende jaren in cao-onderhandelingen aan de orde wil stellen.
Werkdruk is de ongrijpbare verzamelnaam voor de spanning op de bedrijfsvloer. H. de Bijll, hoofd arbeidsverhoudingen bij Unilever, beschrijft de worsteling met de kreet. 'Bij een van onze bedrijven is een jaar gediscussieerd over werkdruk. Daar schoten we niets op. Bij een andere vestiging is door een extern bureau een enqûete gehouden over dingen die met het werk samenhangen. Daardoor kwam een reeks praktische problemen aan het licht over inefficiëntie die weer ergernis oplevert. Zo kun je het begrip handen en voetjes geven en aanpakken.' Naast de inrichting van het werk wordt de beleving van werkdruk vergroot door de combinatie van een baan met taken thuis.
De klachten van werknemers over 'mentale uitputting' nemen volgens NIA'TNO sterk toe. Eenvijfde van de werknemers komt aan het eind van de werkdag uitgeput thuis. Twee jaar geleden was dat nog 14 procent. 'Dat uit zich bijvoorbeeld door steevast voor de televisie in slaap te vallen', aldus Pot.
Daarnaast voelt 35 procent van de werknemers zich na gedane arbeid 'leeg' tegen 30 procent twee jaar geleden. Dit werkt volgens Pot door in de WAO-instroom. '28 procent van de nieuwe WAO'ers heeft psychische klachten. Voor 17 procent is nog geen diagnose gesteld. Dat ligt grotendeels aan werkdruk.'
In Europa nam Nederland al een koppositie in wat betreft werkdruk. 'In eerder vergelijkend onderzoek was Nederland al koploper waar betreft werktempo en deadlines. Nu hebben we de sterkste stijging. De kloof wordt alleen maar groter', zegt Pot.
E. Manders, kaderlid van de industriebond, beschrijft tijdens de conferentie zijn dagelijks werk als voorbeeld van werkdruk. Hij is voorman bij glaszetbedrijf Oskomera in Deurne dat ramen plaatst bij bijvoorbeeld nieuwbouwprojecten. Het bedrijf ging vorig jaar failliet. Van de 235 man werden na een 'doorstart' 120 man uiteindelijk weer aangenomen. 'Met deze groep moeten we wel dezelfde omzet draaien', zegt Manders. Hij geeft leiding aan groepen van maximaal 30 werknemers.
Het bedrijf werkt door heel Nederland. Nu heeft Manders een project in Delft omhanden. 'Dat is dagelijks 360 kilometer forensen. Ik sta om vijf uur 's morgens op, halfzes de deur uit. Dan acht uur werken op de bouwplek; de reistijd komt bij ons bovenop de werktijd. 's Avonds moet ik de dagkaarten van de mannen invullen, dagrapporten opmaken, de planning nalopen en tekeningen lezen. Uiterlijk half elf lig ik in bed, anders houd ik het niet vol.'
Bij het plaatsen van de ramen stuiten Manders en zijn ploeg vaak op een reeks fouten of slordigheden in de planning van de bouw. Bovendien veranderen de technische specificaties van de ramen snel. 'Je moet eigenlijk je kennis op peil houden: hoe iets functioneert en hoe het wordt gemonteerd. Maar er is nauwelijks tijd de handleiding te lezen, laat staan dat de monteur en de hulpmonteur daar aan toe komen. Er moet snel geleverd worden. Maar daardoor gaat er wel eens iets fout. En dat vertraagt de oplevering weer. Het zou goed zijn als de techneuten en de inkopers eens meeliepen om de praktische problemen te zien.' Nu wordt volgens Manders een kwart tot de helft besteed aan het herstellen van fouten.
Volgens PvdA-Tweede-Kamerlid J. van Nieuwenhoven, die aan de conferentie deelnam, is de werkindeling van Manders 'volslagen in strijd' met de Arbeidstijdenwet. 'Als de arbeidsinspectie morgen langs komt, kunt u wel sluiten.' Zij erkent de spanning tussen de theorie van de wet en de dagelijkse praktijk. 'Er moet hard aan gewerkt worden om de praktijk aan te passen.'
De Industriebond FNV onderkent op zijn beurt het verschil tussen fraaie cao-afspraken en de dagelijkse praktijk in bedrijven. In de komende jaren wil de bond via cao-afspraken de werkindeling bespreekbaar maken op de bedrijfsvloer. Kaderleden moeten daarbij het voortouw nemen.

