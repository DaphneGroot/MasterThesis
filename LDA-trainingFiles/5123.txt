	Een land van witte raven
	Stanley Franker, de scheidend technisch directeur van de tennisbond, moet, hoewel hij niet neigt naar weemoed, in gedachten zijn teruggekeerd naar de open Australische kampioenschappen van zes jaar geleden. Zijn opvolger als coach van het Nederlands Davis Cup-team, Michiel Schapers, waarschijnlijk ook.
Schapers had in Melbourne al eens de kwartfinale bereikt en kwam op pure wilskracht ook in zijn nadagen, in 1991, nog onverwacht ver. Hij was het toonbeeld van de tennisser die een schijnbaar gebrek aan creativiteit kon compenseren met een tomeloze volharding. En als hij dan verloor, waren het nooit 'een plotselinge pijnscheut' of 'extreme hitte' die hem hadden geveld. Tennis kon nu eenmaal pijn doen en tennissers hoorden van de hitte te houden. Niet zeuren dus.
Het was een leer die ook Franker verkondigde en een les die de Nederlandse topspelers zich aantrokken. Ze wendden zich tot elkaar en haalden van 'misgunnen' de eerste drie letters af. Schapers rekende af met het idee dat het Nederlandse 'toptennis sinds Okker' afhankelijk was van doetjes en watjes. Franker had dezelfde hardheid. Van uitvluchten, drogredenen en slapte moest hij niets hebben. Het Nederlandse tennis dat zo lang een eilandenrijk was geweest van overschatte kinderen en zelfzuchtige coaches, moest veranderen in een bastion van gelijkgerichtheid.
Dat leidde in 1991 tot een plotselinge en ongekend brede opmars. Een volslagen onbekend meisje als Petra Kamstra liet zich zelfs meewiegen tot de vierde ronde. Maar het oude patroon lijkt toch weer enigszins te zijn teruggekeerd. Okker was een witte raaf, Krajicek leek minder 'wit' te zijn en meer de representant van een bloeiperiode, maar na één week Australië is gebleken dat toch ook Franker niet de gewenste 'structurele' ommekeer heeft kunnen brengen.
Daaraan liggen twee oorzaken ten grondslag. Wat het tennis zelf betreft is er de voortdurende en steeds wanstaltiger verlokking van de weelde. Een rondje 'Melbourne' spelen staat gelijk aan twintigduizend gulden. Een positie bij de Top-10 maakt bezinning op de toekomst bijna overbodig. Vechtlust wordt weggenomen in dat milieu van gemakkelijke inkomsten en luxueus luieren.
De andere factor is het beleid van bonden, overheden en rijk. Ze begroeten een 'witte raaf' als Krajicek met alle égards en bijbehorende ridderordes, maar doen verder niets. Nederlandse topsportsuccessen blijven daardoor bijna per definitie incidenteel. Waarom de tennisbond niet voldoende, maar toch zeker enig krediet verdient, is dat op zijn minst een poging wordt gedaan om te leren van het verleden.
Een klein land als Nederland moet het hebben van witte raven. Zelfs voor Engeland en Frankrijk geldt dat al. Engeland heeft jarenlang verzuimd iets aan talent-ontwikkeling te doen, want het kwam toch wel vanzelf. En nu moeten miljoenen worden geïnvesteerd om de blamages van de laatste jaren te compenseren.
Duitsland lijkt het degelijkst, als het gaat om uitbating van succes. Na Becker kwam Stich, en hoewel de Duitsers in Melbourne ook bijna allen al voortijdig uit het tableau werden geschrapt: Graf en Huber bleven vooralsnog overeind. Graf en Becker: welk land heeft ooit de weelde gekend van zo'n eendrachtig succes?
Het is dikwijs om te lachen, maar als het in Duitsland mis dreigt te gaan met de sport, worden van noord tot zuid conferenties en symposia gehouden, want één ding staat vast: de natie mag bij internationale sportevenementen nooit ten onder gaan.
Het Nederlandse uitgangspunt is anders en op dat standpunt valt weinig af te dingen. Meer dan 'witte raven' als Krajicek, Van Gennip, Tuur, Cooman of Vriesekoop kunnen we buiten het voetbal niet voortbrengen. Er is geen harde sportcultuur. Er is bewondering voor hun volharding, maar zelfs in de meest simpele kwesties worden ze behandeld als de meest gewone burgers.
Marathonloper Gerard Nijboer, tweede bij de Olympische Spelen van 1980 en Europees kampioen in 1982, weet nog steeds niet of hij de inkomsten uit zijn sportcarrière over een aantal jaren mag spreiden. Nijboer en zovele anderen moeten op enig moment afscheid nemen. Maar ze hadden misschien allen moeten vluchten naar Monaco, waar de meeste tennissers zich een appartementje hebben aangeschaft.
Jacco Eltingh zei in Melbourne dat hij terug zou keren naar Nederland. Hij huwt met de voormalige tennisster Hellas te Riet en hij wil in Nederland wonen. Pech wierp hem ver terug op de wereldranglijst. In Melbourne moest hij kwalificatiewedstrijden spelen, een vernedering was het. Maar hij vocht zich er doorheen en kwam in het hoofdtoernooi. Om daarin toch verrassend snel te worden uitgeschakeld.
Het was eigenlijk niets voor hem. Zomin als het iets was voor Siemerink of Haarhuis die er deze week 'zomaar' uitvlogen. Franker liep weg en deed alsof er niets aan de hand was. Dat was natuurlijk ook zo, althans op het moment. In elke sport is verliezen gewoner dan winnen.
Bovendien gingen zovelen, zei Franker, aan spanning en malheur ten onder. Misschien was Brenda Schultz wel het beste voorbeeld. Eigenljk had ze een anti-voorbeeld voor het Nederlandse tennis moeten worden. Iemand die haar twijfel kon omzetten in consistentie. Maar dat lukte niet.
Franker moet - nog eenmaal - de Davis Cup-ploeg begeleiden. Tegen Roemenië. Het zou een formaliteit moeten zijn, maar zo zijn de normen niet meer.
Hans van Wissen

