	'Hervonden incest' is onbewijsbaar
	Van onze verslaggeefster
Ellen de Visser

HAARLEM
Steeds meer volwassen vrouwen in Nederland doen, zo is de indruk van de politie, aangifte van incest, nadat ze zich tijdens psychotherapie hebben herinnerd dat ze in hun jeugd seksueel zijn misbruikt. De ernstige beschuldigingen van de slachtoffers, tot babymoorden aan toe, hebben dramatische gevolgen voor de familie, maar leiden vrijwel nooit tot een veroordeling. Minister Sorgdrager van Justitie laat een nieuwe richtlijn opstellen waarin wordt vastgelegd hoe de politie met dergelijke aangiften moet omgaan.
Sorgdrager is bezorgd over het groeiend aantal zaken waarin zogenoemde hervonden herinneringen een rol spelen. Het gaat daarbij niet om slachtoffers die zich het misbruik altijd zijn blijven herinneren, maar om mensen die pas n dat ze in therapie zijn gegaan, aangifte durven te doen. Het betreft bijvoorbeeld vrouwen die vanwege een eetstoornis een therapeut bezoeken en te horen krijgen dat hun problemen met seksueel misbruik in hun jeugd te maken moeten hebben.
Om ze dat misbruik te laten herinneren, passen therapeuten uiteenlopende technieken toe, zoals hypnose, geleide herinnering en droominterpretaties. Maar die zogenoemde recovered-memory-therapie, zegt rechtspsycholoog P. van Koppen, leidt tot pseudoherinneringen, herinneringen aan gebeurtenissen die nooit hebben plaatsgevonden. Van Koppen schreef op verzoek van Sorgdrager een advies over 'hervonden misdrijven'.
Hij levert in dat advies forse kritiek op de therapeuten die volgens hem een cruciale rol spelen bij de totstandkoming van de beschuldigingen. Voor het bestaan van verdrongen herinneringen is geen enkel empirisch bewijs, stelt hij. 'Verdrongen herinneringen worden niet gevonden bij mensen die anderssoortige trauma's opliepen, zoals Vietnam-veteranen en concentratiekampslachtoffers. Hun probleem is juist dat zij lijden aan intrusies: de herinnering laat hen niet los. Er is geen reden te bedenken waarom langdurig seksueel misbruik wl tot verdringing zou leiden.'
Beschuldigingen op basis van hervonden herinneringen groeien vaak in de loop van de tijd in omvang en ernst, tot satanische rituelen, kannibalisme en gewelddadige abortussen aan toe. Van Koppen hoorde van vier kinderen uit een gezin die de meest afschuwelijke verhalen vertelden. 'Er was sprake van een wekelijks ritueel, dan kwam er een zeiltje op tafel en werden er baby's geslacht. Het gezin leefde in een heel klein huisje. De andere vijf kinderen zeiden: we hebben wel een rotjeugd gehad, maar zo erg was het nou ook weer niet.'
Van Koppen vindt dat de betrokken beroepsorganisaties zich moeten uitspreken over het toepassen van de recovered-memory-therapie. Hoeveel therapeuten zich met die therapie bezighouden, is niet bekend. Begin deze maand heeft het Britse Royal College of Psychiatrists het gebruik van de therapie verboden.
De afgelopen jaren hebben zich in Nederland ruim honderd zaken voorgedaan waarin hervonden herinneringen van seksueel misbruik een rol speelden. Een klein aantal, maar de inspanning van politie en justitie in dat soort zaken is enorm, zegt Van Koppen. Slechts een keer volgde een veroordeling omdat de verdachte bekende.
Steeds meer vrouwen doen na therapie aangifte, daartoe vaak aangespoord door hun therapeut. Nu de verjaringstermijn voor zedenzaken verlengd is, kunnen slachtoffers soms als ze 33 jaar oud zijn nog aangifte doen van misbruik in hun jeugd.'Voor sommige slachtoffers is dat belangrijk omdat zij pas lang nadien aangifte kunnen of durven doen', zegt Van Koppen. 'Keerzijde is dat ook het aantal aangiftes op basis van verdrongen herinneringen toeneemt.'
Volgens Van Koppen moet de politie slachtoffers die aangifte doen van misbruik soms kritischer bejegenen. 'De richtlijn-De Beaufort, die in de jaren tachtig werd opgesteld, bepaalt dat je slachtoffers van seksueel misbruik serieus moet nemen. Het idee is nu ontstaan dat je ze altijd moet geloven. Maar doorvragen op tegenstrijdigheden kan veel ellende besparen.'
Hij ontwikkelde een stappenplan waarmee de politie zaken die op verdrongen herinneringen gebaseerd zijn zo snel mogelijk kan identificeren. Die aanpak moet in de toekomst zoveel mogelijk leed bij familieleden voorkomen, zegt Van Koppen. 'Het leven van de verdachten die ik heb gesproken, is kapot gemaakt, hele families zijn uit elkaar gespeeld. Om flauwekul.'
Ook de vrouwen moeten beschermd worden, vindt hij. 'Ze komen nietsvermoedend bij de verkeerde therapeut terecht en worden dan met een gruwelijk en verzonnen verleden opgezadeld. Als je daar als politie-agent niet kritisch mee omgaat, bezorg je haar ook nog eens de jarenlange ellende van een strafzaak die uiteindelijk nergens toe leidt.'

Foto
	P. van Koppen FOTO BERT VERHOEFF

