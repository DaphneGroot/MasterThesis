	PERSOONLIJK
	YOUP VAN 'T HEK, RUTH JACOTT en THE SCENE krijgen de Gouden Harpen 1996. Dat zijn de hoogste onderscheidingen van de Stichting Conamus. De prijs is bestemd voor mensen of groepen die zich op bijzondere wijze verdienstelijk hebben gemaakt voor de Nederlandse lichte muziek. Vorig jaar kende Conamus al een Gouden Harp toe aan John de Mol sr.
EBOMAN, SKIK en TOTAL TOUCH krijgen van Conamus de Zilveren Harpen 1996. Deze aanmoedigingsprijs gaat naar veelbelovende en uitvoerende kunstenaars die hebben bijgedragen aan de promotie van muziek en teksten van Nederlandse componisten en auteurs. Eboman won onlangs in Groningen de Popprijs. Vorig jaar kreeg hij de eerste NPS Cultuurprijs.
De Gouden Harp werd in 1962 voor het eerst uitgereikt. Zeven jaar later volgde de Zilveren Harp. De winnaars krijgen de onderscheiding tijdens het Harpen-Gala op 24 februari in Hilversum uitgereikt.

