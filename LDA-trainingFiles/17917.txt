 BEURS ONDERBREEKT HANDEL IN AIR. 
 AMSTERDAM, 19 dec (Reuter) - De commissaris voor de notering van de Amsterdamse Effectenbeurs heeft meegedeeld dat de handel in de aandelen en converteerbare obligaties AIR Holdings tot nader order is onderbroken. 
 De maatregel is genomen in verband met een te verwachten bericht, aldus de beurs. 
 AIR heeft vanochtend een bijzondere vergadering van aandeelhouders gehouden. Gisteren bepaalde de Rotterdamse rechtbank dat het bedrijf een uitgifte van preferente aandelen niet hoeft terug te draaien. Door die uitgifte is het belang van grootaandeelhouder J&J Investment verwaterd en werden de plannen van J&J om het roer bij AIR om te gooien geblokkeerd. 
 (c) Reuters Limited 1996. 
