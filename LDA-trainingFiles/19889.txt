Wodka.
Wodka (Russisch: водка, "vodka"; "watertje" verkleiningsvorm van water: водa, "vadá", Pools: wódka; Fins: votka) is een heldere, kleurloze en nagenoeg geurloze sterkedrank die vermoedelijk oorspronkelijk afkomstig is uit Polen.
Kenmerken.
Wodka wordt gedistilleerd tot maximaal 95% en verdund met water. Het alcoholpercentage ligt dan tussen de 35% en 70% (traditioneel, verkrijgbaar in de handel, rond de 40% à 45%). De drank wordt onder andere gestookt uit granen zoals tarwe, gerst, of rogge, maar ook aardappels en quinoa behoren tot de mogelijkheid. Wanneer graan wordt gebruikt, wordt het tot ontkiemen gebracht, waardoor er uit het zetmeel vergistbare suiker ontstaat. Dit wordt met water tot een licht alcoholische vloeistof gegist, daarna wordt de vloeistof gedestilleerd. Daarna wordt het product vaak opgeslagen in tanks met houtskool waardoor alle geuren en onzuiverheden worden geadsorbeerd. Hierna wordt het gefilterd. Wodka heeft geen rijpingsproces zoals de meeste andere gedestilleerde dranken, maar komt direct uit de destilleertank in een fles in de handel. De meeste wodka bevat uiteindelijk bijna niets anders dan ethanol en water.
Wetgeving.
Op voordracht van de Duitse christendemocraat Horst Schnellhardt besloot het Europese Parlement dat wodka van zeer uiteenlopende grondstoffen gemaakt mag worden, zonder dat deze daarmee de soortnaam wodka verliest. Voorwaarde is wel dat op het etiket aangegeven wordt wat de grondstof is. Vooral Amerikaanse en Russische varianten mogen hierdoor binnen de Europese Unie alsnog als wodka verkocht worden.
In juni 2007 steunde het Europees Parlement echter een voorstel van wodka-producerende landen als Polen, Finland en Zweden om vast te leggen dat wodka gestookt moet zijn van graan of aardappels.
Gebruik.
Vooral in sommige Oost-Europese landen en in Scandinavië is wodka een erg populaire drank. In de Nederlandse en Belgische horeca en slijterijen is hij eveneens goed verkrijgbaar. Vanaf midden jaren 90 van de 20e eeuw zijn naast de pure variant ook smaakvarianten van wodka beschikbaar, zoals rode peper, verschillende fruitsmaken, vanille, kaneel of honing.
In Rusland wordt de wodka meestal tegelijk met voedsel genuttigd. Mensen die de wodka drinken zonder iets erbij te eten, worden door velen daar dronkaards ("pjanitsy") genoemd. Hetzelfde geldt in Polen, waar wodka vaak bij maaltijden wordt genuttigd. Elke gelegenheid wordt gebruikt om herhaaldelijk te kunnen toosten. In Russische en Poolse studentenkringen is wodka populairder dan bier, vooral als deze met appelsap gemengd is ("szarlotka" genaamd, letterlijk: appeltaart). Het is goedkoper en men raakt sneller onder invloed.
Zelfgemaakte sterkedrank ("samogon") is een veelvoorkomend fenomeen in de Slavische wereld. Zo ook wodka en om dit tegen te gaan en in een poging het aantal alcoholdoden te verminderen, heeft de Russische overheid door het staatsbedrijf Rosspirtprom de gelijknamige staatswodka Rosspirtprom op de markt gebracht. Deze wodka is met ongeveer 1,90 euro (prijspeil 2006) voor een halve liter een stuk goedkoper dan de meeste andere Russische wodkamerken. Niettemin komen in Rusland jaarlijks vele duizenden mensen om het leven als gevolg van verslaving aan alcoholische dranken zoals wodka. In 2006 waren er volgens officiële cijfers 2,5 miljoen mensen in Rusland verslaafd aan wodka. De Russische regering heeft hierdoor genoodzaakt een minimumprijs ingesteld voor wodka. Deze minimumprijs bedraagt 89 roebel (ongeveer een euro en 30 cent) voor een halve liter. De goedkoopste wodka is door deze maatregel zo'n twee keer zo duur geworden.
Bekende wodkamerken.
Wodka-bottelmachine in een fabriek in de Russische stad Sjatsk (oblast Rjazan)
