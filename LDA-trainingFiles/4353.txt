	Sterk samenspel draagt Hippolutos bij theater Engelenbak
	Hippolutos van Euripides. De Engelenbak Amsterdam, 11 jan. Daar nog t/m 1 februari.
Het leukste van amateurtoneel is het kabaal achteraf. Terwijl het publiek nog naar de uitgang loopt, vindt in de coulissen steevast een ontlading plaats na wekenlang opgekropte spanning. Spelers juichen en gillen, de regisseur wordt bijna plat gezoend.
Zo ook na de premire van Hippolutos, een productie van De Engelenbak in Amsterdam. Dit theater nodigt n keer per jaar een professionele theatermaker uit om een groep amateurspelers te regisseren. Dit jaar is dat Agaath Witteman, die Euripides' tragedie koos.
Het gejuich van de acteurs na afloop was dit keer volkomen terecht. Als het een groep amateurspelers lukt om van een moeilijk en nogal statisch stuk bijna tweeneenhalf uur glashelder theater te maken, dan mag je afloop uit je dak gaan. Dat Hippolutos zelden wordt gespeeld, is overigens niet zo gek. Het stuk bestaat voor een groot deel uit monologen en koorzang. Op indirecte wijze krijgt de toeschouwer een uitvoerig verslag van allerlei vreselijke gebeurtenissen, terwijl op het toneel zelf elke handeling nagenoeg ontbreekt.
Uit deze productie blijkt dat Hippolutos zeker niet onder doet voor bekendere stukken van Euripides als Medea en Elektra. In de regie van Agaath Witteman blijkt het stuk zelfs tamelijk actueel. Haar Hippolutos zegt zinnige dingen over de positie van de mens die is losgeraakt van de goden, en over klassieke tegenstellingen als die tussen man en vrouw en ouders en kind.
Het zijn belangrijke thema's die hier met groot inzicht zijn verstrengeld. Hippolutos, bastaardzoon van koning Theseus, wordt geconfronteerd met het feit dat zijn stiefmoeder Faidra verliefd op hem is. Het is een kolkende verliefdheid die haar tot wanhoop drijft. De strijd tussen rede en gevoel die Faidra voert, wordt aangewakkerd door de godinnen Afrodite (Liefde) en Artemis (Kuisheid).
Artemis is de beschermer van Hippolutos die in zijn jeugdige onschuld niets weten wil van wat zich in bed doorgaans afspeelt, laat staan als in dat bed zijn stiefmoeder ligt. Faidra kiest uiteindelijk voor de dood. De wanhoopsdaad heeft grote gevolgen voor de relatie tussen Hippolutos en zijn vader.
Witteman plaatst de drie hoofdrolspelers tegenover het Koor van Vrouwen en een clubje jongemannen dat Hippolutos omringt. Achttien spelers staan er op dat kleine podium en hun beweeglijkheid is groot. Ze lopen, dansen en schuiven als vanzelfsprekend van links naar rechts, van voor naar achter. Als ze even niets te doen hebben, kijken ze vanaf de krukjes aan de zijlijn toe. Ze houden zich - behalve met een muzikale en tot het laatste woord verstaanbare tekstbehandeling - bezig met sobere rituelen. Doodgaan is hier wat rode verf op een blote borst, doodzijn het opzetten van een dodenmasker.
Verrassend sterk is het spel, met name van het Koor van Vrouwen en van de actrices Berith Danse (Faidra) en Caroline Dokter (haar voedster). Hun samenspel geeft de voorstelling een grote dramatische kracht, het ensemble zorgt voor een prachtige visualisering van dat drama.
Hippolutos wordt gespeeld door de piepjonge en zo te zien onbedorven Gijs Kimenai. De liefde van Faidra voor haar stiefzoon wordt hierdoor losgekoppeld van seksueel genot en krijgt iets universeels. Zo zal Euripides het misschien niet hebben bedoeld, maar het is wel een interpretatie om jaloers op te zijn.
Hein Janssen

