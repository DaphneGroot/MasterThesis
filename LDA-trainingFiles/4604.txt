	Helder, hard en heftig en dat steeds opnieuw
	Springdance: Tales of Eversion. Choreografie: Leine & Roebana. Tournee t/m januari 1998. Codes of Cobra. Iztok Kovac. 19/4, Utrecht. Herhaling: vanavond.
Toeval pakt soms goed uit, zoals op de tweede festivaldag van Springdance. Op n avond waren Tales of Eversion van het choreografenduo Andrea Leine en Harijono Roebana, en Codes of Cobra van de Sloveen Iztok Kovac te zien. Groepswerken van een bescheiden formaat die vergelijkbaar zijn, maar ook sterk verschillen.
Wat deze eigentijdse choreografen delen is dat ze vertrekken vanuit beladen ideen. Vervolgens verhaspelen ze die, zodat ze in het stuk niet langer herkenbaar zijn maar er wel in doorwerken. Hun dansstukken ogen abstract, en toch ervaar je een emotionele inkleuring: bij Leine & Roebana in pasteltinten, bij Kovac in primaire kleuren.
Bij Kovac is het vocabulaire uitermate strak en scherp, wat terug te voeren is op zijn gymnastisch-krachtige lijf. De andere dansers - Maja Delak, Mala Kline, Natasa Kos en Michael Ruegg - volgen hem hierin. Zo ook de bijna blinde zanger Ales Hadalin die, evenals in een vorige produktie, de rol van commentator lijkt te hebben.
Codes of Cobra opent met een film waarin de dansers van Kovac' groep En Knap met enkele gastdansers te zien zijn in een improvisatie. Mannen en vrouwen tegenover elkaar. Wat dan live volgt kan nog het best omschreven worden als enerverende dans.
In strakke formaties van drie met twee of en groupe rollen, draaien, vliegen en glijden de dansers over het podium. Een enkel moment is er rust, ruimte voor bezinning en tederheid. Maar de indruk die Codes of Cobra vooral nalaat is die van helderheid, hard en heftig, en dit steeds opnieuw. Die eenzijdigheid in de beweging gaat op het laatst te zwaar wegen.
Bij Leine & Roebana is die danstaal zacht (maar niet soft) en divers van kwaliteit. Hun vocabulaire vloeit voort uit het fysiek van iedere individuele danser en is daarmee persoonlijk getint.
Zo heeft Janine Dijkmeijer een voorkeur voor ronde, wentelende bewegingen. Op een ander moment lijkt ze door een onzichtbare draad aan haar armen naar achteren te worden getrokken waardoor ze als een krab over het podium loopt. Mauricio de Oliveira is juist expert in grillige bewegingen. Bij hem komen de impulsen uit zijn gewrichten: schouders, ellebogen, knien, enkels. Een enkele keer gaat zelfs zijn stuitje met hem op de loop. Gavin Louis heeft de uitstraling van een danseur noble. Zijn danslust is aanstekelijk. Heel nadrukkelijk en toch nonchalant demonstreert hij zijn in Zuid-Afrika verworven virtuositeit. Leine boeit vooral in de meer verstilde dansfragmenten. Michal Jahoda toont als enige danser minder 'gezicht'. Tales of Eversion is als een collectie van persoonlijke verhalen die door Leine & Roebana organisch zijn verbonden. In weerwil van de titel (Verhalen waarbij het binnenste buiten wordt gekeerd) komt de choreografie introvert over. Op zichzelf is het materiaal mooi, maar het geheel voelt los en vrijblijvend aan. In veel opzichten lijkt het stuk een herhaling van hun vorige geslaagde If we could only even if we could. Daarmee maken Leine & Roebana pas op de plaats.
Vooruitgang is wel geboekt bij de keuze van muziek. Het wordt mode onder dansmakers om voor Gavin Bryars en John Zorn te kiezen, maar in combinatie met Varse's experimentele Ionisation (1931) is de keuze toch origineel. Jammer is dat deze compositie voor vierentwintig slaginstrumenten en twee sirenes zonder brandende noodzaak in tween werd geknipt.
Simpel en fraai is het door Eric Barends ontworpen decor. Dat bestaat uit een reeks lamellen die bedrukt zijn met William Morris-achtige bloemmotieven. Scherper licht was de expressiviteit van de dansers overigens wel ten goede gekomen.
Het is duidelijk dat dit choreografenduo toe is aan een nieuwe uitdaging. Die zit er met de uitnodiging van Scapino Rotterdam om een groepswerk op live muziek te komen maken volgend seizoen gelukkig ook aan te komen.
Isabella Lanz

