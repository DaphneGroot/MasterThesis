Edwin Evers.
Edwin Dinan Evers (Hardenberg, 9 mei 1971) is een Nederlands radio-dj, drummer en zanger. Hij verruilde op 17 april 2000 3FM voor Radio 538.
Biografie.
Evers deed zijn eerste ervaring op bij lokale omroepen, waaronder de Hardenbergse Zieken Omroep. Ook draaide hij op zaterdagavond in de lokale discotheek Celebration (wat tegenwoordig bekendstaat als Podium Hardenberg). Daarna ging hij draaien bij de Amsterdamse muziekzender Extra 108. In 1991 zette Arcade het commerciële radiostation Power FM op. Evers stapte over naar deze zender en kreeg er een middagprogramma. Ook functioneerde hij als invaller op Radio 10 Gold, dat in hetzelfde gebouw zat als Power FM. In 1992 werd hij aangenomen door Lex Harding en kwam hij bij Veronica op Radio 3 terecht. Hij presenteerde drie jaar lang "Evers in het wild" op zaterdagmiddag. In 1995 ging Veronica commercieel en kreeg hij een dagelijks radioprogramma. Hiernaast presenteerde Evers samen met Robert Jensen en sidekick Rick Romijn de "Vrijdagavondkeet". Het grote succes bleef uit omdat Veronica alleen op de middengolf te ontvangen was.
Doorbraak.
De grote doorbraak kwam eind 1997, toen Evers overstapte naar de KRO en van maandag tot en met vrijdag het ochtendprogramma "Evers staat op" op 3FM ging maken. Mede door de vele imitaties van bijvoorbeeld de broers Frank en Ronald de Boer, Johan Cruijff en Rob de Tuinman groeide het programma uit tot het best beluisterde van de Nederlandse radio. Dit leverde hem in 1999 de Marconi Award voor beste radioman van het jaar op, en zijn programma werd verkozen tot het beste van 1998. Dat jaar wist hij Marco Borsato in zijn programma voor zijn nieuwe single "De Bestemming" in de maling te nemen met zijn imitatie van de broers De Boer die in Frankrijk al zijn single in bezit te hebben. Naar eigen zeggen in de TV Show van Ivo Niehe heeft hij het nummer op zijn eigen voicemail laten opnemen, toen het werd proefgedraaid in de 3FM-studio. Het jaar daarop ontving Evers opnieuw een Marconi Award, alsook in 2009.
In april 2000 stapte Evers met zijn ochtendprogramma "Evers staat op" over naar het commerciële station Radio 538, waar hij de presentatie ging doen samen met sidekicks Niels van Baarlen en Rick Romijn en vaste nieuwslezer Henk Blok. Zijn scala aan imitaties breidde zich uit met typetjes als Prins Bernhard (waar hij overigens na diens dood mee gestopt is), Willibrord Frequin, Martin Gaus, Ernst Hirsch Ballin, boer Geert uit Boer zoekt Vrouw, Geert Wilders, Peter R. de Vries, Frans Bauer en Nico Dijkshoorn.
In 2006 ontving zowel "Evers staat op" (als programma) als Edwin Evers zelf (als presentator/dj) de Gouden RadioRing, het radio-equivalent van de Televizierring.
Op vrijdag 28 september 2012 mocht Edwin eenmalig invallen voor Jeroen Nieuwenhuize in de Nederlandse Top 40.
In 2014 won Evers de "Marconi Oeuvre Award 2014", omdat hij volgens de jury "met zijn programma Evers Staat Op 'de betekenis van ochtendradio heeft gedefinieerd".
Anno 2016 is "Evers staat op" nog steeds het best beluisterde ochtendprogramma op de Nederlandse radio.
Documentaire.
In 2008 kwam er een documentaire uit over Edwin Evers. In de documentaire vertellen zijn broers, (oud)collega's, vrienden en Edwin zelf over het verloop van zijn carrière.
Jubileum.
In 2010 vierde Edwin zijn 10-jarig jubileum op Radio 538. Ter gelegenheid hiervan werd op vrijdag 16 april van dat jaar een 18-uur durende marathon uitzending gemaakt op de zender. Van 06:00 uur 's ochtends tot middernacht. Daarin keek Edwin met sidekicks Rick en Niels terug op hun radioverleden. Ook waren er (oude) typetjes te horen en oude bekenden en andere (ex)betrokkenen van het programma waren te gast. Verder werd er teruggeblikt op hoogtepunten uit "Evers staat op". Evers omschreef deze dag als het hoogtepunt van zijn carrière.
In 2015 vierde hij zijn 15-jarig jubileum bij 538. Ook toen werd een marathonuitzending uitgezonden met hoogtepunten van de afgelopen 15 jaar.
Muziek.
In het voorjaar van 2007 bleek dat Evers naast radiomaken ook kan zingen. In het Tien-programma "Just the Two of Us" vormde hij een zangduo met Berget Lewis. Ze wonnen door in de finale de publiekslievelingen Monique Smit en Xander de Buisonjé te verslaan door een bijna perfecte score van 119 van de 120 punten te halen. Door deze prestatie werd Evers samen met Berget Lewis uitgenodigd om een van de gastoptredens in de Amsterdam ArenA te verzorgen tijdens de zes Toppers in Concert-concerten, begin juni 2007. In een van de uitzendingen van het tweede seizoen van het RTL 4 programma Ik hou van Holland speelde hij drums in de I Luv Holland-band, daarnaast drumde hij bij diverse concerten. Hij heeft ook zijn eigen band, Evers Slaat Door, later herdoopt tot Edwin Evers Band. Ook was de band van Evers de huisband van het tv-programma van RTL 4, "The Voice of Holland".
In december 2011 werd bekend dat Evers samen met Glennis Grace het duet "Wil je niet nog 1 nacht" uit zou brengen. Dit is een (door Evers zelf gemaakte) Nederlandstalige bewerking van "Don't You Wanna Stay" van countryzanger Jason Aldean en Kelly Clarkson. In 2012 bereikte de plaat de gouden status. Evers en Grace ontvingen hiervoor een gouden plaat.
Voice-over.
Evers doet ook voice-over werk. Zijn stem was bijvoorbeeld te horen in het programma Gillend Naar Huis van Gordon, in het SBS 6-programma K3 zoekt K3 en in Holland got talent van RTL4.
Olympische Spelen.
Sinds de Olympische Spelen van 2000 in Sydney reist Edwin Evers tijdens elke Olympische Spelen met zijn team af naar de locatie van de Spelen om daar zijn radioshow "Evers Staat Op" te presenteren. Hiervoor wordt in het Holland Heineken House een speciale studio gebouwd. Vanuit deze studio wordt "Evers Staat Op" dan tijdens de Spelen live uitgezonden. Het tijdstip van de uitzending in Nederland is hierbij afhankelijk van het tijdsverschil met de locatie van de spelen. Edwin Evers volgt dan in zijn programma de Nederlandse sporters die deelnemen aan de Spelen en ontvangt dan op locatie verschillende gasten en medaillewinnars.
