	Reformatie als conformatie
	IN het eerste hoofdstuk van zijn in 1927 verschenen The Renaissance of the 12th Century roept Charles Homer Haskins twee denkbeeldige bibliotheken op: een van omstreeks elfhonderd, een van een eeuw later. Niet alleen de uitbreiding, maar ook de verwijding is verbijsterend, maar misschien toch vooral de plaats die het werk van contemporaine auteurs erin inneemt. De uitersten van oudheid en eigen tijd raken elkaar. Er is in die honderd jaar zeer veel geschreven (en overgeschreven). Meer dan een kwart van de 217 delen van Mignes Patrologia Latina is uit de twaalfde eeuw! De snelle ontwikkelingen in de twaalfde eeuw worden door Haskins in zijn studie beschreven. En de titel ervan werd een begrip; aan de historische renaissance werd de exclusiviteit ontnomen en een breuk tussen twee tijdperken - in de traditie lang als een afgrond gezien (door de renaissancisten zelf gegraven, overigens) - werd kleiner, zo niet ongedaan gemaakt.
Haskins citeert in zijn voorwoord een uitspraak van John Addington Symonds - het zal wel uit diens Renaissance in Italy komen - waarin, naar zijn mening, de hele traditionele visie op de middeleeuwen wordt gegeven: Bernardus van Clairvaux reist naar de Grande Chartreuse, en de schoonheid van de natuur, vooral die van het Meer van Genve, ontgaat hem volkomen: 'hij buigt zijn gedachten-zware hoofd over de nek van zijn muilezel' en dat is exemplarisch 'voor een eeuw bezig met de verschrikkingen van de zonde, dood en oordeel, langs de grote wegen van de wereld, zonder oog voor het bezienswaardige of de gedachte dat het leven een zegen is'.
Hetzelfde voorval wordt tot twee keer toe vermeld in de onlangs verschenen omvangrijke studie The Reformation of the Twelfth Century van de historicus Giles Constable. Het vooroordeel van blindheid voor de omringende wereld wordt weggenomen. Het voorval wil de innerlijke pelgrimage van de reizende Bernardus benadrukken en daarmee een ideaal van zijn tijd. Zijn gastheer, Guigo, de prior van het klooster in het bergland bij Grenoble, 'bewonderde dan ook zeer, dat de abt, die dienaar van God, zijn ogen uiterlijk zulke beperkingen oplegde en zijn geest innerlijk zo bezig hield, dat hij tijdens de reis geen oog had voor de wereld om hem heen', staat in Bernardus' biografie. En helemaal in stijl wordt eraan toegevoegd, dat Guigo zelf alles bij de eerste aanblik had gezien. Waarmee de bijzonderheid van Bernardus nog groter wordt! Het mooie is, dat er een bijna lyrische beschrijving is overgeleverd van Calabri, door Bruno, de stichter van de kartuizers, en van Bernardus zelf is de uitspraak, dat hij meer van de bomen dan uit de boeken heeft geleerd, meer van de natuur dan van de cultuur.
De spiritualiteit van de twaalfde eeuw geeft een verinnerlijking te zien, in het kloosterleven en in de moraal. De 'innerlijke eenzaamheid' wordt een monastiek ideaal, de rechtstreekse persoonlijke verhouding met God evenzeer. De monnik wordt zelf zijn klooster! Zoals het gebouw afgesloten was, zo wordt hij het nu. De religieuze cultuur wordt 'personalistisch', niet 'individualistisch', want dat veronderstelt een buitensluiten van de anderen. Voor die nieuwe spiritualiteit wordt Bernardus voorbeeldig gesteld. Anderzijds, en daar is weer zo'n tegenstelling, werd het kloosterleven als een sociaal ideaal gezien en als zodanig werd het ook voortdurend voorgesteld: het klooster als de kerkgemeenschap zelf. En dat in geestelijke verbondenheid met de gemeenschap buiten. Het laatste lijkt een bevestiging van een oude, nog levende traditie, de 'verinnerlijking' is nieuw. En die is zonder twijfel gevolg van de vermenselijking van Christus in de geloofsbeleving. Of ze is er de oorzaak van. Geestesgeschiedenis laat zich niet schematiseren in oorzaak en gevolg.
MAAR er is nog iets anders. De geciteerde reactie van Guigo is een topos, die waarschijnlijk al in het oude christendom aanwezig is. Een topos is niet alleen een bewijs van continuteit, hij ontindividualiseert ook: persoon of gebeuren wordt in de traditie geplaatst, de geloofstraditie in dit geval. Wat iemand zegt of doet, is voorbeeldig en afbeelding tegelijk. Men kan nog verder gaan: de topos heeft juist in zijn gebruik iets ritueels, van zijn retorisch karakter het gevolg. Juist in de herhaling heeft het rituele iets geruststellends, maar ook iets gemakzuchtigs, verbloemends ook: zeker bij de literaire topos kunnen de dingen alleen in taal gaan bestaan. De wijze waarop alle eeuwen door bijbelse uitspraken - en hoe vaak dezelfde - zijn gebruikt, kan het bewijzen. De topos wordt een historisch of heilshistorisch keurmerk. Misschien kan juist het toposrijke karakter van de geschriften uit de twaalfde eeuw de tegenstellingen in idealen, althans in de verwoording daarvan, verklaren. Ontelbare retorische lijnen zijn in die geschriften aan te wijzen, oude en recente. Wie de talloze citaten in de studie van Constable leest, begint geleidelijk een soort uniformiteit te ontdekken, iets onpersoonlijks ook, en dat moet van het retorische karakter van de meeste van die teksten het gevolg zijn. De geschriften, heiligenlevens, brieven, preken zeker, krijgen iets ritueels. Men voerde een taaltoneel op. De taal van afzonderlijke schrijvers wordt onvermijdelijk de taal van een tijd. Dat lijkt weer in tegenspraak met het genoemde personalisme.
De retoriek is scheppend: het vormt de ideen van de lezers of toehoorders. En de frequentie van de topoi maakt metaforen - want ze hebben een metaforisch karakter - tot waarheden. Voor de tijdgenoten, maar ook voor latere lezers, die vaak het retorisch of metaforisch karakter niet onderkennen. Hele tijdsbeelden zijn een cluster van topoi. (De opmerking van de estheet Symonds is natuurlijk ook een topos, of een gemeenplaats, maar de twee liggen dicht bij elkaar. Het zijn er zelfs twee: een over de middeleeuwen en een over de geest van de renaissance).
Een heel mooi voorbeeld geeft de beschrijving van nieuw gestichte kloosters, die van de cistercinzers bijvoorbeeld, in de twaalfde eeuw. De nadruk valt altijd op de verlatenheid en wildheid van de plaats, het woestijnkarakter ervan (ondanks de aanwezigheid van vele waterbronnen). Latere eeuwen hebben zich die kloosters ook altijd op afgelegen plaatsen voorgesteld. En de nieuwe monniken werden wildernisbewoners bij uitstek. Maar de kloosters lagen soms niet ver van de hoofdwegen. 'Wildernis' was trouwens schaars. Maar al die omschrijvingen van het klooster zijn topoi, al eeuwen in gebruik en eens werkelijkheid geweest in de Egyptische woestijn. Die woestijnvaders waren en bleven voorbeeldig. En de kloosterplek werd vanzelf een woestijn, maar die zal weer bloeien als een roos. De plotseling frequente 'woestijnaanduiding' voor kloosters wijst erop, dat men de terugkeer naar de strengheid en geest van de woestijnvaders als ideaal zag.
Alleen wie alles heeft gelezen, kan de retoriek ontdekken: hij raakt omringd door echoputten. Het mooiste hoofdstuk van Constables studie is dan ook The rhetoric of reform, niet alleen vanwege het zeer vele aangedragen materiaal, maar ook om de beschrijving van de werking van de topoi, juist in hun rituele aard. Dat ze konden functioneren is gevolg van de gezagscultuur: die van de Kerk (en dus ook van de Bijbel) in de eerste plaats, de topos als goddelijk stempel, maar ook die van de grote schrijvers van het christendom, ook die van de eigen tijd. Juist de ontzagwekkende hoeveelheid geschriften uit de twaalfde eeuw maakt de topoi scherper zichtbaar. Als er iets revolutionairs is aan die tijd, dan is het de toename van de schriftcultuur, op allerlei gebieden.
THE Reformation of the Twelfth Century - de herinnering aan Haskins' studie is onvermijdelijk. Ook Constable maakt een vastliggend historisch begrip los. Voor wat zich met name in de monastieke wereld tussen 1040 en 1160 afspeelde, is de term 'reformatie' meer gebruikt: er hadden hervormingen plaats met de blik achterwaarts, het ideaal, en vooruit, een nieuwe tijd. Dat de opkomst van nieuwe orden door een enkele paus als een schisma werd gezien, kan bewijzen hoe monolithisch het kloosterbeeld was, hoe het aan n leer en vorm vastzat. Dan wordt een breuk met het verleden al gauw een scheuring en de nieuwlichter een ketter. Ik denk dat het de grootste verdienste van de schitterende studie van Constable is, dat hij zichzelf voortdurend moet tegenspreken, en dat zelfs zodanig, dat het woord 'reformatie' uit de titel, zeker voor de kloosterhervormingen, nauwelijks nog iets gaat betekenen. Hij straft zijn eigen topos af! De werkelijke reformatie is de innerlijke, die in de spiritualiteit. En daardoor veranderen de oude orden, zoals die van Cluny, evenzeer. En zo worden de twee traditionele hoofdvertegenwoordigers van de gevestigde en de nieuwe orde, Petrus Venerabilis en Bernardus van Clairvaux, van tegenstanders steeds meer gelijkgezinden, want delend in dezelfde nieuwe spiritualiteit. Zwarte en grauwe monniken, ze delen dezelfde geest. De twaalfde eeuw wordt, althans wat het kloosterleven betreft, monochromer dan ze ooit is geweest.
De elfde en twaalfde eeuw laten een grote bloei van het kloosterleven zien. Talrijke nieuwe orden en vormen ontstaan. Er zijn verschillende verklaringen voor die religieuze massaliteit. Men dacht het einde der tijden nabij, wat met de eeuwwisseling kan samenhangen. Men achtte de wereldbevolking groot genoeg; het huwelijk was daardoor minder belangrijk; het klooster de (oude) nieuwe levensvorm. Ik moet zeggen door deze verklaring, waarvoor Constable uiteraard contemporaine bronnen heeft, verrast te zijn. Leven als kluizenaar werd steeds moeilijker; samen kluizenaar zijn werd het ideaal. De veranderende spiritualiteit stelde de eigen ziel en de redding daarvan centraal. Het kloosterleven was voor die redding de zekerste plaats. De eindtijdgedachte kan het gevoel van zondigheid hebben vergroot en zo de hang naar strengheid, met name in de nieuwe kloosters, hebben versterkt. Maar daarvoor was ook het voorbeeld van de woestijnvaders en - een van de grote topoi - het leven van de eerste christenen, als beschreven in de Handelingen van de apostelen verantwoordelijk. En uiteraard stond de volledige beleving van de Regel van Benedictus centraal. Men keerde ernaar terug, maar keerde zich er ook vanaf!
Misschien het meest fascinerende aan die spiritualiteit van de twaalfde eeuw is het binnenkomen van het actieve in het contemplatieve leven en de hang naar harmonie tussen de twee. In een van de drie delen van zijn twee jaar geleden verschenen boek, Three Studies in Medieval Religious and Social Thought heeft Constable de ontwikkelingen in de interpretatie van het Maria- en Marthaverhaal uit het evangelie beschreven, van de oud-christelijke tijd tot de middeleeuwen. In wezen gaat het daarbij om de invulling van wat het waardevolste is: contemplatie of actie. In de twaalfde eeuw lijken de twee elkaars aanvulling te worden. (In de dertiende eeuw worden ze elkaars vervulling). Hele delen van zijn nieuwe boek zijn een voltooiing van zijn vroegere studie.
Constables boek is van binnenuit geschreven. Citaten uit contemporaine schrijvers, onder wie vele minder bekenden, zijn zijn voornaamste materiaal. Op hen geeft hij commentaar. Hij blijft zo dicht bij de tijd, dat verschillen beginnen weg te vallen. De nuances zijn vaak zo klein, dat ze onzichtbaar dreigen te worden. Hij grijpt zelf weinig in; daardoor blijven ook de talrijke tegenstellingen, tussen individueel en sociaal vooral, tussen actie en contemplatie, tussen isolatie en contact met de buitenwereld, tussen vervloeken en zegenen van hetzelfde door tijdgenoten, gewoon aanwezig. Maar ze heffen elkaar ook op, blijken althans minder scherp. Waardoor veel reformatie conformatie lijkt!
I K denk dat zijn boek de volledigste en voorlopig definitiefste studie is over de veranderingen in het kloosterleven van de twaalfde eeuw. In elk geval de meest gedocumenteerde. Constables belezenheid is onvoorstelbaar. En hij is een meester in het kiezen van citaten. De aanwezigheid van die vele teksten maakt het boek overigens niet zo goed leesbaar. Hij heeft het opgedragen aan drie leermeesters, onder wie David Knowles en Jean Leclercq, beide giganten in de kloostergeschiedenis. Knowles schreef echter veel meer verhalend en vindingrijk; Leclercq schiftte zijn materiaal meer en streefde niet de bijna-volledigheid van Constable na. Die heeft zo veel van de boeken geleerd, dat hij de bibliotheek niet meer ziet.
Het kan typerend zijn dat hij, waar hij grote lijnen wil trekken, als in het slothoofdstuk The broader setting, weinig overtuigend is. Hij mist citaten en details. Daardoor blijft zijn geschiedenis van de kloosterreformatie een gesoleerde, een binnenkloosterlijke, zou ik haast willen zeggen. En zo is zijn boek even eenzijdig als dat van Haskins, want die liet de religieuze ontwikkelingen buiten beschouwing. Maar de eenzijdigheid moet hem worden gegeven, want veel uit zijn vorige boek kan als een raam om deze studie gelden.
De auteur, die niet zo jong meer moet zijn, heeft met The Reformation of the Twelfth Century zijn levenswerk geschreven. Het begin ervan ligt in 1952: Constable begon met de uitgave van de brieven van Petrus Venerabilis. Die editie verscheen in 1967. Er moet geen beter begin denkbaar zijn: een zo intens contact met een van de centrale figuren van de twaalfde eeuw, een der veelzijdigste ook, en vooral: iemand die vele tegenstellingen in zich verzoende. En zo beeld kon worden van de eeuw zelf, zoals die door Constable is beschreven. Hij modelleerde een tijd naar wie, denk ik, zijn beste vriend is: de grote abt van Cluny. En zo wordt een studie van bijna een halve eeuw een levenswerk in dubbele zin. Mijn diepste respect.
Giles Constable, The Reformation of the Twelfth Century, Cambridge University Press, prijs  151,20.

Foto
	Het voormalige abdijcomplex van Cluny, in Bourgondi in Frankrijk, gezien vanuit het noorden.

