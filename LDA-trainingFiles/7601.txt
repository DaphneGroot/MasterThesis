Roy Lichtenstein.
Signatuur van "La Cara" in Barcelona
Roy Lichtenstein (New York, 27 oktober 1923 – aldaar, 29 september 1997) was een Amerikaans popartkunstenaar. Zijn werken zijn vooral bekend vanwege de aan cartoons herinnerende afbeeldingen met felle, veelal primaire kleuren omlijnd door vette zwarte contouren. Hij maakte schilderijen, litho's en beelden.
Leven en werk.
Lichtenstein werd geboren in New York City, in een welgesteld joods gezin. Zijn moeder, Beatrice Werner, geboren in New Orleans, was een begaafd pianiste en later huisvrouw. Zijn vader Milton, geboren in Brooklyn, was een vastgoedmakelaar. Na zijn schoolopleiding volgde Roy zomercursussen schilderen aan de befaamde Art Students League of New York, gevolgd door een studie aan de Ohio State University. Na van 1943 tot 1946 dienst te hebben gedaan in het leger, ging hij terug naar Ohio om daar zijn mastersgraad te behalen en les te geven.
Jaren vijftig.
In 1951 kwam Lichtenstein terug in New York en gaf daar zijn eerste solotentoonstelling. Hij bleef ook lesgeven, in het begin aan het New York State College of Education en later aan het Douglass College, een onderdeel van de Rutgers University in New Jersey.
Gedurende de jaren vijftig heeft Lichtenstein basistechnieken van het abstract expressionisme gebruikt. Hij gebruikte voor zijn creaties thema’s als cowboys, indianen en papiergeld.
Jaren zestig.
In 1961 begon hij strips en stripfiguren te gebruiken, waarmee hij beroemd is geworden. "Flatten... sandfleas" is het eerste belangrijke voorbeeld van deze nieuwe stijl. Het schilderij "Whaam!" uit 1963 is hiervan het bekendste voorbeeld. Een kunstenaar die van invloed was op zijn stijl is Fernand Léger.
Lichtenstein gebruikte vaak rood, geel en blauw als kleurenschema, vaak met dikke zwarte lijnen. Soms gebruikte hij ook groen. Hij gebruikte een speciaal soort stippen ("raster dots"), zoals de rasterpunten die men in krantenfoto's en stripboeken ziet, waardoor zijn schilderijen de typische "striplook" kregen. Hij beeldde dingen uit de consumptiemaatschappij af, gewoon zoals ze waren. Hij was niet tegen de consumptiemaatschappij maar geloofde dat deze zichzelf wel belachelijk zou maken als hij de dingen die symbool stonden voor deze maatschappij zo nauwkeurig mogelijk afbeeldde.
Vanaf 1962 ging hij meer naar werken van Picasso, Mondriaan en Monet kijken voor inspiratie voor zijn werk. Halverwege de jaren zestig ging hij zonsondergangen en landschappen schilderen in zijn inmiddels bekende stijl.
Late jaren.
Zijn meeste werk bleef geïnspireerd op advertenties en op striptekeningen, die hij zelf beschreef als "zo kunstmatig mogelijk". De striptekeningen vergrootte hij zeer sterk uit, zodat zelfs de in een strip gedrukte egale kleuren als stippen op het schilderij verschenen. Hij ging ook monumentale beelden maken in staal die in verschillende steden werden opgesteld: Barcelona, Madrid, Yale, Washington D.C., New York.
In 1997 overleed Lichtenstein in Manhattan, New York City, aan een longontsteking. Zijn laatste voltooide project was het ontwerp van een logo voor "Dreamworks Records".
