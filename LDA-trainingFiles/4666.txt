	Sheriff onderzoekt het verleden en zichzelf
	Lone Star van John Sayles. Met Chris Cooper, Elizabeth Pena, Kris Kristofferson. In Alfa 2 Amsterdam.
Sinds zijn debuut Return of the Secausus Seven (1980), over een re¬Ånie van linkse jaren-zestigtypen, geldt John Sayles als een van de meest intelligente, onafhankelijke Amerikaanse regisseurs. Een groot publiek bereikt hij zelden, want zijn films zijn te vrij, te persoonlijk, te weinig volgens standaardformules.
De karakters in films van Sayles worden meer uitgediept dan in de meeste Hollywoodfilms, de acteurs krijgen meer ruimte om nuanceringen aan te brengen en de thema's die worden aangesneden hebben altijd psychologische en sociale verbanden.
Je zou kunnen zeggen dat huizen in de films van John Sayles nooit alleen een voordeur hebben maar ook een kelder en een achtertuin.
Hoofdpersoon in Lone Star is de jonge sheriff Sam Deeds in het stadje Frontera aan de grens van Texas. Wanneer in de nabije woestijn een lijk wordt gevonden, vermoedt Deeds dat het een veertig jaar geleden verdwenen corrupte voorganger van hem is. Tijd om eindelijk eens na te gaan wat er destijds precies is gebeurd, vooral omdat Deeds vermoedt dat zijn eigen vader bij de verdwijning en waarschijnlijk moord betrokken is.
Tijdens zijn onderzoek stuit Deeds op weerwerk van mensen die het verleden niet willen oprakelen en vooral niet willen tornen aan de geschiedenis zoals deze in een zwijgende overeensteming door de gemeenschap is vastgelegd.
Dit gegeven kleurt Sayles in met allerlei sub-plots, detailleringen en kleine karakterstudies die een totaalbeeld opleveren van de genuanceerde begrippen waarheid en werkelijkheid. En de acteurs grijpen hun kans om hun karakters tot persoonlijkheden uit te bouwen.
Vanuit de western die Lone Star lijkt, schuift de film voortdurend andere genres binnen in een stijl en een ritme die een strakheid missen, maar steeds ruimte bieden voor reflectie en improvisatie.
Af en toe zakt de film wat weg, alsof Sayles het verhaal zijn eigen gang laat gaan, maar telkens komt hij weer terzake. Verleden en heden zijn uiteindelijk eenzelfde verhaal en de man die de geschiedenis van iemand anders onderzocht blijkt uiteindelijk zichzelf te vinden.
Het meest merkwaardige van Lone Star is nog dat je, net als Sam Deed, de volledige rijkdom van de film pas na afloop goed beseft. PvB

