Brief van Paulus aan de Kolossenzen.
De brief van Paulus aan de Kolossenzen (vaak kortweg Kolossenzen genoemd) is een boek in het Nieuwe Testament van de christelijke Bijbel. Het is een brief van de apostel Paulus aan de christelijke gemeente in Kolosse. De brief telt 4 hoofdstukken en werd geschreven in het Koinè-Grieks.
De brief behoort tot de vier "gevangenisbrieven", samen met de brief aan de Efeziers, de brief aan de Filippenzen, en de brief aan Filemon, omdat in deze brieven gesteld wordt dat ze vanuit de gevangenis geschreven zijn (Efez 4:1; Kol 4:3; Filip 1:7,13,17, Filemon 1:1,9). Paulus noemt ook de namen van zijn medegevangenen (Kol. 4:10, Filemon 1:23).
Auteurschap.
De brief van Paulus aan de Kolossenzen noemt Paulus en Timoteüs als auteurs en afzenders. Dat de brief inderdaad door Paulus geschreven is, wordt door veel deskundigen betwijfeld. Een van de belangrijkste redenen voor deze twijfel is de stijl van de brief, die verschilt met die van andere Paulusbrieven. De schrijver van Kolossenzen maakt gebruik van lange, ingewikkelde zinnen, terwijl Paulus elders veelal gebruikmaakt van korte, krachtige zinnen. Ook wat de theologie betreft zijn er verschillen tussen de brief aan de Kolossenzen en andere Paulusbrieven, met name als het gaat om de persoon en het werk van Christus en de kerk als het lichaam van Christus.
Naast verschillen zijn er ook overeenkomsten tussen Kolossenzen en de andere brieven. De inleiding, de structuur en het slot van de brief vertonen overeenkomsten met die van de andere brieven. Een aantal thema's dat bij Paulus telkens terugkeert, komt ook in Kolossenzen aan de orde, zoals het lijden van de gelovige in deze wereld en de verzoenende werking van Jezus' lijden en sterven. Het aantal woorden uit Kolossenzen dat verder nergens in het Nieuwe Testament voorkomt (namelijk 34) is niet veel groter dan dat in brieven waarvan het auteurschap van Paulus niet betwijfeld wordt (zoals de brief aan de Galaten dat 31 van zulke woorden bevat).
Over de vraag of de brief aan de Kolossenzen echt door Paulus geschreven is, blijven de meningen verdeeld. Volgens Raymond Brown beschouwt ongeveer 60 procent van de critici deze brief als niet door Paulus geschreven. Onder orthodoxe theologen wordt het auteurschap van Paulus vrijwel niet in twijfel getrokken.
Als Paulus de brief wel geschreven heeft, dan gebeurde dat tijdens een gevangenschap, waarschijnlijk in Rome (Handelingen 28:16-30), waarschijnlijk in het voorjaar van 57, of volgens sommigen in 62, spoedig voor of na zijn de brief aan de Efeziërs.
Geadresseerden.
In de brief worden drie plaatsen genoemd, namelijk Kolosse, Laodicea en Hierapolis. Deze lagen een kleine 200 kilometer ten oosten van Efeze in Frygië in westelijk Klein-Azië. De drie steden lagen ongeveer op 2 of 3 uur loopafstand van elkaar, en alle drie ruim buiten het gebied dat Paulus op zijn zendingsreizen bestreek.
De gemeente in Kolosse was dan ook niet door Paulus, maar door Epafras, een medewerker van Paulus, gesticht. Deze Epafras is bij Paulus op het moment dat hij deze brief aan de Kolossenzen schrijft en hij heeft Paulus over de situatie in Kolosse ingelicht. De gemeente lijkt grotendeels uit Griekse en Frygische bekeerlingen te hebben bestaan, met een kleine joodse minderheid. (Flavius Josephus, Ant., XII, iii, 4).
Contact met de gemeente.
Tychikus was de drager van deze brief, zoals hij dat ook was van de brief aan de Efeziërs en brief van Paulus aan Filemon. Hij zou de Kolossenzen ook verder over de toestand van de apostel informeren (4:7-9).
Deze brief moest ook in de naburige gemeente te Laodicea worden voorgelezen, en de brief aan Laodicea moest ook in Kolosse worden voorgelezen. De apocriefe brief aan de Laodicenzen wordt algemeen als een vervalsing beschouwd, opgesteld naar aanleiding van deze opmerking.
Inhoud.
Paulus had van Epafras goed nieuws gekregen over de gemeente in Kolosse, maar het bleek ook dat er dwaalleraren in Kolosse actief waren. Deze dwaalleraren verkondigen een vorm van ascese en wetticisme. Volgens Paulus gaat het om "holle en misleidende theorieën" (2:8) en hij betoogt dat deze dwaalleer met zijn "raak niet, smaak niet, roer niet aan" (2:21) niet biedt wat het volgen van Christus wel biedt, namelijk echte kennis en verlossing.
Over de precieze aard van de dwaalleer waar de brief zich tegen richt lopen de meningen van uitleggers uiteen. Mogelijk was er sprake van een soort Joods mysticisme, waarbij in ieder geval ook engelenverering een rol speelde. De Joodse component van de dwaalleer komt onder andere naar voren in de aandacht voor het onderscheid in voedsel en voor de Joodse feestdagen. Enigszins opmerkelijk is dat de kwestie van de besnijdenis, die Paulus elders (onder andere in de brief aan de Galaten) zo fel bekritiseert, nauwelijks aan de orde komt in de brief aan Kolossenzen. Mogelijk stelden de dwaalleraren de besnijdenis van tot het christendom bekeerde heidenen niet verplicht en was het daarom niet nodig voor Paulus om hier uitgebreid aandacht aan te besteden. Andere uitleggers zien hier nog een aanwijzing dat deze brief niet door Paulus geschreven is.
Nadat de schrijver de kwestie van de dwaalleer behandeld heeft, begint met vers 3:5 een praktisch-ethisch gedeelte waarin relatief veel aandacht wordt besteed aan de verhouding tussen slaven en hun meesters. De brief eindigt met een serie groeten en mededelingen van praktische aard.
