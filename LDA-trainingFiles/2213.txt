	Aanleunwoningen voor speciale groep in Amsterdam in voorjaar 1998 gereed    Oudere homo krijgt rust in eigen 'villa'
	Van onze verslaggever
Marc van den Broek

AMSTERDAM
Chris Messelaar (64) wil graag een rustige oude dag, als hij echt oud is. Dat verlangt iedereen, maar Messelaar zegt dat hij er recht op heeft. Als het aan hem ligt, zal hij die laatste jaren van zijn leven doorbrengen in een complex ouderenwoningen speciaal voor homoseksuele mannen en vrouwen. In het voorjaar van 1998 heeft Amsterdam de primeur met deze vorm van huisvesting.
Messelaar heeft geen ideaal leven achter de rug, mede doordat hij homoseksueel is, vindt hij. 'Als ik oud ben, wil ik in een verzorgingstehuis niet voortdurend aan hetero's uitleggen wie of wat ik ben. Dat heb ik een groot deel van mijn leven al gedaan, mede omdat ik actief ben geweest bij het COC. Ik wil graag in het speciale complex voor homoseksuele ouderen wonen.'
Het project is zo goed als rond. De tekeningen zijn klaar en woningstichting De Keij staat in de startblokken. Het wachten is op de laatste handtekening van de wethouder, die achter de plannen staat en spoedig zal tekenen. Dan wordt een bedrijfspand in de smalle Vinkenstraat in de Amsterdamse Jordaan gesloopt en komen er zeven ouderenwoningen in de sociale sector met een huur van circa 650 gulden (exclusief servicekosten) bij het verzorgingshuis De Rietvinck.
Villa Oud Roze in de Jordaan gaat volgens de initiatiefnemers van de Stichting L. A. Ries, (genoemd naar een homoseksuele topambtenaar in de jaren dertig) voorjaar 1998 open. Er is plaats voor zeven tot veertien personen (mannen en vrouwen). De voorwaarde is dat ze ouder zijn dan 65 jaar, behoefte hebben aan zorg en dat ze homoseksueel of lesbisch zijn.
Directeur R. Wessels van De Rietvinck maakt zich geen zorgen over dat laatste criterium. 'In een gesprekje van tien minuten weet ik of dat klopt. Ik kom zelf uit die kringen.' Belangstelling is er voldoende. Er hebben zich al twintig gegadigden gemeld.
Dit opmerkelijke bejaardenproject is voortgekomen uit een onderzoek uit 1994 over de positie van homoseksuele mannen en vrouwen in verzorgingstehuizen. Het onderzoeksrapport heeft de veelzeggende titel Het komt hier niet voor. De leiding heeft veelal geen oog voor homoseksuele ouderen. Ze lopen niet met hun geaardheid te koop, omdat ze bang zijn niet te worden geaccepteerd.
Bovendien blijkt uit een nieuwe studie dat veel oudere homo's niet aan hun buren vertellen dat ze homoseksueel zijn. En als ze hulp nodig hebben, vallen de buren vaak af als mogelijkheid. Veel oudere homoseksuelen vereenzamen, ook al omdat er vaak weinig contact is met familie.
Messelaar illustreert het beeld dat uit de onderzoeken komt. Hij was getrouwd en heeft vijf kinderen. Toen hij uitkwam voor zijn homoseksualiteit ging dat met veel problemen gepaard, uiteindelijk leidend tot een scheiding. Zijn kinderen ziet hij door allerlei omstandigheden nagenoeg niet.
Messelaar, gepensioneerd tester van vliegtuigmotoren, denkt goed na over de toekomst. Hij woont alleen, niet alles gaat nog even goed en hulp is ver weg. Het verschil met hetero-bejaarden is dat hij geen omvangrijk netwerk heeft van kinderen en familie dat hem kan bijstaan. Ook andere homo's ontberen zo'n familienetwerk, omdat ze geen kinderen hebben. 'In een gewoon verzorgingshuis voor ouderen zou ik alleen rustig oud kunnen worden door te zwijgen over homoseksualiteit', zegt Messelaar.
'Maar dan leid je een dubbelleven en dat wil ik niet. Dus kom je uit op een huis met alleen homoseksuelen en lesbiennes. Het lijkt stigmatiserend, maar ik voel dat niet zo. Stel dat jij als bouwvakker tussen alleen maar scheikundigen woont, dan voel jij je toch niet op je gemak.'
Messelaar ziet ook op tegen het wonen in een gewoon huis, omdat veel ouderen voor hun kleinkinderen leven. 'Of je getrouwd bent (geweest) en hoeveel kleinkinderen je hebt, zijn zo ongeveer de eerste vragen. Ze vertellen uitgebreid over hun kleinkinderen, die vaak op bezoek komen of waar ze op bezoek gaan. Homoseksuelen missen dit en voelen zich daardoor min of meer buitengesloten.'
Er is een probleempje met de homo-aanleunwoning dat moet worden opgelost. Er is een grote vraag naar dit soort woningen, want veel ouderen hebben graag de zekerheid dat er binnen vijf minuten iemand op de stoep staat, als er iets gebeurt. In het nieuwe roze oord kan de gewone wachtlijst niet worden gevolgd.
Directeur Wessels van De Rietvinck heeft dit op een mooie manier opgelost. Hij heeft van de gemeente twintig zogenoemde zorgpakketten gekregen, waardoor hij geld en middelen heeft om twintig oudere personen die in de buurt van De Rietvinck wonen van hulp te voorzien. 'Ik moet zeggen dat de steun van wethouder Van der Giessen fantastisch is.'
Wessels en zijn mede-initiatiefnemers F. Wolberts en W. Huis, ook werkzaam in de ouderenzorg, vinden het prima te verdedigen zeven aanleunwoningen te reserveren voor de specifieke groep. 'Je kunt twee wegen volgen', zegt het drietal. 'Je verandert de situatie in de bestaande huizen, waardoor homoseksuele mannen en lesbische vrouwen zich niet meer buitengesloten voelen, of je stopt ze apart.'
De eerste oplossing is voor de hand liggend, meent de Stichting L. A. Ries, maar simpel is die niet. Wessels volgt daarom een dubbele strategie: 'Door het huis te bouwen, komen er vanzelf vragen bij de bewoners en werk je aan de acceptatie van homoseksuelen.' Toen het plan voor het huis ongeveer een jaar geleden naar buiten kwam, is dit ook zo gegaan.
Wessels: 'De bewoners reageerden met: ''Ze moeten ook hun plaats hebben.'' Of ze hadden ergens een homoseksuele neef en vonden fijn dat er voor die mensen iets wordt geregeld. Niemand reageerde uitgesproken negatief, maar nu moeten we afwachten tot de mensen er daadwerkelijk wonen.'
Wessels en Messelaar denken niet dat zo'n speciale voorziening eeuwig nodig is. Er komt een nieuwe generatie homo's aan, die zegt wat ze wil.
En de toekomstige bewoners van verzorgingshuizen zijn in een tijd opgegroeid waarin homoseksualiteit meer is geaccepteerd. Dan kunen homo's en hetero's misschien samen in een huis wonen.

