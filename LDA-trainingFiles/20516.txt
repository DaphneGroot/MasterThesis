Wilhelm Frick.
Wilhelm Frick (Alsenz, 12 maart 1877 - Neurenberg, 16 oktober 1946) was een Duits nazipoliticus.
De jurist Frick behoorde tot de medestanders van Adolf Hitler van het eerste uur. Na de beruchte Bierkellerputsch van Hitler verloor hij zijn functie van politiechef in München vanwege zijn lidmaatschap van de NSDAP. Een jaar later werd hij voorzitter van de NSDAP-fractie in de Rijksdag.
In het eerste kabinet van Hitler werd Frick minister van binnenlandse zaken. Hij stelde op de belangrijke posten nazi-aanhangers aan. Tijdens de oorlog nam zijn belang af. Heinrich Himmler nam zijn ministerspost over en Frick werd benoemd tot Rijksprotector van Bohemen en Moravië (1943-1945).
Na de Tweede Wereldoorlog werd Wilhelm Frick tijdens het Proces van Neurenberg ter dood veroordeeld. Het vonnis werd door ophanging ten uitvoer gebracht.
