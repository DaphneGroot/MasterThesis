	Vloeken als sonisch bombardement
	@@0IER@@0 EN VAN DE absurdste voorbeelden van militaire discipline staat in het Handboek voor den Marinier uit de Tweede Wereldoorlog. Eerst worden 'godslasteringen, vloeken en zweren' streng verboden, omdat 'de godsdienst de bron is van alle geluk, deugd en waren moed'. Dan blijkt dat er toch dispensatie mogelijk is: 'Wanneer de Japanner tegen u schreeuwt en weet waar ge bent, schreeuw dan harder terug. De verbodsbepaling tegen onbehoorlijke taal is dan vervallen.'
Tucht, taboe en gemoedsontlading - daarover gaat het ook in Vloeken - Een cultuurbepaalde reactie op woede, irritatie en frustratie, een vuistdikke studie van P.G.J. van Sterkenburg. De auteur - hoogleraar lexicologie, woordenboekmaker en een van de hoofdverantwoordelijken voor het nieuwe Groene Boekje - kent nog wel krassere staaltjes van militaire tucht: anno 1590 werd bij godslasterende soldaten de tong doorstoken met een gloeiende priem.
Vloeken, het uitgebreidste onderzoek naar het onderwerp tot op heden, is het werk van een academicus die verliefd is op woorden. De exuberantie van de inhoud weerspiegelt zich in de stijl, die de uitersten van woorddronken lyriek en academisch jargon verenigt. Van Sterkenburg beschrijft een verwensing als 'een expressie die gaten boort in een geluidsmuur om vervolgens een sonisch bombardement uit te storten over een persoon'. Maar hij kan het ook zonder uitleg hebben over 'semasiologische en onomasiologische eigenschappen' van woorden en over een 'stratigrafisch samengesteld corpus'.
Hoe klonken de oudste Nederlandse krachttermen? Wat zijn nu de meest gangbare vloeken? Wie gebruiken ze, en wanneer? Die vragen probeert Van Sterkenburg te beantwoorden in het eerste, 150 bladzijden tellende deel van zijn boek. Daarna volgt een lexicon van driehonderd pagina's, dat negen eeuwen Nederlandse vloeken beschrijft: van het middeleeuwse bi ons Heerens vijf wonden tot het kutjebef! van hedendaagse jongeren.
Omdat vloeken en verwensingen vooral in de spreektaal leven, deed Van Sterkenburg iets dat woordenboekmakers maar al te zelden doen: hij raadpleegde niet alleen taalkundige studies, woordenboeken en middeleeuwse processen-verbaal, maar deelde bovendien negenduizend enquteformulieren uit. Door die vragenlijsten weten we nu bijvoorbeeld dat de meeste mensen menen help, shit of godverdomme te roepen als hun vliegtuig neerstort, maar dat in die situatie ook schietgebeden als heilige Maria, kom van de schouw af en heilige Titus Brandsma, help mij tot de mogelijkheden behoren.
Toch zeggen de antwoorden vaak meer over de vooroordelen van de respondenten dan over de realiteit van het vloeken. 'Wie vloeken volgens u het meest?', vroeg Van Sterkenburg bijvoorbeeld. Op basis van zo'n 650 reacties concludeert hij dat voetballers het grofst in de mond zijn, en dat het meest wordt gevloekt op en rond het voetbalveld, in de gevangenis en in het caf, en het minst op het kerkhof en in de kerk. Het klassement van vloekende 'beoefenaren van vrouwelijke beroepen' wordt aangevoerd door de categorien 'hoer', 'gedetineerde' en 'jeugd'. Verrassend is dat niet, en alleen observatie en participerend onderzoek kunnen uitmaken of het ook waar is.
Over opleiding en beroep van de informanten komen we helaas niets te weten, omdat bij een proefenqute bleek dat vragenlijsten met dergelijke 'persoonlijke' vragen minder goed werden ingevuld. Voetballers waren er in ieder geval niet bij, want die gooiden de proefenqutes weg. Van Sterkenburg kon de lijsten wel splitsen naar leeftijd, en dat verschaft zicht op een historische ontwikkeling die op dit moment wordt voltooid.
De toptien van de meest frequente vloeken, genoemd door alle leeftijden bijeen, ziet er als volgt uit: shit, godverdomme, godver, verdorie, klote, verdomd, kut, jezus, verdomme, godverdorie. Bij de jongste generatie (tot 26 jaar) staan echter shit, kut, fuck en klote bovenaan, bij de oudste (boven de 50) verdorie, godverdomme, verdomd en godver.
De Engelse invloed is opvallend: de jongste Nederlanders gebruiken voor emotionele uitbarstingen graag woorden uit een vreemde taal. Frappanter nog is de verschuiving in inhoud waarop Van Sterkenburg de vinger kan leggen: de vier populairste krachttermen van de jongeren verwijzen naar seks en stront, die van de ouderen naar God. Het vloeken raakt dus van God los. Als de secularisering doorzet, zal de Nederlandse vloek in de volgende eeuw definitief zijn religieuze oorsprong achter zich laten: de middeleeuwse banvloeken (de voorgangers van ons loop naar de hel), eedformules (also helpe mi God) en smeekbeden tot God en zijn heiligen.
Een opvallende constante in die middeleeuwse vloeken zijn de plastische aanroepingen van de lichaamsdelen van Jezus aan het kruis: by ons Heerens billen, by den vellen ende leveren ons liefs Heeren, by gans (=Gods) darmen. Die vloeken zijn verdwenen, maar bij het doorbladeren van het lexicon blijken ook veel krachttermen op een onverwachte ouderdom te bogen.
Het jemig de pemig van de oudere jongere Koos Koets was al bekend bij Vondel en Bredero, en ook duizend bommen en granaten! blijkt ouder dan zijn bekendste gebruiker, Kuifje's Kapitein Haddock: het stond al in 1902 in het Woordenboek der Nederlandsche Taal.
Een andere onvermoede woordgeschiedenis is die van (krijg het) leplazerus. Die verwensing herinnert aan de plicht van middeleeuwse melaatsen (lijders aan de ziekte van Lazarus) om hun komst aan te kondigen met een klepper: zij hadden het kleplazarus.
Van Sterkenburgs vloekenstudie bevat een schat aan materiaal. Veel uitdrukkingen zullen de lezer onaangenaam treffen (krijg de kutkanker, je kan voor mij aan het gas), maar de verzameling is ook een opwekkend bewijs van de rijkdom van het Nederlands en de creativiteit van zijn gebruikers. De verbazingwekkende variatie is maar voor een deel te verklaren door de wens taboes te omzeilen (shit wordt verzacht tot chips, godverdomme tot Godfried Bomans), of juist om afgesleten vloeken te versterken (het simpele nondeju wordt een knetterende zevenklapper: godsakkerdenakendegodnondeju).
De veelheid aan krachttermen weerspiegelt ook een plezier in het spelen met beeldspraak, rijm en alliteratie, zoals in deze verwensingen: krijg de betontyfus achter je hartkleppen, zak in een wak, krijg de pestpokken. Of in dit schoolpleinversje: 'Stik, verrek, verrot, verteer,/ donder op en lazer neer,/ val in drien voor mijn knien,/ val in moten voor mijn poten,/ krijg de kouwe kippenkoorts, waterpokken enzovoorts./ Barst'
Peter Burger
P.G.J. van Sterkenburg: Vloeken - Een cultuurbepaalde reactie op woede, irritatie en frustratie.
Sdu; 456 pagina's;  49,90.
ISBN 90 75566 17 4.

