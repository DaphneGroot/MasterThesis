	Den Heiligen Geest in de gedaante eener opgevulde duif Archief van de Wagnervereeniging is een cultuurhistorische goudmijn
	TOEN RICHARD WAGNER in 1983 honderd jaar dood was, kreeg de Nederlandse Operastichting in de Amsterdamse Stadsschouwburg bezoek van Giuseppe Verdi. De Italiaanse componist, overleden in 1901, was gerencarneerd in een paranormaal begaafde vrouw uit Katwoude. Door haar ogen zag hij Der fliegende Hollnder, en hief schelle protestkreten aan. Geassisteerd door getrouwen als Franz Liszt, Wolfgang Mozart en 'Mozarts moeder', allen gerencarneerd in vriendinnen van de Katwoudse, lichtte Verdi haar demonstratie toe in De Telegraaf: 'Wagner is gerencarneerd in Adolf Hitler. Wagner/Hitler is de hoofdtransformator van de negatieve, vernietigende energie, en werkt als gif, opium, verdoving.'
De Nederlandse Operastichting (een verre nazaat van wat ooit de Nederlandsche Wagnervereeniging was, maar dat wist niemand meer) ontzegde de vrouwen de toegang tot de verdere voorstellingen. Wel mochten ze dansen in de hal, om de negatieve trillingen tegen te gaan.
Het incident was de komische noot van het Nederlandse Wagnerjaar 1983, dat slechts werd opgeluisterd door de verschijning van Martin van Amerongens Wagnerboek De buikspreker van God, en door de reprise van Der fliegende Hollnder.
Helemaal van harte is het tussen Nederland en Wagner sinds 1940-'45 niet meer gegaan. De eerste Parsifal in Amsterdam moest wachten tot 1982 (bijna een halve eeuw na de laatste Parsifal van de Wagnervereeniging), en de eerste Ring des Nibelungen van de Opera zit er nu pas aan te komen.
Dat laatste wijst op een betrekking die zich normaliseert, maar het is wel 47 jaar na de laatste Walkre-voorstelling van de Wagnervereeniging onder leiding van Erich Kleiber.
Zelfs aan een geschiedenis van deze Wagnervereeniging heeft de Nederlandse musicografie zich tot voor kort niet willen wagen. En dat terwijl het ruim honderd jaar oude archief van deze curieuze besloten instelling, die maar een paar maal per jaar optrad, niet alleen de documenten herbergt van een luisterrijke opvoeringshistorie, maar ook zicht biedt op merkwaardige tegenstellingen in de perceptie van Wagners ideengoed. En op de gedragslijnen van Nederlandse Wagnergekken ten tijde van oorlog en internationale spanning.
De notulen, correspondenties en knipsels van deze Wagnervereniging, ooit jarenlang opgeborgen op de zolder van een brouwerij, later in onooglijke pakdozen weggezet op een bovenverdieping van het Toneelmuseum (nu het Theater Instituut Nederland, waar ze zijn ontsloten), vormen een cultuurhistorische goudmijn. Het is een raadsel dat er niet eerder een boek over verschenen is.
Maar het boek ¡s er nu. Het heet Geheel in de geest van Wagner, en het is geschreven door Henk Sur en Josine Meurs. Het reikt van 1883 tot 1959, het is een kalm vertelboek (tempo en toonzetting: 'Het ging de Wagnervereeniging niet in alle opzichten voor de wind./Naarmate de jaren verstreken werd de roep om een dramatische productie sterker.'). Het bevat een uitvoeringslijst en een namenregister, en het citeert op pagina 100 de jonge componist en Telegraaf-criticus Matthijs Vermeulen, die na een Parsifal-opvoering van juni 1919 in de Amsterdamse Stadsschouwburg wat leven in de brouwerij brengt:
'Of men nog over Parsifal droomt en dweept is de groote vraag bij deze tegenwoordige menschheid, die aan zoo weinig gelooft, over niets droomt, tijdens een der pauzen een ''Wagner-schotel'' eet in Amricain, en die met een onbeschrijfbaar ernstig gezicht een speer ziet ontgloeien, den Heiligen Geest in de gedaante eener opgevulde duif, meer dan levensgroot, aan een touwtje uit een koepel ziet dalen, die een heel decor van beuzelachtige boomen, stronken en wapperende rotsen zoo maar over het toneel ziet wandelen, zonder er bij te grinniken, die de langdradigste gerektheden slikt zonder n geeuw.'
Een paar jaar eerder zwaaiden volgens dezelfde auteur de walkuren in Die Walkre hun speer als 'Brabantsche vendelaars op een gildefeest'. Dezelfde voorstelling associeerde hij in 1918 met de bunkers en loopgraven van een 'Siegfried-linie' en een 'Walkure-linie'.
Vermeulen, geen pleitbezorger van Wagners toonkunst, beperkte zich niet tot twijfels omtrent de verdiensten van het Leitmotif en de Gesamtkunst. Zijn woorden representeerden een spirit die zich niet meer kon verenigen met welk Deutschtum dan ook, en wezen en passant op een ernstige crisis bij de Nederlandse Wagnervereeniging. Een crisis die door de nuchtere Rutters van het Algemeen Handelsblad werd aangeduid in een beschrijving van levenloze tempi, en van het 'hopeloos versletene en prae-historische' van decors en regie.
Het was het soort crisis waar de Wagnervereeniging in deze tijd bijna onvermijdelijk aan moest lijden, verknoopt als ze was met de Duitse zangerswereld, en gehoorzaam als ze was aan de artistieke modellen van het inmiddels ook sterk verkrppelte Wagnercentrum Bayreuth.
De Parsifal van 1919 was de laatste die gedirigeerd werd door Henri Viotta, de 'directeur' die 35 jaar eerder in een huis aan de Herengracht de Wagnervereeniging oprichtte, samen met de bankier J. Wilson, de graanmagnaat Julius Gotlieb Bunge (Bunge senior), en J. Lublink-Weddik, assistent-resident van Madoera met-verlof-in-Nederland.
Het was duidelijk dat de Wagnervereeniging aan iets nieuws toe was, en dat nieuwe zou er dankzij de wonderbaarlijke ressources van de rijke man en Wagnergek (en latere nazihater) Julius Carl Bunge ook komen: opera's van Richard Strauss en Alban Berg, Moesorgski, Debussy, Pijper. Modeluitvoeringen onder leiding van Strauss, Monteux, Muck, Bruno Walter, Erich Kleiber. Les Ballets russes uit Parijs met Stravinsky en Tsjaikovski, met Petipa- en Fokine-choreografien en decors van Lon Bakst en Pablo Picasso. Het was Paul Cronheim, 'bezoldigd secretaris', visionair ritselaar, en als zodanig een voorloper van de latere Holland Festivalleider Peter Diamand, die het naar de schouwburg haalde. Het was J.C. Bunge die betaalde. Het waren de Fentener van Vlissingens, de Harinxma thoe Slotens en De Marez Oyensen die er naar keken (en enigszins meebetaalden), waarna het 'volk' in de rij mocht staan voor een 'volksvoorstelling'.
De Tristans, Meistersinger en Walkres verdwenen intussen niet van het toneel, en het toondove koninklijk mede-lid Wilhelmina wist zich er af en toe fier doorheen te slaan op het middenbalkon. Tonend dat zij haar plicht betrachtte en met rechte rug 'ook in deze moeilijke ogenblikken de vaderlandse elite wenste voor te gaan', zoals Henk Sur schrijft in zijn compartiment van het boek.
Het Josine Meurs-deel gaat over het Viottadeel van de historie. De strategie waarmee de jurist en musicus Henri Viotta en zijn oergroepje van rijken-met-iets-geks-in-de-genen vanaf 1883 aan een Wagnertraditie werkten was in alle bedachtzaamheid verbazingwekkend: eerst fragmenten in de concertzaal. Op de begroting rijtuigroepers, een Wagnerbuste en de nouveaut van een basklarinet. Later hele opera's-in-concertvorm. Pas in 1893 volgde een eerste gensceneerde Siegfried in het Paleis voor Volksvlijt, met het Concertgebouworkest en Duitse topsolisten onder leiding van Viotta, en leden van de Wagnervereeniging in het koor - dat zou een traditie worden.
De speurtochten naar die ene geschikte Tristan-tenor en die andere zeldzame Isolde-sopraan. De volgzame behoudzucht en het makellose professionalisme van de ensceneringen van de eerste 25 jaar. De prachtexperimenten van de eenmalige Lohengrin-ontwerper Antoon Molkenboer, die, als het een beetje had meegezeten, misschien de Adolphe Appia van Amsterdam had kunnen worden, als hij niet de laan was uitgestuurd. De bittere rel met Bayreuth om de eerste Amsterdamse Parsifal, het werk dat door de Meester 'eeuwig bestemd was voor Bayreuth' (Viotta kon er niet afblijven; Bunge betaalde). De verloren strijd om het nieuwe operatheater op het Museumplein (Bunge betaalde de prijsvraagontwerpen).
Het beschamende gelaveer in de late jaren dertig, toen in Bayreuth de hakenkruisen aan het Festspielhaus hingen, en de Wagnervereeniging de dirigent en 'cultuurjood' Erich Kleiber van haar Gtterdmmerung onthief omdat ze anders geen Duitse zangers zou krijgen. De krampachtige pogingen om de restanten van de Amsterdamse Wagnerboedel tussen 1942 en '45 in Amsterdam te houden met hulp van 'minder erge' nazi's.
Het staat er allemaal in. Maar wie wat zei, en wie wat schreef, en waar en wanneer, of wie Ortrud in 1910 nu eigenlijk een 'beest van een wijf' noemde, die kennis wordt de lezer in veel gevallen onthouden. Het boek ontbeert zelfs het begin van een noten- en documentenapparaat, en verwijst zichzelf daarmee naar een lagere plank dan het in potentie zou verdienen.
Henk Sur en Josine Meurs: Geheel in de geest van Wagner. Uitgave Theater Instituut Nederland,  50,-.

