Nederlandse Programma Stichting.
De Nederlandse Programma Stichting (NPS) was een Nederlandse publieke omroep. Op 1 september 2010 is de NPS gefuseerd met Teleac en RVU tot de NTR.
Het was de enige A-omroep zonder leden en zonder programmablad. De NPS zond op televisie voornamelijk uit op Nederland 2. De laatste voorzitter van de NPS was Roger van Boxtel. Willem van Beusekom was tot aan zijn overlijden op 21 mei 2006 algemeen directeur, hij werd opgevolgd door Joop Daalmeijer, die dezelfde functie bekleedde bij de NTR.
Geschiedenis.
De NPS ontstond op 1 januari 1995, toen deze de taak van de NOS overnam om culturele, informatieve, minderheden- en jeugdprogramma's uit te zenden.
Door de plannen van het kabinet Balkenende II leek het erop dat de NPS in 2008 werd opgeheven. Als reden voor opheffing werd onder andere gegeven dat de ledenloze NPS niet in het nieuwe systeem zou passen, dat het kabinet voor de Publieke Omroep voor ogen had. Het wetsvoorstel is door de val van het kabinet Balkenende-II nooit uitgevoerd.
Programma's.
Conform de Mediawet 2008 maakt de NPS een reeks programma's waarin culturele- en etnische minderheden hun achterban kunnen bereiken. Een voorbeeld is Lijn5, dat met een reeks programma's de urban jongerensubcultuur bereikt.
In 2006 zond de NPS de serie "Fok jou!" uit, een dramaserie over een veertienjarig meisje dat in de macht komt van een loverboy.
