	Politie vindt in boerderij 500 kilo cocainepasta
	ANP
HAARZUILENS
De politie heeft een week geleden ruim vijfhonderd kilo cocaïnepasta aangetroffen in een boerderij in Haarzuilens. Na verwerking tot cocaïne zou de partij een straatwaarde van enkele tientallen miljoenen guldens hebben gehad.
De politie deed de vondst bij een onderzoek naar een hennepplantage. De bewoners van het pand, een 35-jarige man en zijn 26-jarige vrouw, zijn aangehouden. Ook hield de politie twee Zuid-Amerikanen aan die in de boerderij verbleven. De vier zitten in voorlopige hechtenis.
De politie nam ook de apparatuur, wiet en een vuurwapen in beslag.

