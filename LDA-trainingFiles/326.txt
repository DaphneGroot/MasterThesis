	Verpleger verdacht van doden zeven bejaarden
	Van onze verslaggever
DEN HAAG
De Haagse verpleger André du M. heeft volgens justitie niet drie maar zeven bejaarden om het leven gebracht. Dit blijkt uit het politie-onderzoek dat onlangs is afgerond. Zijn partner John H. wordt verdacht van betrokkenheid bij de moord op één bejaarde in de wijk Benoordenhout.
De twee verplegers, die sinds de zomer vastzitten, moeten op 3 februari voor de rechtbank verschijnen. Ze worden ook verdacht van grootscheepse diefstal van sieraden en antiek uit de flats van de ouderen.
Het verplegersduo werd in juni vorig jaar gearresteerd na een onderzoek van de politie naar de dood van de miljonaire Sloos-Fischer. Justitie verdenkt Du M. (40) en H. (37) ervan de 95-jarige vrouw met een overdosis medicijnen om het leven te hebben gebracht. H. was een paar maanden daarvoor met haar getrouwd. Hij erfde drie miljoen gulden.
De twee mannen worden ook verdacht van de moord op nog een bewoner van de serviceflat Waalsdorp en de vader van H. De twee werkten jarenlang in Waalsdorp. Volgens justitie zou Du M., die populair was bij de bejaarden, alle zeven slachtoffers met een overdosis medicijnen om het leven hebben gebracht.
Ook zouden ze een aantal van hun slachtoffers hebben uitgehongerd. Bij de inval in de woning van Du M., die een leidende functie had in Waalsdorp, vond de politie een grote hoeveelheid medicijnen. De verpleger, die getrouwd is met de zus van H., wordt nu ook verdacht van moord op de moeder van H.
Het tweetal bekende eerder de vader van H., die in het ziekenhuis lag, eigenhandig medicijnen te hebben toegediend omdat hij pijn zou lijden. Hiervoor werden medicijnen gebruikt uit Waalsdorp. De twee ontkennen alle moorden. In totaal onderzocht justitie de dood van twintig bejaarden.
De politie begon een onderzoek naar de twee mannen na een tip van de voormalige verzorger van Sloos-Fischer. Uit het politie-onderzoek blijkt dat de verplegers voor en na de trouwerij geld van de bankrekening van de miljonaire haalden. Ook woonde H. nog steeds bij zijn ex-vrouw.
De advocaten houden rekening met uitstel van de rechtzaak omdat nog een groot aantal getuigen moet worden gehoord.

