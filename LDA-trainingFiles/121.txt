	Voorman Ter Laak treedt vervroegd uit bij Pax-Christi
	Van onze verslaggever
Henk Müller

AMSTERDAM
Jan ter Laak, voormalig secretaris van Pax Christi, is met de vut gegaan. De voorman van de r.k. vredesbeweging, onlangs 58 jaar geworden, maakt gebruik van een speciale regeling die Pax Christi met hem heeft getroffen. Ter Laak zou op het ogenblik in de VS verblijven. Hij zou zich er laten behandelen in een instituut dat gespecialiseerd is in therapie voor geestelijken die zich schuldig hebben gemaakt aan seksueel misbruik.

Ter Laak heeft in een brief aan vrienden laten weten dat hij in het voorjaar naar Nederland terugkeert. Hij overweegt zich dan over zijn vertrek en de beschuldigingen van seksueel misbruik uit te laten. Verder schrijft hij dat een loden last van hem af is gevallen nu er een einde is gekomen aan de 'onhoudbare werksituatie'.
Hoewel Pax Christi blijft zwijgen over de precieze toedracht van Ter Laaks onverwachte aftreden vorig najaar, is het duidelijk dat de secretaris een relatie had met meerdere werknemers van het secretariaat van de vredesbeweging. Vice-voorzitter A. Havermans, oud-burgemeester van Den Haag, nu lid van de Algemene Rekenkamer, spreekt in dit verband van 'problemen' die Ter Laak met personeelsleden heeft gehad.
Begin september trad Ter laak 'om redenen van persoonlijke aard' met onmiddellijke ingang af. Inmiddels was Ter Laak al afgereisd naar de priester-psycholoog Henri Nouwen in Canada. Nouwen, priester van het aartsbisdom Utrecht, doorliep aanvankelijk een briljante wetenschappelijke carrière aan de universiteiten van Yale en Harvard in de Verenigde Staten. Na een auto-ongeluk besloot hij zijn carrière hier te beëindigen. Nouwen trad toe tot de 'Daybreak-gemeenschap', waar hij zich inzette voor gehandicapten. Zijn boeken over spiritualiteit en geestelijk leven vonden in de Verenigde Staten, Canada en later ook West-Europa veel aftrek. Henri Nouwen overleed in september vorig jaar.
Ter Laak zocht steun in de Daybreak-gemeenschap. Daarnaast wendde hij zich tot een instituut waar geestelijken van gedachten wisselen over problematische pastorale relaties met gelovigen, zoals hij in een brief aangeeft.
Ter Laak werd vorig jaar als priester van het aartsbisdom op non-actief gesteld omdat hij in zijn vorige functie als KRO-pastor een relatie had onderhouden met een jongen. Hij zou deze hebben misbruikt. Daarnaast hebben twee mannen een aanklacht tegen Ter Laak ingediend wegens seksueel misbruik. Ter Laak vroeg zelf in Rome om uit het priesterambt te worden gezet. De procedure hiervoor is nog niet afgerond.
De vredesorganisatie weet nog niet in welke vorm afscheid zal worden genomen van Ter Laak. In een uitzending van het Radio 1-Journaal zei Havermans onlangs dat de ledenorganisatie van Pax Christi niet officieel afscheid zal nemen van het voormalige boegbeeld van de vredesorganisatie. Wel heeft Pax Christi Ter Laak inmiddels een brief gestuurd om hem als oud-secretaris te bedanken.

