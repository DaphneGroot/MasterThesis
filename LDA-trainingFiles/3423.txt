	'Havermout met mokkapunt'
	'Toen we terug wandelden werd ik geweldig moe en hebben we gerust en heb ik me een beetje verfrist, daarna verder gewandeld, en eindelijk aangekomen. Mijn schoenen zijn er een beetje kapot van.' Dat schreef een enthousiaste 'Tarakanner' in de jaren dertig in zijn dagboek, dat hij bijhield om zijn belevenissen tijdens een schoolreis naar Noorwegen vast te leggen. De reis werd gemaakt met de Tarakan van de Stoomvaart Maatschappij Nederland. De Tarakan-reizen genoten onder de jeugd grote bekendheid, zeker ook dankzij de populaire jongensboeken Tarakanner tegen wil en dank van Dick Laan en 600 jongens met de Tarakan naar Noorwegen van Johan Koning.
De Tarakan-reizen (alleen voor jongens) werden in de jaren dertig in het leven geroepen als onderdeel van activiteiten om de noodlijdende scheepvaart door de economische crisis te loodsen, zegt Jan van Zijverden in zijn bijdrage aan Verhalen van het water - Scheepvaart en mensen in de twintigste eeuw (Walburg Pers; ÂŸ 45,-). Voor meisjes organiseerde de Rotterdamse Lloyd met de Slamat groepsreizen naar het Engelse Dartmouth.
Na de oorlog pakte de Stoomvaart Maatschappij Nederland de draad pas weer op in 1962 met de Borneo (Borneo-yell: 'Rik, tik, rikketik, hopsa, hopsa, hoy! Havermout met sperziebonen, havermout met mokkapunt'), maar na vier reizen was het bekeken: 'Het enthousiasme van de jeugdige passagiers over het genotene was groot; voor onze Maatschappij waren deze reizen echter verlieslatend.'
Verhalen van het water verscheen als speciaal (zevende) jaarboek van het Nederlands Scheepvaartmuseum in Amsterdam en de Vereeniging Nederlandsch Historisch Scheepvaartmuseum ter gelegenheid van het 75-jarig bestaan van het Scheepvaartmuseum, dat deze maand wordt gevierd. Aan de hand van een gevarieerd aantal stukken uit de collectie van het museum wordt een beeld geschetst van de veranderingen die in de loop van deze eeuw zijn opgetreden in de relatie tussen mens en water, zowel in de beroepsmatige sfeer als op het recreatieve vlak.
Han van Gessel

Foto
	Omslag van 'Tarakanner tegen wil en dank' uit de 'Bibliotheek voor jongens en meisjes: De goede kameraad'. ILLUSTRATIE UIT 'VERHALEN VAN HET WATER'

