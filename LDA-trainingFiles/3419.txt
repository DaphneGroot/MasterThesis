	Nee-knikkers met gewillige billen
	MADRID, ZOMER 1990. Het IJzeren Gordijn is opengescheurd en duizenden Oost-Europeanen trekken naar het Westen om een graantje mee te pikken van de kapitalistische overvloed. Op de 'liefdesmarkt' van de Puerta del Sol wemelt het plotseling van de jonge Roemenen, Polen en Bulgaren, die hun lichaam aanbieden voor een schamele vijfduizend peseta's (ongeveer zeventig gulden).
Daniel Vergara, hoofdpersoon en verteller in de roman Bulgaarse minnaars van Eduardo Mendicutti (1948), is een vaste bezoeker van de Madrileense homo-scene. Hij en z'n vrienden, 'heren (. . .) met gewillige portemonnees en behoeftige billen', zijn verrukt over de komst van deze Oost-Europeanen 'met een behoeftige portemonnee en gewillige billen'.
Zijn oog valt op de sportieve twintiger Kyril, die bereid blijkt om hem tegen betaling gezelschap te houden. Daniel is echter niet alleen genteresseerd in een vluchtig seksueel contact, maar ook in Kyril zlf en in diens vaderland, Bulgarije. De op luxe beluste Kyril ('niemand is belangrijk als hij geen goud heeft'), krijgt Daniel dan ook al snel zover dat hij hem in dienst neemt als 'chauffeur'. Een hele prestatie, want de consultant Vergara hft helemaal geen auto.
In het Madrileense schandknapencircuit kijkt men met bewondering en afgunst naar Kyril, die alles van zijn beschermheer gedaan krijgt. Na enige tijd haalt Daniel zelfs Kyrils vriendin Kalina naar Madrid. Zij heeft geen bezwaar tegen een driehoeksverhouding, maar dat neemt niet weg dat er door haar aanwezigheid een einde komt aan Daniels prille liefdesgeluk.
Nadat hij door Kyril is verlaten, vergrijpt Daniel zich aan een fles Bulgaarse raki en stort hij zijn hart uit. De lezer wordt niet onmiddellijk meegesleept door Daniels al te vlotte verteltrant, noch door de nadrukkelijke manier waarop hij zich als 'heer' presenteert. Wat hij over de Madrileense homowereld te verkondigen heeft, is bovendien nogal oppervlakkig. Niettemin raak je langzaam maar zeker in de greep van Daniels relaas.
De opofferingsgezindheid die hij aan de dag legt om zijn positie in de scheve driehoeksverhouding met Kyril en Kalina te handhaven, is tegelijk verbijsterend en indrukwekkend. Het morele verval van de brave burger Vergara mag er zijn. Als hij ontdekt dat het Bulgaarse paartje criminele activiteiten ontplooit, waant hij zich zelfs een Spaanse 'Patty Hearst'.
Bitterzoete humor en luchtige ironie zijn de ingredinten waarmee Mendicutti zijn verhaal kruidt. De trouwerij van Kyril en Kalina, waarvan Daniel de sponsor is, is een hilarisch hoogtepunt. Bulgaren plegen, anders dan het gros van de wereldbevolking, 'ja' te schudden en 'nee' te knikken. Wat moet een Spaanse rechter denken als Kyril 'nee' schudt op de vraag of hij Kalina wil trouwen? Niet zonder moeite weet Daniel de zaak ten slotte in goede banen te leiden.
Al lezend bekruipt je het gevoel dat Daniel een 'watje' is, die zich door een niets ontziende schandknaap in de luren heeft laten leggen. Maar een van de grootste verdiensten van Bulgaarse minnaars is dat Mendicutti, heel geraffineerd, uiteindelijk een lans weet te breken voor de doodeenzame stadsmens Daniel. In weerwil van het door hem aangehaalde citaat van de voetballer Hristo Stojtsjkov ('Vrijgevigheid leidt tot de ondergang'), toont hij aan dat buitensporige gulheid de mens niet per definitie tot wanhoop of mateloze wroeging hoeft te drijven.
Liefde, zo wordt nogal eens geopperd, is een kwestie van geven en nemen. De ironie wil dat de 'kapitalist' Daniel vrijwel uitsluitend gaf en dat de 'ex-communist' Kyril vooral nam. Naar 'moderne' maatstaven heeft Daniel dus het onderspit gedolven, maar opmerkelijk genoeg heeft hij nergens spijt van.
Als Bulgaarse minnaars al een boodschap heeft, dan is dat deze: oprecht beleefde liefde kent geen debit- en creditposten.
Oubollig? Hyper-romantisch? Wie zal het zeggen. Maar een schrijver die vandaag de dag een dergelijk standpunt durft in te nemen, verdient zonder meer respect.
Sander de Vaan
Eduardo Mendicutti: Bulgaarse minnaars.
Vertaald uit het Spaans door Adri Boon.
Wereldbibliotheek; 239 pagina's;  39,50.
ISBN 90 284 1761 3.

