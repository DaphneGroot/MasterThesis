Technische Universiteit Eindhoven.
e gefotografeerd vanuit een luchtballon in 2005.
De Technische Universiteit Eindhoven (TU/e) is een technische universiteit in Eindhoven. Het motto van de universiteit is: "Mens agitat molem" (‘De geest beweegt de massa’).
Ze is gesticht op 15 juni 1956 door de Nederlandse overheid en startte met prof.dr. H.B. Dorgelo als rector magnificus. Het was de tweede instelling van zijn soort in Nederland, alleen de Technische Universiteit Delft bestond eerder. Tot halverwege de jaren 80 heette ze de Technische Hogeschool Eindhoven (THE).
De universiteit heeft sinds haar stichting haar eigen campus in het centrum van Eindhoven, ten noorden van het centraal station. Met meer dan 10000 studenten, 250 hoogleraren, 600 promovendi, 200 postdocs en 2047 overige werknemers, is de TU/e een middelgrote universiteit. De TU/e biedt elf reguliere bacheloropleidingen, één speciale bacheloropleiding, negentien masteropleidingen en acht speciale masteropleidingen. De universiteit kent 10 studieverenigingen, 15 alumniverenigingen, 3 studentenverenigingen, 4 wetenschapswinkels en een groot aantal sport en cultuurverenigingen. De studenten-, sport-, en cultuurverenigingen zijn meestal ook toegankelijk voor studenten van Fontys Hogescholen en de Design Academy.
De universiteit vormt samen met de universiteiten van Delft, Twente en Wageningen de 4TU-federatie.
Campus.
Uitbreiding van de Technische Hogeschool, Polygoonjournaal 1963
De universiteit heeft sinds haar stichting haar eigen campus in het centrum van Eindhoven, ten noorden van het centraal station. Het universiteitsterrein is tevens een wijk in het stadsdeel Centrum. De wijk "TU-terrein" is 121 hectare groot en er wonen 93 mensen.
De TU/e campus vormt het grootste bebouwingscomplex binnen de ring van Eindhoven, groter dan bijvoorbeeld het voormalige Philipsterrein Strijp-S. De bebouwingsstructuur volgt min of meer de lengte, en de oost-westrichting. Op een enkele uitzondering na is de campusbebouwing orthogonaal geplaatst, een van de belangrijkste karakteristieken van de campus.
Over de campus stroomt het riviertje de Dommel. Sinds eind 2011 wordt de Dommel gesaneerd. De met cadmium en zink vervuilde bodem is inmiddels weggebaggerd. Hierna zullen de oevers mooier en natuurvriendelijker worden heringericht. Onder andere zal er naast de locatie waar op dit moment de spaceboxen staan een meander en een poel worden aangelegd en zal een stukje stroomafwaarts een eilandje ontstaan.
Er zijn plannen om de campus de komende jaren ingrijpend te veranderen. Zo moet het TU/e Science Park ontstaan. Het streven is om een groene campus te realiseren waar ook in de avonduren en in de weekeinden volop activiteit heerst. Samen met de High Tech Campus Eindhoven en de High Tech Automotive Campus zal het TU/e Science Park zich gaan profileren onder de Brainportvlag.
De TU/e zal haar faculteitsgebouwen concentreren in het deel van de campus direct rond het hoofdgebouw. Zo ontstaat er meer ruimte voor gebouwen voor het technisch hoger beroepsonderwijs en de vestiging van onderzoeksgedreven bedrijven en R&D-instituten, congresfunctionaliteiten en wonen.
Een aantal projecten is momenteel in uitvoering of reeds uitgevoerd. Zo is de sloop/nieuwbouw van het MetaForum (voormalige W-hal) in 2012 afgerond en is de aanleg van de Groene Loper gestart in 2012. Het streven is om het transformatie van de campus in 2020 af te ronden.
Vijftig jaar.
De volledig elektrische Formula Student auto ontwikkeld door 60 studenten van de TU Eindhoven
In 2006 vierde de TU/e haar 50e verjaardag. Ter gelegenheid van dit tiende lustrum vonden er het gehele jaar door op en rond de campus verschillende activiteiten en ceremonies plaats, waaronder een alumnidag op 21 april en de dies natalis op 27 april.
De alumnidag op de 21e werd bijgewoond door 1200 van de ongeveer 30.000 alumni. Het ochtendprogramma voor al de alumni bestond uit een overzicht van het nieuwe vakgebied biomedische technologie en de uitwerking ervan op onderzoek, onderwijs, technologie en industrie. Overzichten werden gegeven door huidige personeelsleden en prominente alumni, waaronder ir. Gerard Kleisterlee (Philips), ir. Adriaan Sanders (Organon) en ir. Harry Jongeneelen (Unilever). Daarnaast werd er stilgestaan bij de eerste 9 afgestudeerde ingenieurs en de (bij viering van de alumnidag) meest recente 9 alumni. Het geheel werd voorgezeten prof. dr. Bert Meijer en (onder meer) gadegeslagen door TU/e-alumnus dr.ir. Hans Wijffels — TU/e inschrijvingsnummer 000001, de eerste ingeschreven student.
Het hoogtepunt van de viering was echter op 27 april, de viering van de Dies Natalis. Deze Dies werd bijgewoond door Koningin Beatrix en werd onder meer gevierd door het uitreiken van drie eredoctoraten. Deze zijn uitgereikt aan prof. Mary Fanett Wheeler van de The University of Texas in Austin, Henry Keith Moffatt van de University of Cambridge en Jens Kehlet Nørskov van de Danmarks Tekniske Universitet. Prof. Wheeler ontving een eredoctoraat voor haar onderzoek op het gebied van de toegepaste en industriële wiskunde en in het bijzonder het numeriek oplossen van partiële differentiaalvergelijkingen. Prof. Mofatt ontving een eredoctoraat voor zijn onderzoek op het gebied van de theoretische stromingsleer. En prof. Jens Nørskov ontving een eredoctoraat voor zijn onderzoek op het gebied van de theorie van de heterogene katalyse en simulering van atomic-scale materials.
Faculteiten.
Anno 2017 heeft de Technische Universiteit Eindhoven 9 faculteiten:Vertigo, bouwkunde faculteit
Studentenleven.
Het studentenleven speelt zich af bij studie- en studenten(sport)verenigingen.
Bekende (oud-)hoogleraren.
Zie ook: Lijst van rectores magnifici van de Technische Universiteit Eindhoven
