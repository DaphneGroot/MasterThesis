	Ds.
	Op de eerste dag dat de tentoonstelling open was, jongstleden zaterdag, was ik erbij. 'Vier eeuwen domineesland': daar zou Menno ter Braak (Afscheid van domineesland) nog van hebben opgekeken.
De reden van mijn prompte komst lag daarin, dat ik hoopte op een paar bezoekers die de moeite van het beloeren en afluisteren waard waren. Na een kwartier was het raak. Twee dames op jaren, wier strenge outfit liet vermoeden dat het lichaam eronder zelfs niet diep onder dekens ooit een ander onbedekt had beroerd, stootten elkaar voor een foto aan. 'Kijk, daar heb je Wartenaar' 'Ben ik nog bij op catechisatie geweest.' (duim omhoog) 'Zo'n dominee' Verderop bleven ze voor een bronzen plaquette staan. 'Hem zie ik zo weer voor me.' 'Een bijzonder mens.' Ze stiefelden door, en ik las de tekst bij de plaquette. De bedoelde dominee was in 1948 overleden.
Wat had je nodig om er als een geloofwaardige dominee uit te zien? Een toga, een bef, een tabbaard, een kalotje en een vrome kop. En als het even kan, ook een naam die slechts met plechtige huiver kan worden uitgesproken. Abraham des Amorie van der Hoeven, dat kan haast niet meer fout gaan. Abraham Hellenbroek, de streng-Voetiaanse auteur van een vraag- en antwoordboekje uit 1708, dondert ook al zonder preek. Johannes Colerus duldt al evenmin tegenspraak.
'Gebruik, wie mij bezoekt, mijn' dienst en nutste werk,/
Gereet is 't in mijn huis, maar beter in Godts Kerk' (Joh. Vollenhove). De gestrengheid is op deze panelen en schilderijen ongevaarlijk geworden, maar wie een en ander ooit heeft meegemaakt, kan wel eens met de daver in het lijf het Catharijneconvent verlaten.
Toch is het ook een leerzame confrontatie met een beroepsgroep van taalvaardigen die in onze tijd van aidspastors en Hans Visser die perron O schoonveegt in plaats van een predikatie uit het hoofd te leren, aan het uitsterven is. Dienaren des Woords zijn zij immers, en als zodanig bedreven in retoriek n redevoeren. De Gnestet, 31 jaar geworden, schreef zijn preken staande aan het tafeltje dat nu op de tentoonstelling te zien is. Daarna memoriseerde hij ze, en oefende dan de bijpassende gebaren. Nicolaas Beets, Franois Haverschmidt (die na zijn tragi-komische Snikken en grimlachjes een dominee werd die openlijk aan het geloof en de zin van het leven begon te twijfelen, zodat zijn slinkende gemeenteleden gebroken het godshuis uit kwamen), J.J.L. ten Kate (auteur van 'De Heer is mijn herder/ 'k Heb al wat mij lust'), waar zijn hun opvolgers gebleven? Of Jan Nieuwenhuyzen, de 18de-eeuwer die begon als 'vermaner' bij een doopsgezinde gemeente, en de oprichter is van de Maatschappij tot Nut van 't Algemeen, benaming van een kostelijk soort moralisme.
Het roerendst is het 'mahoniehouten aanwijsstokje dat dominee Leendert Schouten gebruikte tijdens het onderricht bij zijn tabernakel'. Die had de 19de eeuwse Utrechtenaar in huis staan, een soort maquette en steile kerststal ineen. Men kon het ding bij hem thuis bekijken, maar dan moesten alle bezoekers wel zingen en bidden, en een preek over zich heen dulden. Het was vast fijner dan Seth Gaaikema.
Arjan Peters
'Vier eeuwen domineesland', t/m 17 augustus in Museum Catharijneconvent, Utrecht.

