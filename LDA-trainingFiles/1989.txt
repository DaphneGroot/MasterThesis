	Duitse hoogleraar strafrecht analyseert motivatie van uitspraak in zaak Krenz 'Vonnis is twijfelachtige constructie'
	Van onze correspondent
Willem Beusekamp

BONN
'Juridisch avontuurlijk', noemt de rechtsgeleerde Uwe Jens de motivering van het vonnis van de rechtbank in Berlijn die Egon Krenz tot zeseneenhalf jaar onvoorwaardelijk heeft veroordeeld. Krenz ging dinsdag officieel in beroep tegen het vonnis. Begin 1998 wordt het oordeel van het federale gerechtshof verwacht. Krenz blijft zolang in de gevangenis.
Het hof, niet te verwarren met het Constitutionele Hof in Karlsruhe, zal weinig moeite hebben met het vonnis van Berlijn, zo is de algemene verwachting. Prof. Jens is daar niet zo zeker van.
Jens doceert strafrecht aan de Vrije Universiteit in de Duitse hoofdstad en is de eerste expert, die het vonnis heeft kunnen bestuderen. Zijn bevindingen heeft hij ter beschikking gesteld aan het Berlijnse dagblad de Tageszeitung. Volgens Jens heeft de Duitse rechtstaat zich met de veroordeling van de laatste partij- en staatsleider van de DDR 'op zeer dun ijs begeven' en zich bediend van 'twijfelachtige constructies'.
Krenz is volgens de hoogleraar veroordeeld op basis van twee vage besluiten van het voormalige Oost-Duitse politburo, een uit 1985 en een uit 1986. Krenz en de tot drie jaar veroordeelde Gnter Schabovsky en Gnther Kleiber maakten destijds deel uit van het door Honecker geleide hoogste machtscollege van de DDR, dat zichzelf op 3 december 1989 ophief.
Jens: 'Indien het niet om zulke ernstige zaken gaat als de doden aan de Muur, zou je er als jurist alleen maar hard om moeten lachen.'
Het eerste besluit bestaat uit 25 bladzijden onleesbaar 'partijchinees' inzake 'de politiek-ideologische arbeid ter verwezenlijking van de door het Tiende Partijcongres opgedragen klassenopdracht'. Jens: 'Er staan slechts twee nietszeggende zinnen in over de grenstroepen; dat ze van hoge kwaliteit zijn en zich ook in de toekomst zullen kwijten van de klassenopdracht.'
Het tweede besluit uit 1986 noemt de hoogleraar 'nog grotesker om het als grondslag te nemen voor de veroordeling van Krenz wegens doodslag'.
Op 11 maart 1986 had het politburo weer eens kennis genomen van een document, dat dit keer 164 pagina's besloeg. Het betrof het ontwerp van de rede die Honecker op het Elfde Partijcongres zou houden. Opnieuw wordt in een enkel zinnetje de hoge kwaliteit van de grensbewaking geroemd en verzekerd dat de grenzen van de DDR conform de klassenopdracht goed bewaakt zullen blijven.
Jens: 'Dat is alles. Meer heeft de rechtbank niet. Weliswaar werden deze besluiten elk jaar door de legerleiding als een gebedsmolen voorgedragen aan de grenstroepen, net als al die overige talloze beslissingen van de partij- en staatsleiding. Als juridisch fundament voor een vonnis wegens actieve schuld aan doodslag zegt het net zo weinig als het klokgebeier tijdens de jacht op ketters in de middeleeuwen.'
Een ander, volgens Jens even groot bezwaar, is de door de Berlijnse rechtbank gehanteerde
rechtsformule, die officieel door de Bondsdag nog nooit is goedgekeurd. Het gaat om de formule van Radbruch, genoemd naar de vermaarde Duitse rechtsfilosoof Gustav Radbruch. Volgens dit principe dient de wet te wijken, indien de wet 'onverdraaglijk afwijkt van de gerechtigheid'. Vrij vertaald: mensenrechten zijn belangrijker dan wat welk land ook in zijn wet heeft vastgelegd.
Het Radbruch-principe is een belangrijk instrument voor de Europese Mensenrechtenconventie. Jens beweert dat de (West-Duitse) Bondsdag in 1952 weliswaar instemde met deze conventie, maar wat de formule van Radbruch betreft nadrukkelijk een voorbehoud maakte.
Jens: 'De Bondsdag stemde tegen dit principe, omdat men de vonnissen van het tribunaal van Neurenberg niet wilde accepteren. Men had generaals nodig voor een nieuw leger en deze generaals wensten de rehabilitatie van hun oude kameraden. Dit verbod heeft de Bondsdag tot op heden niet opgeheven.'
Niettemin verklaarde de Berlijnse rechtbank de formule toch van toepassing en wel op een artikel van de Oost-Duitse grenswet, waarin het schieten op vluchtelingen was toegestaan (maar niet voorgeschreven). Dit artikel werd dus niet erkend door de rechtbank, zodat volgens Jens ook niet kan worden beweerd dat Krenz volgens toen geldend DDR-recht is veroordeeld. De jurist meent dat het Hof in Karlsruhe - dat vorig jaar de weg vrijmaakte voor het proces tegen Krenz - het feit over het hoofd heeft gezien dat de Bondsdag toepassing van het Radbruch-principe nog steeds niet heeft goedgekeurd.
De hoogleraar trekt een bittere les uit het proces tegen Krenz. 'Vroeger hebben wij met avontuurlijke juridische vondsten veel nazi's gespaard. Nu pakken we met avontuurlijke juridische constructies zogenaamde socialisten aan.'

