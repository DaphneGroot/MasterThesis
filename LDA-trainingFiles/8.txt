	Dwaze moeders in Argentinie krijgen Geuzenpenning
	
ANP
VLAARDINGEN
De Geuzenpenning gaat dit jaar naar de Dwaze Moeders in Argentinië. Dat heeft de Stichting Geuzenverzet 1940-1945 bekendgemaakt. Zij kent de penning jaarlijks toe aan een persoon of groep die 'impulsen geeft aan de strijd tegen de verontmenselijking van de wereld'.

De onderscheiding is nu voor de elfde keer toegekend. Eerder ging de Geuzenpenning naar onder andere de Chinese vrijheidsstrijder Harry Wu, de Duitse oud-president Richard von Weiszäcker, de Anne Frank-stichting, oud-minister van Buitenlandse Zaken Max van der Stoel, Artsen zonder Grenzen en de Tsjechische president Vaclav Havel.
De Dwaze Moeders gaan al twintig jaar elke donderdag het Plaza de Mayo in Buenos Aires op voor een stilzwijgend protest tegen de nooit opgehelderde verdwijning van dertigduizend familieleden. Hoewel Argentinië tegenwoordig een democratie is, heeft de overheid nog altijd geen openbaar onderzoek ingesteld naar wat er ten tijde van de militaire dictatuur van 1976-1983 met de vermisten is gebeurd.


