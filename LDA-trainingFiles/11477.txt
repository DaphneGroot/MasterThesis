Moskee.
Een interieur van een moskee, links een preekgestoelte, midden een mihrab, rechts de minbar
Een moskee (Arabisch: مسجد, "masdjid" vaak ook gespeld als "masjid" = plaats van nederwerping) is een gebedshuis binnen de islam. Het huis van Mohammed in Medina wordt als eerste moskee beschouwd. In een moskee vinden religieuze bijeenkomsten plaats.
De speciale vrijdagsmoskeeën worden ook wel "masdjid djami" (= verzamelmoskee) of kortweg "djami" genoemd.
Een moskee kan ook een school zijn, een vergaderplaats, een sociaal centrum of een rechtbank.
Moskeeën onstonden om te worden gebruikt voor vele publieke functies: militaire, politieke, sociale en educatieve. Scholen en bibliotheken werden vaak gekoppeld aan middeleeuwse moskeeën (bijv., Al-Azhar moskee in Cairo). De moskee fungeerde ook als een Hof van Justitie tot de invoering van seculier recht in vele islamitische landen in de moderne tijd. Terwijl veel van de sociale, educatieve en politieke functies van de moskee zijn overgenomen door andere instellingen in de moderne tijd, blijft het een centrum van grote invloed. In sommige gevallen kan een maktab (basisschool) aan een moskee zijn gevoegd, vooral voor de leer van de Koran, en informele lessen in de rechtspraak en rechtsleer voor mensen van de omliggende wijk.
Omdat het gebed centraal staat kunnen moskeeën sober van opzet zijn, maar vaak zijn het zeer indrukwekkende gebouwen met zeer uiteenlopende architecturen.
Bij de moskee staan een of meer lange, smalle torens: de minaretten. Deze verschenen vanaf het einde van de 7e eeuw. Vanaf een minaret roept de muezzin (ook wel "muaddhin") vijf keer per dag op tot het gebed: de salat of salah, en herhaalt hierbij de sjahada. Deze oproep wordt azan (ook wel "adzan", "athan") genoemd. Andere toevoegingen waren de zuilengangen die de open ruimte ("sahn") omringden. Dit type, een grote binnenhof omgeven door overdekte zuilengalerijen, wordt pleinmoskee genoemd. In het inwendige van de moskee is veel aandacht besteed aan de verlichting; er zijn geen zitbanken, maar men knielt neer op tapijten of matten.
Men richt zich bij het bidden in de richting van Mekka. Een muur in de moskee staat loodrecht op deze gebedsrichting, die qibla genoemd wordt. De mihrab is een nis in deze muur die de qibla aangeeft. Aan de kant van de mihrab kan ook een minbar, een soort preekstoel, zijn. Vanaf de minbar wordt de vrijdagse preek ("khutbah" of "khotbah") gehouden.
Het wordt als een verplichting beschouwd voor moslims om op vrijdag de gebeden gezamenlijk in een moskee te doen.
Traditioneel bidden mannen en vrouwen gescheiden van elkaar. In de Grote Moskee van Parijs baden de vrouwen tot 2013 van achter een scherm. Sinds 2013 moeten ze er in een aparte ruimte bidden.
In Marokkaanse moskeeën speelt het getal 5 een belangrijke rol, vanwege De vijf zuilen van de islam. Turkse moskeeën zijn traditioneel vaak geënt op de regelmatige achthoek (octagon).
De Grote moskee van Damascus is een van de oudste moskeeën en is gedeeltelijk gebouwd in een Byzantijnse stijl.
In de eerste decennia van de islam namen de oprukkende Arabieren christelijke kerken, zoroastrische vuurtempels en profane gebouwen voor hun eredienst in beslag of gebruikten zij het materiaal daarvan. De bouw van de moskeeën in de veroverde gebieden werd beïnvloed door de ter plaatse heersende bouwstijl. Een belangrijke bijdrage aan de moskee als gebouwtype is geleverd door de Osmaanse architect Sinan (1490-1588). Algemeen bekend is dat de Aya Sofia (of "Haghia Sofia") te Istanboel, die voor veel werk van Sinan model heeft gestaan, in de 6e-eeuw onder Justinianus I als Byzantijnse kerk is gebouwd.
Opening van een islamitisch gebedshuis in Nederland. "Polygoonjournaal"
Nederland.
Er zijn diverse moskeeën in Nederland. Zie: Lijst van moskeeën in Nederland.
