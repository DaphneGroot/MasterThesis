	OPENHARTIGE MEMOIRES VAN ALBERT HEIJN De man die Nederland sherry leerde drinken
	EEN FOTO op het tafeltje in zijn hal toont een sierlijke ruiter - keurig ruiten jasje, pas gepoetste laarzen - op een glanzend paard. Een zelfportret van Albert Heijn? 'Toen mijn zoon deze foto zag, zei hij: pa, jij rijdt helemaal geen paard', zegt Albert Heijn in zijn door J.L. de Jager opgetekende memoires Albert Heijn - De memoires van een optimist. 'Inderdaad, de ruiter is een Canadees.'
De foto en het bijschrift 'Zo had het dus kunnen zijn' zijn symbolisch voor het hele boek: Heijn was kennelijk liever iemand anders geweest. Niet alleen heeft de paardenliefhebber vanwege zijn polio zelf nooit kunnen rijden, de succesvolle ondernemer heeft bijna 250 pagina's nodig om uit te leggen dat kruidenieren geen minderwaardige bezigheid is.
'Om te beginnen vind ik dat er te veel onbegrip bestaat voor de rol van mijn vak, de distributie van levensmiddelen', zegt Heijn in de inleiding. 'Als je naar ontwikkelingseconomen luistert, is het een absolute noodzaak dat de productie van levensmiddelen omhoog gaat om de groeiende wereldbevolking te kunnen voeden. Ze zien klaarblijkelijk niet dat in veel landen 30 tot 40 procent van de oogsten op de akkers ligt te rotten of in silo's door ratten wordt opgevreten, vanwege een gebrekkig distributieapparaat. Alsof een hogere voedselproductie dit euvel zou verhelpen! Wij in het Westen hebben laten zien wat een goede distributie kan bewerkstelligen. Eind vorige eeuw besteedden Nederlanders gemiddeld 70 procent van hun inkomen aan levensmiddelen, nu is dat nog maar 14,5 procent.' Kruideniers redden de wereld.
Trots meldt Heijn dat Albert Heijn de Nederlanders niet alleen sherry en wijn heeft leren drinken, en spaghetti en broccoli leren eten. De keten heeft de klanten ook koelkasten gebracht. Dankzij AH's in de jaren zestig succesvolle spaarprogramma Premie van de Maand Club (PMC) kwamen koelkasten binnen het bereik van gewone huishoudens. 'Ineens werd iedereen duidelijk dat er veel te veel voor al die spullen werd betaald. Over de hele linie begonnen de prijzen te dalen, en ik vlei mezelf met de gedachte dat wij het startschot daartoe hebben gegeven.'
Ondernemers worden niet geacht hun hart te luchten, zegt Heijn. 'Een ondernemer is zijn bedrijf, soms aangevuld met wat onschuldige hobby's of zijn mening over de gang van zaken in onze maatschappij. Een kruidenier lijkt helemaal zijn mond te moeten houden. (. . .) Ik heb besloten mij hier eens niets van aan te trekken.' Dat belooft heel wat, maar het boek behandelt toch grotendeels de voor buitenstaanders saaie geschiedenis van het concern en de detailhandel; die geschiedenis van het Ahold-concern is al eens door De Jager beschreven.
De enkele keer dat Heijn terloops iets over de maatschappij zegt, wordt het boeiend. En als hij vertelt hoe hij op woensdag 9 september 1987 direct na de vermissing van zijn - naar later zou blijken vermoorde - broer Gerrit Jan diens route naar de tandarts in Koog aan de Zaan volgt, 'waarbij ik speciaal keek of de rietkraag langs de Nauernasevaart ergens beschadigd was', weet hij ongewild te ontroeren.
'Met tegenzin' spreekt hij over de ontvoering en de moord op zijn broer. Hij onthult dat zijn eigen zoon Ab in 1972 ternauwernood aan een ontvoering is ontsnapt, waarna Albert Heijn zichzelf en zijn gezin goed liet beveiligen. De waarschuwingen die zijn broer, eveneens lid van de raad van bestuur van Ahold, kreeg, waren aan dovemansoren gericht. 'Hij weigerde voor zichzelf de meest elementaire maatregelen te treffen', ook niet toen de familie in het begin van 1987 'vanuit de Amsterdamse rosse buurt te horen kreeg dat er iemand op ons loerde'.
Tijdens de ontvoering hield de familie dagelijks beraad. 'De kinderen van Gerrit Jan en Hank: Corinne, Ronald Jan, Dennis en Gerianne, waren allemaal volwassen en vooral de oudste twee wilden terecht een partijtje meeblazen. Corinne bleek daarbij zelden de consequenties van eerder ingenomen standpunten te kunnen aanvaarden en Ronald Jan was destijds al behoorlijk etherisch, wat later, toen hij zijn geestelijk centrum Oibibio in Amsterdam opende, iedereen te weten kwam. Hij had regelmatig contact met een timmerman die ooit een balk op zijn hoofd had gekregen en sindsdien ogenblikken van helderheid kende. De man ''zag'' Gerrit Jan voortdurend en als de politie er dan op af wilde gaan, verbood Ronald Jan dat, vanwege het mogelijke gevaar voor zijn vader.'
Heijn heeft zich nooit in de motieven van de moordenaar willen verdiepen. 'De dader heeft voor mij geen gezicht, zelfs geen masker; hij is een abstracte figuur. Daarmee is hij ook niet tussen mij en Gerrit Jan gekomen, wat ik pas echt onaanvaardbaar had gevonden.' Hij maakt zichzelf het verwijt dat hij zijn broer niet heeft gedwongen zich te beveiligen. 'Het heeft niet zo mogen zijn. Niets heeft meer zo mogen zijn, sinds Gerrit Jan is overleden.'
Hij gaat ook in op de maatschappelijke rol die de winkelketen in Nederland heeft gespeeld, of juist niet gespeeld. In 1973, toen het Angola-comit vanwege de vrijheidsoorlog in dat land opriep tot een boycot van Angola-koffie, verkocht Albert Heijn aanvankelijk alleen andere koffie. 'Maar later gingen we alsnog Angolese koffie voeren, deels uit principe. Wij vonden dat alleen de klanten mochten bepalen waar wij onze spullen vandaan haalden, niet een actiegroep.'
Dat leidde tot demonstraties voor de winkel, compleet met grafkruizen en strooibiljetten met de kop: 'AH, er is weer bloedkoffie te koop.' Uiteindelijk haalde Albert Heijn bakzeil. Dat overkwam de keten opnieuw toen het Zuid-Afrikaanse sinaasappels (ten tijde van de apartheid) en Chileense appels (tijdens het bewind van dictator Pinochet) in zijn assortiment opnam. Grappig is dat alleen hier in het boek wordt afgeweken van de gangbare spelling door het gebruik van het woord 'kritiese'.
Opmerkelijk is dat Albert Heijn het succes van de winkels juist toeschrijft aan het feit dat deze vooropliepen met nieuwe, luxe producten, producten waar niemand om had gevraagd. 'Onze collega-bedrijven hadden kennelijk besloten dat ze boven alles voordelig wilden blijven, waardoor ze het publiek niet voorgingen, maar achternaliepen. Mettertijd ontdekten wij dat juist ketens bij uitstek geschikt zijn om mensen voor te gaan.'
Dat vooroplopen heeft kennelijk geen betrekking op politiek-maatschappelijke zaken. Grootvader Albert heeft zich op het politieke vlak nog wel geroerd, maar kleinzoon Albert nooit. 'Ik ben sinds jaar en dag lid van de VVD, maar ik heb me nooit als zodanig geafficheerd. Als winkelier is politiek je handel niet.'
Toen de gemeenteraad van Zaandam de vrije schoolkeuze afschafte en zoon Ab gedwongen werd naar de lagere school vlak achter het ouderlijk huis te gaan, 'waar voornamelijk kinderen uit achterstandsmilieus zaten', besloot Heijn te verhuizen. Naar Bloemendaal. 'Begrijp me goed, ik ben een voorstander van sociale verheffing. Onze economie, ja onze hele maatschappij draait op mensen die zich uit het niets hebben opgewerkt.
'Daarom moeten we iedereen de kans geven aan te haken bij een niveau dat hem hoger kan brengen. De situatie in mijn jeugd, dat je aangewezen lagere scholen had die voor het vwo opleidden, vind ik achteraf ook fout. Maar de omgekeerde situatie, dat jouw kinderen moeten aanhaken bij een meerderheid die zich nauwelijks voor onderwijs interesseert, nee, dat is voor mij onaanvaardbaar.'
In zijn memoires ontpopt Albert Heijn zich als een keurige, wat saaie, burgerlijke man. 'Ik knap echt af op mensen die bij een begroeting ''hallo'' zeggen en bij het afscheid ''doei'', ook al is ''doei'' een Zaanse bijdrage aan onze huidige omgangsvormen.'
Over zijn eerste vrouw - hij is inmiddels voor de vierde keer getrouwd - schrijft hij: 'Zoals alle ongelukkige mensen had Herma de neiging haar gemoedstoestand te verergeren door tegendraads te zijn. Ze was daar een kei in. Tijdens een diner, toen ze weer eens behoorlijk onder de pekel zat, zei ze tegen de commissaris van de koningin in Noord-Holland dat hij niet zo moest ''lullen''.' Heijn blijkt diep geschokt. Maar zijn vrouw wordt ineens een stuk sympathieker.
Ren Bogaarts
J.L. de Jager: Albert Heijn - De memoires van een optimist.
De Prom; 254 pagina's;  24,90.
ISBN 90 6801 538 9.

Foto
	Albert Heijn, 1987. FOTO WIM RUIGROK - DE VOLKSKRANT

