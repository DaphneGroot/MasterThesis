	Britse vrouwen wacht onthoofding in Saudi-Arabië
	Van onze buitenlandredactie
AMSTERDAM
Alleen een getructe advocaat lijkt in staat het leven van de Britse verpleegsters Lucille McLauchlan (31) en Deborah Parry (41) te redden. De twee vrouwen moeten in Saudi-Arabië terechtstaan op beschuldiging van moord op hun Australische collega Yvonne Gilford (54), die eveneens als expat werkte in het Koning Fahd-ziekenhuis in het oostelijke Dhahran.
Tenzij de familie van het slachtoffer genoegen neemt met bloedgeld, wordt een halsmisdrijf als dit in overeenstemming met het islamitisch strafrecht met onthoofding door het zwaard bestraft.
Frank Gilford, de broer van de Australische verpleegkundige, heeft vooralsnog geweigerd de verdachten genade te schenken.
Terdoodveroordeelden worden in het openbaar terechtgesteld. Hoewel Saudi-Arabië een botsing met het Westen zal willen vermijden, kan het niet met twee maten meten. Filipino's en Pakistani's worden regelmatig voor vergrijpen als drugssmokkel onthoofd.
Maar hebben McLauchlan en Parry de moord op Gilford wel op hun geweten?
Het lijk van Yvonne Gilford werd in de morgen van 12 december in haar appartement gevonden, met een keukenmes toegetakeld en in een pyjama gehuld.
De avond tevoren had zij een feestje gegeven, waar ook McLauchlan en Parry te gast waren. Volgens de berichtgeving over de moord in de Saudische pers (en in de Londense krant al-Hayat) ontstond een ruzie waarbij Gilford met een theepot werd geslagen. De informatie is echter te summier om als betrouwbaar te worden aangemerkt.
De toedracht van het misdrijf is niet opgehelderd. Harde bewijzen van de rol van de twee Britse vrouwen ontbreken.
Een vingerafdruk van McLauchlan op de deur van Gilfords appartement is ontoereikend. Waarom de Saudische politie uiteindelijk besloot McLauchlan en Parry aan te houden, is onduidelijk.
De twee verpleegsters zouden een aantal dagen achter elkaar geld hebben opgenomen met de creditcard van Gilford. Volgens hun advocaten is dat bericht echter niet op waarheid gebaseerd.
Het was door de aanvankelijke bekentenissen van de Britse verpleegsters dat de Saudische justitie plotseling een ijzersterke zaak leek te hebben.
De vrouwen hebben het afgelopen weekeinde hun bekentenissen echter ingetrokken, die zij onmiddellijk na hun arrestatie (op 20 december) tegenover de Saudische politie hadden gedaan.
Volgens een communiqué van hun advocaten legden zij deze verklaringen af 'omdat hen was beloofd dan huiswaarts te mogen keren'. Ook zou de Saudische justitie de twee hebben toegezegd van vervolging te zullen afzien.
De tweede bekentenis die Deborah Parry heeft ingetrokken, kan een licht werpen op een mogelijk motief voor de moord. De Britse verpleegster zou een lesbische verhouding hebben gehad met haar Australische collega, maar buiten het geruchtencircuit is deze informatie nergens bevestigd.
Volgens collega's in het Koning Fahd-ziekenhuis zou Yvonne Gilford, die een leidinggevende positie had, bovendien nooit het risico hebben genomen in Saudi-Arabië een homoseksuele relatie te beginnen.
De achtergrond van de Britse verpleegsters is door de Britse pers uitgebreid geschreven. Het beeld dat oprijst is dat van twee vrouwen die met hun vertrek naar Saudi-Arabië de problemen thuis hoopten te ontlopen.
Parry zou een groot aantal tegenslagen in haar persoonlijke leven hebben ontmoet. McLauchlan had trouwplannen, maar werd in maart vanwege 'wangedrag' ontslagen door een ziekenhuis in het Schotse Dundee. Zij zou een creditcard hebben gestolen van een terminale patiënt.
De tactiek van de advocaten van de Britse verpleegsters is twijfel te zaaien over de rechtsgeldigheid van hun bekentenissen. Door de zwakte van het formele bewijs uit te buiten, kan de verdediging het vonnis wel degelijk beïnvloeden. Zeker als de dood van een Australische verpleegkundige de Saudische regering niet genoeg is om de verhouding met de Britten op het spel te zetten.

