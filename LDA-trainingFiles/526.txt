	Kamer wil grens voor verlof ouders verhogen
	Van onze verslaggeefster
DEN HAAG
De Tweede Kamer wil ouders de mogelijkheid geven onbetaald ouderschapsverlof op te nemen voor elk kind dat nog geen acht jaar is. Nu ligt de grens bij vier jaar.
Minister Melkert van Sociale Zaken heeft de Kamer eerder voorgesteld de grens voortaan bij zes jaar te leggen. Er is een Europese richtlijn die uitgaat van acht jaar. Een kamermeerderheid sluit liever bij die Europese richtlijn aan. Minister Melkert legt zich erbij neer.
Het gaat om onbetaald verlof. Ouders krijgen het recht van hun werkgevers te verlangen dat die onbetaald verlof geeft. Na afloop van de verlofperiode wordt het oude dienstverband automatisch hersteld. Melkert versoepelt allerlei beperkende voorwaarden die tot nu toe in de wettelijke verlofregeling gelden.

