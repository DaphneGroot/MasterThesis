	'Netanyahu liet zich chanteren bij benoeming'
	Reuter
JERUZALEM
De Israëlische politie overweegt een onderzoek in te stellen naar de gang van zaken rond de benoeming van de advocaat Bar-On tot juridisch raadgever van de regering. Het kabinet besluit morgen of het zo ver komt. Premier Netanyahu wordt er in de Israëlische media van beschuldigd te zijn gezwicht voor chantage door coalitiepartij Shas.
De leider van Shas, Knesset-lid en oud-minister Deri, zou hebben gedreigd tegen het akkoord over Hebron te stemmen wanneer premier Netanyahu de obscure Likud-apparatsjik Bar-On niet zou aanwijzen tot raadgever. Deri, die op het ogenblik terecht staat op verdenking van corruptie, zou belang hebben gehad bij de benoeming van Bar-On. Alleen steun van de juridisch raadgever, die de bevoegdheid heeft een zaak te seponeren, zou zijn politieke carrière kunnen redden.
Nog geen twaalf uur na zijn aantreden, twee weken geleden, moest Bar-On onder druk van de publieke opinie echter ontslag nemen. In de Israëlische media waren vermoedens gerezen dat Bar-On, die volmaakt ongeschikt voor de post werd geacht, zijn positie aan een deal te danken had.
Netanyahu, Deri en Bar-On hebben de aantijgingen met klem tegengesproken, maar minister van Justitie Hanegbi heeft toegegeven dat Netanyahu's kantoor Bar-On naar voren had geschoven. Netanyahu zei op een politie-onderzoek te hopen, 'om de waarheid zo snel mogelijk boven water te krijgen'.

