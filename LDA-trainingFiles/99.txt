	Hilversum zit groei van regionale omroepen dwars
	Van onze verslaggever
Noël van Bemmel
 AMSTERDAM
 Hilversum frustreert in toenemende mate de groei van regionale omroepen in Nederland. De NOS-directie stopt binnenkort met het leveren van journaalbeelden aan de regionale omroep en eist bovendien geld wegens reclamederving. Op deze manier probeert de publieke omroep te voorkomen dat nog meer kijkers weglopen naar een lokale concurrent.

Voor commerciële en publieke regionale omroepen is lokaal nieuws een belangrijke troef, maar dit wordt steevast vooraf gegaan door een NOS-Journaal met landelijk en internationaal materiaal. Het afgelopen jaar zijn vrijwel in het hele land zenders begonnen met een dergelijke formule. Tot nu toe leverde de NOS haar materiaal gratis in ruil voor af en toe wat beelden uit de regio. Maar de NOS-directie komt van deze afspraak terug omdat de afnemer hierbij het grootste voordeel zou halen.
Regionale kijkers kunnen voortaan alleen nog maar het NOS-Journaal van zes uur zien. De prime-time uitzendingen van acht en tien uur worden niet meer geleverd. De NOS-directie heeft de Dienst Kijk- en Luisteronderzoek opdracht gegeven het verlies aan kijkers per lokale concurrent uit te rekenen. De derving aan reclame-inkomsten die hiervan het gevolg is, wil de NOS gaan claimen bij zenders als TV-Oost, TV-Drente of TV-Noord.
'De NOS wil voorkomen dat regionale omroepen nog verder groeien dankij hun journaal', aldus directeur B. Groenendijk van de overkoepelende organisatie van regionale omroepen (ROOS). Hij is vooral verbolgen over de weigering van de NOS nog langer alle journaals te leveren, maar wel met financiële eisen te komen. 'Dat de NOS geld wil voor het nieuws is op zich redelijk, maar dan moet je wel een volledig aanbod doen en niet alleen het oninteressante journaal van zes uur aanbieden.'
De NOS levert overigens het journaal van zes uur ook met tegenzin. De directie probeerde in eerste instantie iedere samenwerking met regionale omroepen af te breken, maar staatssecretaris Nuis van Cultuur greep in. Hij wil de groei van publieke regionale omroepen bevorderen en dwong de NOS tenminste het journaal van zes uur te leveren. Ook blokkeerde Nuis het plan een deel van de productiekosten in rekening te brengen.
'Als het aan ons ligt, leveren we niks meer', bevestigt een woordvoerder van de NOS. Volgens hem wordt sinds kort iedere zendgemachtigde in Hilversum gezien als concurrent. 'En waarom zouden wij die het kroonjuweel van de publiek omroep toespelen?'

