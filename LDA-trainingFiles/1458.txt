	Nederland pikt limiet invoer Antillen
	ANP
BRUSSEL
Nederland heeft in principe ingestemd met beperking van de import in de Europese Unie van rijst en suiker uit de Antillen. Dat is dinsdag vernomen uit diplomatieke bronnen in Brussel.
Op hoog politiek niveau is Den Haag al eind december voorlopig akkoord gegaan met een compromis van Ierland, dat tot 1 januari EU-voorzitter was. Dat bindt de invoer van rijst en suiker jaarlijks aan een maximum van respectievelijk 160 duizend en 3 duizend ton.
De Koninkrijksraad, waarin de Antillen en Aruba zijn vertegenwoordigd, moet echter nog zijn fiat geven. Op de eilandengroep is grote onrust ontstaan. Twintig daar gevestigde bedrijven eisen nu al forse schadevergoedingen van de Nederlandse regering en de Europese Commissie. Ook de Europese ministers van Buitenlandse Zaken moeten het voorstel goedkeuren.

