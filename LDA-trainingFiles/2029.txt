	'Natuurlijk blijf ik een liefhebber van het wielrennen'
	Van onze verslaggever
AMSTERDAM
 Henk Vos is PvdA-kamerlid en voorzitter van de bond van Nederlandse beroepsfietsers. De affaire rond de Geleense arts Wim Sanders die renners van doping zou hebben voorzien, heeft hem zeer aangegrepen. Maar beÂ‰indiging van het voorzitterschap is geen moment door zijn hoofd gegaan.

'Het is lullig, allemaal, zonder meer. Maar dan krijg je weer een stel van die jongens aan de lijn. Die leggen hun problemen op tafel, die geven je hun vertrouwen en dat geeft je dan toch weer een kick. Je kunt niet weglopen als er problemen zijn. Je kunt pas opstappen als het allemaal gesmeerd loopt en dat doet het nu bepaald niet.'
- U hebt er kamervragen over gesteld?
'Ja, ik wil allereerst weten wat die vertrouwelijke medische gegevens van renners in dat dossier deden. Als ik het goed heb begrepen, was het een onderzoek naar belastingfraude van die meneer Sanders. Dat staat er naar mijn idee helemaal buiten. Er wordt wel beweerd dat er door die renners zwart betaald zou zijn, maar volgens mij is altijd nog de ontvangende partij verantwoordelijk voor de afdracht.
'Gevolg is wel dat de naam van een aantal renners te grabbel is gegooid. Dat rapport van de FIOD had natuurlijk nooit in de openbaarheid hebben mogen komen. Nu worden de namen van die renners in verband gebracht met doping, terwijl ze bij alle controles altijd vrijuit zijn gegaan.'
- Staatssecretaris Terpstra van Sport heeft een onderzoek beloofd.
'Dat heb ik ook begrepen.'
- Wat behelst dat onderzoek?
'Dat weet ik ook niet. Daarover gaat een van mijn vragen.'
- Wat zou het moeten behelzen?
'Er zou een onderzoek moeten komen naar een sluitend pakket van maatregelen waarbij artsen niet meer in staat zijn middelen toe te dienen die levensgevaarlijk zijn. Of laat ik zeggen: middelen die de gezondheid bedreigen.'
- Vijf jaar geleden is door de Geneeskundige Hoofdinspectie ook al onderzoek gedaan naar die affaire rond PDM. Daarin werd onder meer vastgesteld dat te zware eisen aan renners worden gesteld.
'Dat is ook zo. Maar dat doen niet alleen de koersorganisatoren. Dat geldt ook voor de liefhebbers, want we hebben natuurlijk wel boter op ons hoofd. We vinden het prachtig als iemand een zware bergetappe wint, maar we verketteren hem als hij daarbij verboden middelen heeft gebruikt. En we vragen ons al helemaal niet af of de eisen niet te zwaar zijn.'
- In dat rapport werd ook vastgesteld dat er geen codes bestonden voor sportmedische begeleiding.
'In dat opzicht is natuurlijk wel veel gebeurd. Nationaal gezien bestaat die code nu anderhalf jaar en internationaal hebben we vorig seizoen de epo-controles gehad. Een grote doorbraak die door de renners zelf werd bewerkstelligd. Aan de achterkant, aan controles en dergelijke, is genoeg gebeurd. Het probleem zit aan de voorkant, bij de artsen die ongestraft sporters van dope kunnen voorzien.'

- Vindt u het wielrennen al met al nog wel leuk?
'Ik ben en blijf een liefhebber, natuurlijk. U toch ook?'

