	Jagers, natuurbeschermers en het raadsel van de verdwenen reeën
	Van onze verslaggever
Frank Poorthuis

DRIMMELEN
Is er eind vorig jaar in Nationaal Park de Biesbosch een bloedbad aangericht onder de reeënpopulatie of is het aantal door natuurlijke oorzaak gehalveerd? Rond die vraag speelt zich in kringen van jagers en natuurbeschermers een verhitte discussie af.
De jagers beweren dat stropers ongekend actief zijn geweest in het natuurgebied en dat zo'n tweehonderdvijftig reeën op illegale wijze op de feestdis zijn beland. Dat is de helft van de populatie zoals zij die vóór het jachtseizoen hadden ingeschat. De beheerders van het park evenwel zeggen dat de jagers 'schromelijk overdrijven'. De nuances zijn allang zoek. 'Er klopt niets van de cijfers van de jagers', beweert Biesbosch-directeur C. van Helteren. 'Ach kom nou', reageert jager H. van Veen, 'die Van Helteren heeft net zoveel verstand van wild als een koe van warm eten.'
De Biesbosch is niet het eerste natuurgebied waar je reeën verwacht. Voor in 1970 het Haringvliet werd afgesloten kwamen ze niet voor in het vierduizend hectaren grote, vooral natte gebied. Daarna ontstond in drooggelegde gedeelten toch langzaam een populatie, die volgens directeur Van Helteren tot zo'n zeshonderd stuks uitgroeide. Maar dat was enkele jaren geleden.
'Om precies te zijn vier jaar geleden', vertelt Biesbosch-boswachter D. Feij. 'Daarna hebben we twee natte winters gehad en hoog water. Dat heeft heel wat kalfjes het leven gekost en was niet goed voor de vruchtbaarheid en de conditie van de reegeiten.' Niet grootschalig stropen ('dat zouden wij toch moeten merken') maar deze natuurrampjes zijn volgens de beheerders van het park de oorzaak van de halvering van het reeënaantal. Zij vinden die overigens niet eens dramatisch. 'Wij zijn voor natuurlijke selectie', zegt Van Helteren. '
De jagers van de Biesbosch denken daar anders over. Net als elders in Nederland zijn zij georganiseerd in een Wild Beheer Eenheid (WBE). Die doet jaarlijks tellingen in en rond het jachtgebied, dat zich vooral aan de randen van het natuurgebied uitstrekt. De jagers schatten aan de hand van observaties. Vorig jaar maart telden ze nog 500 reeën, vorige week kwamen ze tot hun verrassing op 250. 'Er wordt hier gigantisch gestroopt', zegt secretaris H. van Veen van de WBE Biesbosch. Dat niemand het merkt komt doordat de lui van 'zeer gavanceerde apparatuur' gebruik maken. '
Insiders in de jachtwereld weten nu al wat de WBE Biesbosch wil: de veldpolitie moet terug. Van Veen stelt niet teleur: 'De veldpolitie moet terug. Zo gaat het niet langer.'
Enkele jaren geleden sneuvelde deze specialistische politiedienst en sindsdien klagen jagers, natuurbeheerders en andere gebruikers van het platteland over gebrek aan toezicht in het buitengebied. Daardoor hebben niet alleen stropers vrij spel, maar kan ook het dumpen van afval vrijelijk gebeuren.
De klacht is na verloop van tijd in politiekringen als rechtvaardig onderkend. In verschillende regio's wordt sinsdien samengewerkt tussen de politie en onder meer jachtopzieners. Die moeten de toezichthoudende taak van de veldpolitie overnemen. 'Dat werkt', zegt de Aaltense politieman W. Saris, die met het experiment begon. In de Achterhoek worden stropers door het strenge toezicht van de nieuwe gezagsdragers nog zelden gesignaleerd. Wel, stelt de politieman, heeft hij gehoord dat professionele stropers sindsdien hun terrein verlegd hebben naar Noord-Brabant en, toen hun daar de grond onder de voeten te heet werd, Zeeland.
Saris spreekt zelfs van een 'stropersmafia', die op bestelling bij Nederlandse hotels aan de achterdeur grote partijen wild aflevert. Dat zou het verhaal van de jagers van de Biesbosch ondersteunen. Ook bij de Koninklijke Nederlandse Jagersvereniging (KNJV) staat men daar niet van te kijken. 'We kunnen het niet cijfermatig onderbouwen', zegt woordvoerder S. Lulof, 'maar er wordt veel gestroopt.'
De markt voor wild is ernaar. De 33000 jagers in Nederland schieten jaarlijks 1,7 miljoen dieren. Behalve 11.000 reeën zijn dat vooral wilde eenden, houtduiven, hazen, konijnen en fazanten. Maar ze voldoen daarmee gemiddeld nog maar aan 15 procent van de Nederlandse vraag naar wildbraad. 'En afgelopen kerst zou er weer een record aan wild omgezet zijn door restaurants', vertelt Lulof.
Toch ontkrachten grote natuurbeheerders elders in het land en politiediensten in de regio's de veronderstelling van de jagers. 'Als er van een stropersmafia sprake was zouden wij dat toch moeten weten', zegt J. Kuiper van Staatsbosbeheer. 'Dan was er hier allang aan de bel getrokken. Natuurlijk wordt er her en der gestroopt, ook door criminele elementen. Maar het is niet dat zo dat we zeggen: ze halen onze bossen leeg.'
De politie Zeeland laat weten 'geen grote toename van het stropen' te hebben waargenomen. En de chef van het politiedistrict Oosterhout stelt zelfs met nadruk dat in en rond de Biesbosch absoluut niet meer wordt gestroopt dan zes jaar geleden.
De jagers van de Biesbosch krijgen intussen wat ze willen. De Federatie van Particuliere Grondeigenaren, de Nederlandse Vereniging van Jachtopzieners en de KNJV gaan nog eens in Den Haag pleiten voor beter toezicht op stropen. Zijzelf hebben binnenkort 'crisisoverleg' met de plaatselijke politie en de beheerders van het park.

