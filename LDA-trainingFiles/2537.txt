	Vroeg probeersel opgedoken van jonge Van Gogh
	Van onze medewerkster
Sandra Jongenelen

AMSTERDAM
Het veilinghuis Christie's in Amsterdam heeft onlangs een vroege tekening van Vincent van Gogh ontdekt. Het Portret van een vrouw bevond zich lange tijd in de collectie van Helne Krller-Mller, oprichtster van het gelijknamige museum in Otterlo. Daarna kwam het werk terecht bij de huidige Nederlandse eigenaar.
Vorig jaar dook ook al een vroege tekening van Van Gogh op. Dat landschap met vrouw en kind bleek in het bezit van een Duitse verzamelaar. Christie's schat de waarde van het nu ontdekte vrouwenportret op 50 duizend tot 70 duizend gulden. De veiling is op 4 juni in Amsterdam.
Het van Gogh Museum in Amsterdam bevestigt bij monde van wetenschappelijk medewerker S. van Heugten de authenticiteit van de tekening. Van Gogh (1853-1890) maakte het portret in Den Haag, in het voorjaar van 1882. In die jaren probeerde hij het tekenen van mensen onder de knie te krijgen.
Dat hij dat nog niet kon is duidelijk te zien. 'Het lichaam met de schuin afhangende schouders heeft hoegenaamd geen volume en het gezicht en het haar zijn met stijve, enigszins onhandige potloodstrepen neergezet. Links bij de kin en de kraag (. . .) kreeg de tekenaar geen greep op de vorm, waardoor een rommelige kluwen van lijnen ontstond', aldus het expertiserapport van het museum.
De huidige eigenaar heeft de tekening ongeveer een halve eeuw in bezit. Mevrouw Krller-Mller gaf het portret aan haar dochter, waarna het terecht kwam bij haar aanstaande schoonfamilie Roesingh. De moeder van haar verloofde gaf het in de jaren veertig als huwelijksgeschenk aan de huidige eigenaar.
De tekening van 29,5 bij 20,5 centimeter lijkt op een iets kleinere potloodtekening uit 1883, die zich in een Zuid-Amerikaanse privverzameling bevindt. Daarop staat waarschijnlijk dezelfde vrouw afgebeeld. Mogelijk is dat Sientje Hoornik met wie Van Gogh destijds samenwoonde.
Op de tekening in Zuid-Amerika prijkt ook dezelfde handtekening. Over de echtheid daarvan bestaat verschil van mening. Vermoedelijk is de handtekening niet van Van Gogh. 'De opvallend forse letters zijn op een schoolse wijze neergezet', aldus het expertiserapport.
Bovendien signeerde de kunstenaar zijn werk alleen als hij het cadeau gaf of tevreden was met het resultaat. Dat laatste is bij het portret uitgesloten, meent het museum. Meestal ondertekende Van Gogh linksonder. Hij koos weleens voor de rechterkant, maar uitsluitend als links geen plaats was.
Ondanks de signatuur twijfelt het museum niet aan de authenticiteit van het werk. De hoekige manier van tekenen met de zware, krachtige potloodlijnen is vergelijkbaar met Van Goghs andere tekeningen van dat jaar. Het papier kent ook hetzelfde watermerk als de bladen uit zijn Haagse periode.
Ook is de manier waarop hij de neus tekende op andere werken terug te vinden. Hetzelfde geldt voor de mond met de zware streep tussen de lippen. Van Gogh drukte zo hard op het potlood dat op de achterkant van veel van zijn tekeningen een sterk relif van de voorstelling is te zien. Dat is ook zo bij het portret. Op de achterkant trok hij zelfs een deel van het gezicht in dunne potloodlijntjes na. De tekening is te zien bij Christie's in Amsterdam vanaf 30 mei tot en met 3 juni.

Foto
	De recent gevonden tekening van Vincent van Gogh: 'Portret van een vrouw'

