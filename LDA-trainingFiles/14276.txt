San Salvador (stad).
San Salvador is de hoofdstad van het Midden-Amerikaanse land El Salvador. De stad is gelegen in het gelijknamige departement San Salvador, waarvan het de hoofdplaats is. San Salvador is ontstaan in de 16e eeuw en heeft nu als gemeente 248.000 inwoners op een oppervlakte van 72 km². De meer dan 600 km² tellende oppervlakte van de periferie van de stad bevat ongeveer 2,1 miljoen inwoners.
San Salvador wordt regelmatig getroffen door aardbevingen. Naast de stad ligt aan de westzijde de vulkaan San Salvador en aan de oostzijde de vulkanische caldera van het meer Lago de Ilopango.
In de stad bevindt zich het Museo de la Palabra y la Imagen (Museum voor Woord en Beeld) op het gebied van de cultuur en geschiedenis van El Salvador.
De stad heeft een internationale luchthaven, de enige commerciële luchthaven van het land.
