	Lebed gaat naar inauguratie president Clinton
	AP, Reuter
MOSKOU/WASHINGTON
De Russische veiligheidschef Lebed is van plan maandag in Washington de inauguratie van president Clinton bij te wonen. Lebed, die zelf president van Rusland wil worden en aandringt op het aftreden van de zieke Jeltsin, zei voor de Russische televisie dat Clinton hem zelf heeft uitgenodigd. 'Ik ben uitgenodigd door de president'.
Maar Witte Huis-woordvoerder Mc Curry verklaarde in Washington dat Clinton Lebed niet had uitgenodigd. Hij sloot echter niet uit dat Lebed een uitnodiging had gekregen van een van de leden van het Congres, die honderden plaatsbewijzen uit mogen delen.
'De president zal niet in verlegenheid worden gebracht en niet worden beledigd door de aanwezigheid van generaal Lebed', zei McCurry. 'Hij zou het curieus vinden, maar hij heeft geen invloed op welke mensen een plaatsbewijs voor de inauguratieceremonie hebben.'
Lebed zei vanuit Duitsland dat hij na consultatie met Washington tot de conclusie was gekomen dat Clinton hem had uitgenodigd. Hij suggereerde dat het Kremlin probeerde zijn bezoek tegen te houden: 'Het is mogelijk dat er intern gemanoeuvreerd wordt, vooral in verband met de vriendschap tussen de presidenten van de VS en Rusland.

