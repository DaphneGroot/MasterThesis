	Invasiemacht uit Uganda rukt volgens Zaire op naar Kalemie
	Reuter, The Guardian
KINSHASA
De Zaïrese regering heeft woensdag melding gemaakt van een inval van enige duizenden Ugandese militairen. Tweeduizend Ugandese soldaten zouden inmiddels vanuit het Oost-Zaïrese Fizi, 350 kilometer ten zuidwesten van de Ugandese grens, in zuidelijke richting oprukken naar de stad Kalémie in de provincie Shaba.
Uganda ontkent de beschuldiging met klem en deed de verklaring van Kinshasa gisteren af als 'lachwekkend'.
'Het is volstrekt onjuist. Het is in feite te gek voor woorden, alsof wij zo dom zouden zijn om openlijk troepen Zaïre in te sturen', verklaarde een woordvoerster van de Ugandese president Museveni.
Kinshasa sprak louter over Ugandese troepenbewegingen en niet over een confrontatie met het Zaïrese regeringsleger of de kans daarop. Het militair commando berichtte overigens dat een Ugandese troepenmacht ook het Mobutu-meer is overgestoken en nu aankoerst op Kisangani. Huurlingen van Eritrea, Ethiopië en Somalië zijn volgens Kinshasa Goma ingetrokken.
De Zaïrese rebellen die een groot deel van Oost-Zaïre in handen hebben rukken intussen op naar de provincie Shaba. Volgen een VN-woordvoerder in de Rwandese hoofdstad Kigali hebben ze de stad Lulimba, zestig kilometer zuidwestelijk van Fizi, veroverd. Dit ondanks het door Zaïre gelanceerde tegenoffensief, waarbij het Zaïrese regeringsleger steun krijgt van een groot aantal huurlingen uit Europa.
Het Belgische ministerie van Buitenlandse Zaken sprak gisteren in Brussel haar ongerustheid uit over de aanhoudende berichten over buitenlandse troepen in Zaïre. 'We krijgen steeds meer berichten binnen over de aanwezigheid van Rwandese militairen in Oost-Zaïre', aldus het ministerie. Rwanda ontkent militair aanwezig te zijn in Zaïre.

