	Op tournee met dertig Rembrandts in koffer
	Van onze verslaggever
Bob Witman
 AMSTERDAM
De vierkante zwarte koffer waarmee senior vice-president Jonathan Rendell van Christie's New York op wereldtournee is, bevat een slordige anderhalf miljoen gulden gulden aan Rembrandt-prenten. Dertig stuks liggen nu op tafel bij Christie's Amsterdam. Woensdag kwam het Rijksmuseum kijken, nieuwsgierig of er iets van zijn gading is.
Vast wel, want de etsen, afkomstig uit een collectie van de Amerikaanse verzamelaar Walter J. Johnson, zijn van hoge kwaliteit. Er zitten zeldzame en vroege drukken bij en een prent van een van de grootste etsen die Rembrandt ooit maakte. Maar het is de vraag of het Rijksmuseum op 13 mei, als de veiling in New York plaatsvindt, het biedbordje in de lucht zal steken. De museumbudgetten zijn niet bemeten op prijzen van een tot drie ton.
Rendell verwacht vooral particuliere kopers, straks in New York. 'Verzamelaars uit de VS, Duitsland en Groot-Brittanni.' Daarom toert hij langs de vestigingen van Christie's in Mnchen en Londen. Hoewel hij niet verwacht dat er veel Nederlandse verzamelaars zijn die kunnen meebieden, vond Rendell dat hij de woonplaats van Rembrandt Harmensz van Rijn niet moest overslaan.
De dertig etsen in zijn koffer maken deel uit van een collectie van 89 met een geschatte waarde van bijna vijf miljoen gulden. Het is volgens Christie's de laatste grote priv-collectie Rembrandt-etsen in de VS. Johnson stierf vorig jaar op 88-jarige leeftijd, telg van een oud Duits uitgeversgeslacht en stichter van de grootste boekenbeurs ter wereld, de Frankfurter Buchmesse. Hij was dertig jaar vaste gast op veilingen. 'Johnson zat op de eerste rij, stak zijn bordje omhoog en liet het niet meer zakken tot hij het had', zegt Rendell.
Johan Bosch van Rosenthal, hoofd tekeningen van oude meesters bij Christie's, laat de dertig afdrukken liefdevol door zijn vingers glijden. Hij stopt bij een van de kleinste etsen, een stilleven (een zeldzaamheid in Rembrandts prentenoeuvre) van een schelp. 'Tulpen en schelpen waren kostbare voorwerpen in de zeventiende eeuw', verklaart Bosch van Rosenthal de onderwerpskeuze van Rembrandt. Geschatte opbrengst: 150 duizend tot 220 duizend gulden.
En dan het onbetwiste topstuk, een druk van 38 bij 45 centimeter. Qua omvang een zeldzaamheid, voorstellende de gekruisigde Jezus tussen twee dieven die uitschreeuwt: 'Mijn god, mijn god, waarom heeft u mij verlaten'. Christie's verwacht dat de prent drie tot vier ton gaat doen.
Johnson verzamelde de prenten niet op een specifiek thema, zoals sommige collectioneurs wel doen. 'Er is een man die wil alles van Rembrandt waar een trap op staat', vertelt Rendell. De verzamelaar verdient zijn geld met een trappenfabriek.
Er zijn vandaag meer mensen over uit het buitenland, Liesbeth van Heenk, prentenexpert van Christie's Londen heeft haar vondst van het jaar meegenomen. Een etsplaat van Rembrandt die bij toeval werd gevonden aan de achterkant van een schilderij van de Vlaming Pieter Gysels. 'Er zal een stickertje over de etsplaat heen', vertelt ze. 'Toen we dat hadden verwijderd, herkende ik het meteen.' Het is een ets van de prent Abraham vermaakt de engelen.
'In zeer goede staat', zegt Heenk tevreden. 'Er is na 1656 geen afdruk meer van gemaakt.' De gravure in koper slijt onder een grote oplage, maar daar is hiervan geen sprake. Er zijn 81 etsplaten van Rembrandt bekend.
De koperplaat (zestien bij dertien centimeter) moet eeuwen voor de Gysels als achterplaat hebben gediend zonder dat iemand het heeft opgemerkt. Het schilderijtje is ongeveer twaalf- tot achttienduizend gulden waard. De etsplaat ruim een ton.

Foto
	De pas ontdekte ets van Rembrandt, achter het schilderij van Pieter Gysels. FOTO XANDER REMKES

