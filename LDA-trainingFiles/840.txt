	Kunstwereld is boos over Kohls Scientology-beleid
	Van onze buitenlandredactie
AMSTERDAM
'Onzin', zo luidt het boze commentaar van bondskanselier Kohl op een gisteren paginagroot in The Herald Tribune afgedrukte open brief die aan hem was gericht. De door een reeks grote namen uit de wereld van kunst en cultuur ondertekende brief bevat een fel protest tegen recente Duitse maatregelen tegen de omstreden Scientology-kerk.
Half december besloten de bondsregering en de regeringen van de Duitse deelstaten tot stappen tegen de Scientology-sekte, die volgens de Duitse autoriteiten uit is 'op expansie en overheersing'. De Verfassungsschutz, de Duitse binnenlandse veiligheidsdienst, kreeg toestemming Scientology-aanhangers te schaduwen; in de deelstaat Beieren mogen leden van het religieuze genootschap geen overheidsfuncties meer bekleden.
De ondertekenaars van de brief in de Herald komen hiertegen in hun aan 'dear Chancellor Kohl' gerichte schrijven in niet mis te verstane bewoordingen in het geweer. 'Hoewel wij zelf geen Scientologisten zijn, kunnen wij eenvoudig niet de andere kant opkijken, zolang deze ontstellende situatie blijft bestaan', verklaren de 34 briefschrijvers.
De opgewonden tekst is onder meer getekend door schrijver Gore Vidal, de regisseurs Oliver Stone en Contantin Costa-Gavras, de acteurs Dustin Hoffman en Goldie Hawn en CNN-presentator Larry King.
De open brief keert zich onder meer tegen een door de jongerenorganisatie van de CDU ge√Ønitieerde boycot van de sterren John Travolta, Tom Cruise en Chick Corea, die banden onderhouden met de Scientology-sekte. Die oproep tot boycot door de christendemocratische jongeren wordt in de brief vergeleken met de boekverbrandingen in nazi-Duitsland.
De auteurs van de open brief - voor de publicatie in de Herald Tribune moest 56 000 dollar worden neergeteld - schuwen de vergelijking met de jaren dertig ook voor het overige niet. 'In de jaren dertig waren het de Joden. Vandaag zijn het de Scientologisten.' 'De wereld keek zwijgend toe', en dat mag geen tweede keer gebeuren'. De brief besluit met een smeekbede aan Kohl om 'een eind te maken aan deze beschamende, georganiseerde vervolging. Het is een schande voor de Duitse natie.'
Kohl zei donderdag op een persconferentie in Bonn niet van plan te zijn op de open brief te antwoorden. Volgens hem weten degenen die deze zware beschuldigingen hebben geuit 'niets van Duitsland en willen ze er ook niets van weten. Anders hadden ze niet zulke nonsens geproduceerd'.
De in de jaren vijftig opgerichte Scientology-sekte is in de loop der tijd geregeld in opspraak gekomen. In 1988 werden de huidige leider Herbert Jentzsch en tien andere functionarissen in Spanje gearresteerd op beschuldiging van belastingfraude, oplichting en vrijheidsberoving van sekteleden. Ook in de VS en in Nederland zijn veroordelingen uitgesproken wegens belastingfraude en het lastig vallen van afvallige sekteleden.
In de VS is Scientology wel erkend als kerkgenootschap. Door middel van cursussen wil de sekte het welzijn van haar leden verhogen. Tegenstanders betitelen deze als een vorm van hersenspoeling. Vorig jaar was er in Nederland nog een relletje naar aanleiding van pogingen van Scientology om het openbaar worden van religieuze teksten via internet tegen te gaan.

