GIMP.
GIMP (GNU Image Manipulation Program) is een grafisch programma voor het bewerken van foto's en andere digitale beeldbewerking op de computer. De meest recente versie is GIMP 2.8.22.
Platforms.
Het programma draait onder Windows, Mac, Linux, BSD, 2 en Unix. De ontwikkelaars van GIMP hebben hun eigen GUI-toolkit ontwikkeld die ze GTK+ hebben genoemd waardoor het programma eenvoudig voor verschillende systemen geschikt kan worden gemaakt.
Kenmerken en mogelijkheden.
Opvallende kenmerken van GIMP zijn onder andere de uitgebreide functionaliteit, de ondersteunde afbeeldingsformaten, de ingebouwde "scripting engine" en de licentie waaronder het is uitgebracht.
Naast ondersteuning voor filters en onder andere plugins, maskers en laageffecten maakt de scripting-engine dat de gebruikers met een klein beetje programmeeraanleg zelf de functionaliteit van GIMP kunnen uitbreiden. Daarnaast kan GIMP onder andere van afstand ingezet worden om afbeeldingen (eventueel meerdere tegelijk) te maken of te bewerken.
GIMP is zogeheten vrije software, uitgebracht onder de GNU General Public License (GPL).
Door de uitgebreide functionaliteit, de uitbreidbaarheid en de vrije licentie is GIMP uitgegroeid tot een pakket dat zich kan meten met populaire commerciële programma's als Adobe Photoshop. Doordat het programmaonderdeel dat uitrekent hoe de onderdelen van een afbeelding uiteindelijk worden afgebeeld, de zogenaamde render-engine, voor iedereen toegankelijk is, worden door wetenschappers ontwikkelde nieuwe vindingen vaak eerst in GIMP gebouwd, voordat deze hun weg vinden naar andere toepassingen. Technieken die met GIMP worden ontwikkeld, vinden echter niet per se hun weg naar GIMP, omdat deze bijvoorbeeld voor een (te) specifiek doel zijn bedacht. GIMP wordt onder andere in de filmindustrie gebruikt, waar de specifieke wensen hebben geleid tot een nieuw product op basis van GIMP: CinePaint. Beide programma's worden ingezet bij producties als bijvoorbeeld Harry Potter en Looney Tunes.
Dit alles zorgt ervoor dat GIMP een programma is dat uitermate geschikt is voor designers, tekenaars, kunstenaars, voor wetenschappelijke toepassingen, voor filmproducties en voor het bewerken van foto's (bijvoorbeeld voor het web). Gebruikers die afbeeldingen voor drukwerk voorbereiden (het prepresstraject), zullen vooralsnog toch over een Photoshop-licentie willen beschikken omdat GIMP niet over CMYK-outputfunctionaliteit beschikt.
Door het gebruik van een grafische bibliotheek beschikt een gebruiker over "dockable" dialoogvensters. Dat wil zeggen dat de dialoogvensters van het programma op elke gewenste plaats in het programmavenster vastgezet kunnen worden.
GIMP ondersteunt diverse bestandsformaten, naast het standaard-bestandsformaat van GIMP XCF.
Geschiedenis.
Op 29 juli 1995 werd door Peter Mattis The GIMP aangekondigd en op 21 november van dat jaar werd er een eerste bètaversie aangekondigd, maar de eerste publieke bètaversie (0.54) kwam uit op 15 februari 1996. Deze bètaversies zaten echter vol met crashes en waren afhankelijk van Motif. In deze tijd stond The GIMP voor de "The General Image Manipulation Program".
Omdat Mattis niet tevreden was met Motif, besloot hij om een eigen toolkit te ontwikkelen, genaamd de "Gimp Tool Kit", afgekort GTK. GTK zal zich uiteindelijk verder ontwikkelen tot een veelgebruikte toolkit, waaronder die voor de desktopomgeving GNOME. Ook werd de betekenis van de naam veranderd in "GNU Image Manipulation Program", afgekort "GIMP", dus zonder "The". Na nog enkele ontwikkelversies kwam uiteindelijk op 3 juni 1998 de eerste stabiele versie (1.0.0) uit van GIMP.
Op 25 december 2000 kwam versie 1.2.0 uit, op 23 maart 2004 versie 2.0.0, op 19 december 2004 versie 2.2.0, op 24 oktober 2007 kwam versie 2.4.0 uit en op 1 oktober 2008 kwam versie 2.6.0 uit. De huidige versie 2.8.0 kwam op 3 mei 2012 uit. Nieuw in GIMP 2.8 is onder meer de eenvenstermodus, waardoor het overzicht tussen verschillende gereedschappen bewaard blijft.
