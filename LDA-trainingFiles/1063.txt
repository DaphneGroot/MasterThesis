	In Zone H-1 van Hebron mag niemand op straat iets eten
	Van onze correspondent
Jan Keulen
 HEBRON
'Shalom', groet de Palestijnse politieman vriendelijk. Een groot rood bord, met Hebreeuws en Arabisch opschrift, markeert de scheidslijn tussen de Israëlische en Palestijnse politie. 'Attentie, u betreedt nu het territorium dat onder controle staat van de Israëlische Veiligheidstroepen', luidt de waarschuwing.
We zijn in het hart van Hebron in de Koning David Straat, beter bekend onder de Arabische benaming al-Shuhada Straat (Straat der Martelaren). De straat is open voor Israëlische auto's, lokaal Palestijns verkeer wordt nog steeds geweerd.
Over enkele maanden, als de straat verbreed is, als er aan beide kanten trottoirs en groenstroken zijn aangelegd, de straatverlichting is verbeterd en de nieuwe verkeersborden zijn geplaatst, zal de al-Shuhada straat voor iedereen toegankelijk zijn. De opknapbeurt wordt betaald door de VS.
Bij de twee joodse nederzettingen Beit Hadassah en Beit Schnerson, die aan de straat liggen, zullen muurtjes worden aangelegd met een ijzeren hek erop. Zo kunnen de joodse buurtbewoners van de Palestijnen gescheiden blijven. 'Niet hoger dan 1,25 meter en 30 meter lang' bepaalt het akkoord. Geen detail is over het hoofd gezien.
Nog geen twee weken na de terugtrekking van het Israëlische leger in de zone H-2, het centrum van de stad met de joodse enclaves en de Ibrahimi Moskee, is Hebron een gedeelde stad.
In H-1, zo'n driekwart Hebron, is de Palestijnse Autoriteit (PA) nu heer en meester. In H-2 is de PA in principe alleen verantwoordelijk voor het burgerbestuur over de Palestijnen (niet over de joodse kolonisten). De aanwezigheid van Israëlische politie en militairen in H-2 beknot de politieke macht van de PA echter aanzienlijk.
'De soldaten beletten ons aan de buitenkant van dit huis te werken', zegt een Palestijnse bouwvakker die bezig is een binnenmuur glad te strijken met cement. 'Ze kwamen gisteren met een militaire order. We waren bezig met het dak. Als we daarmee doorgingen zouden we worden gearresteerd.' Binnen mag er wel gewerkt worden in het eeuwenoude pand van de familie Jamal, dat nu met fondsen van het Palestijnse bestuur wordt opgeknapt.
Pal tegenover het Jamal-huis zijn joodse bouwvakkers aan het werk. De religieuze school van Beit Romano wordt met vier verdiepingen uitgebreid. 'Zíí mogen hun settlement uitbreiden en wij mogen onze huizen niet opknappen', zegt de Palestijnse bouwvakker. De man is zich bewust van de politieke implicaties van zijn werkzaamheden. 'Als we dit huis niet bewoonbaar maken voor Palestijnen pikken de kolonisten het in en breiden ze hun enclave weer uit.'
Overal in de kasbah van Hebron worden de vaak eeuwenoude huizen, doorsteekjes en bazaars gerestaureerd. De PA heeft de bouwvakkers verboden nog langer aan joodse projecten mee te werken en probeert, onder andere met Saudisch geld, zoveel mogelijk van de Arabische binnenstad te redden.
In het vroegere Israëlische militaire hoofdkwartier, waar nu de Palestijnse vlag wappert, is politiecommandant Tarek Zeid optimistisch over de toekomst. De 37 joodse families die in het centrum van de stad wonen , zullen geen andere keuze hebben dan coëxistentie met de Palestijnen, verwacht hij. 'Iedereen moet het recht hebben overal naar toe te gaan in Hebron, of hij nu moslim, christen of jood is.' Volgens Zeid is het een kwestie van tijd dat de stad herenigd wordt 'binnen onze toekomstige Palestijnse staat'.
Voorlopig blijft Hebron echter verdeeld door een grillige scheidslijn. In het 'bevrijde' H-1 zijn de straten versierd met Palestijnse vlaggetjes en portretten van Arafat. In H-2 werd dinsdag een man opgepakt omdat hij Palestijnse vlaggetjes - volgens de Israëlische soldaten 'een provocerend symbool - aan de man probeerde te brengen. In H-1 kun je, tijdens de islamitische vastenmaand ramadan, worden gearresteerd door de Palestijnse politie als je in het openbaar rookt, eet of drinkt. In H-2 zal er geen haan naar kraaien.

Foto
	GRAPHIC: Hebron

