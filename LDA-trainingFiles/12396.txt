Talent (eenheid).
Een talent (Latijn: talentum, van Oudgrieks: τάλαντον, talanton "gewicht") was een massa-eenheid uit de oudheid. Een talent was de massa water waarmee een amfora kon worden gevuld.
Een Grieks of Attisch talent was 26 kilogram, een Romeins talent was 32,3 kilogram, een Egyptisch talent was 27 kilogram en een Babylonisch talent was 30,3 kilogram. De Hebreeën en andere volken in de Levant namen de Babylonische standaard over, maar pasten deze later aan. De Grieken, Babyloniërs, Sumeriërs en Hebreeën verdeelden een talent in 60 mina. De Romeinen verdeelden een talent in 100 libra, de Egyptenaren in 80 libra. Een Romeinse libra was exact evenveel als driekwart Griekse mina.
Een talent was in de oudheid ook de aanduiding van een grote geldswaarde die door de toenmalige Grieken en Joden werd gebruikt. Het kon ook een bepaald gewicht aan goud of zilver betreffen, in het Nieuwe Testament van de Bijbel is deze gelijk aan 34,2 kilogram. In het oude Griekenland was een talent gelijk aan 60 mina of 6000 drachmen.
Een talent kon door één persoon slechts worden verdiend door een paar jaar te werken.
Het zilveren talent kwam overeen met wat een arbeider destijds in veertien jaar kon verdienen.
Heden ten dage betekent talent ook natuurlijke begaafdheid, aanleg, wat eigenlijk vaak aan de basis ligt van het bovenvermelde.
