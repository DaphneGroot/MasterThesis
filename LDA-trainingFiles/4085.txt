	Rechtssysteem in VS werkt, ook voor zwarten RANDALL KENNEDY OPTIMISTISCH ONDANKS FLAGRANT ONRECHT
	VOLGENS RANDALL KENNEDY, hoogleraar in het strafrecht aan Harvard University, mankeert er veel aan de manier waarop in Amerika de strafwet wordt toegepast. Vooral zwarten weten zich gediscrimineerd. Zij worden in allerlei opzichten het hardst aangepakt.
Tegen misdrijven waarin anderen dan zwarten uitblinken (de categorie witte-boordencriminaliteit bijvoorbeeld) treedt het systeem minder krachtig op dan tegen het soort misdrijf waarin de crimineel in de onderste lagen van de samenleving noodgedwongen is gespecialiseerd: diefstal en roof, al dan niet met geweld. Dit schept al een aanzienlijke wanverhouding in de straftoedeling aan respectievelijk blank en zwart, doordat zwarten in die lagen nu eenmaal sterker vertegenwoordigd zijn.
Daarbij blijft het niet. Als blank en zwart voor hetzelfde delict terechtstaan, blijkt de wet verre van kleurenblind. Jury's en rechters maken bewust of onbewust onderscheid tussen aan de ene kant zwart en aan de andere kant alles behalve zwart. Dit verschijnsel doet zich in alle windstreken van de Verenigde Staten voor, maar - het wekt geen verbazing - het sterkst in het zuiden, waar de verloren Burgeroorlog van bijna anderhalve eeuw geleden levend verleden is. Hier speelt de 'hanging judge' nog in tal van gedaanten een rol, modern van outfit en argumenten, maar ouderwets in zijn racisme.
Al met al zijn de proporties, ondanks voortgeschreden zwarte emancipatie, nog altijd zoek. In het hele proces tussen de signalering van een misdrijf en de straftoemeting zit, zo stelt Kennedy in Race, Crime, and the Law met een overdaad aan statistisch bewijs vast, het vooroordeel ingebakken. De politie arresteert veel vaker een zwarte ten onrechte dan een blanke. De rechter en de jury zijn als een zwarte verdacht wordt, eerder tevreden met het bewijs. Zwarten krijgen vaker de doodstraf. Gebrekkige rechtsbijstand is een groot deel van het probleem. De gemiddelde advocaat doet meer zijn best voor de gemiddelde blanke dan voor de gemiddelde zwarte verdachte. Een kwestie van geld, ongetwijfeld. Zwarten moeten het vaker stellen met een pro Deo-raadsman. Niet dat alle toegevoegde advocaten slecht of lui zijn, maar ze hebben wel allemaal grote haast.
In weerwil van het onrecht dat hij schetst, is Kennedy niet zonder optimisme. Naast flagrante schendingen van letter of geest van de wet, noemt hij gevallen waarin het zelfreinigend vermogen van de rechtspraktijk zaken ten goede keert. Het Scottsboro-drama van 1931 en volgende jaren, een zaak waarin twee blanke vrouwen verklaarden door negen zwarte mannen te zijn verkracht, was op de keper beschouwd al zo'n casus. De mannen werden in een vloek en een zucht schuldig verklaard en veroordeeld, hoewel het verhaal van de vrouwen aan alle kanten bleek te rammelen. Alle bizarre chicanes van het juristendom van Alabama ten spijt ontliepen de verdachten door ingrijpen van hogerhand de doodstraf die de blanke goegemeente voor hen in petto had.
Kennedy vindt het uiteraard een grof schandaal dat de verdachten gezamenlijk 104 jaar gevangenisstraf moesten opknappen alvorens het pleit (in 1950!) werd beslecht, maar hij vraagt toch liever aandacht voor het licht aan het einde van de tunnel, dat zelfs in deze stinkende affaire zichtbaar werd.
Uit de baaierd van meer recente zaken waarvan de uitkomst in zijn ogen stapjes vooruit betekenen, kiest hij het proces tegen O.J. Simpson. Was dat dan niet een zaak waarin de moordenaar aan het langste eind trok? Kennedy is er nuchter over. Dat Simpson de moorden waarschijnlijk gepleegd heeft, weet hij ook wel. Veroordeling van de verdachte op basis van bewijsmateriaal dat voor een deel door de handen was gegaan van een notoire racist als Mark Fuhrman, de belangrijkste rechercheur, zou echter een aanfluiting van objectieve rechtspleging zijn geweest. Geen redelijk mens kan aanvaarden dat een moordenaar op vrije voeten komt, maar soms moet een prijs betaald worden om iets te voorkomen dat de hemel nog meer getergd zou hebben.
Kennedy, zelf zwart en solidair met andere zwarten, weet waarover hij praat. Als assistent van Thurgood Marshall, de bekende zwarte rechter in het Amerikaanse Hooggerechtshof, heeft hij het systeem zowel zien falen als slagen. Het laatste kwam ondanks alles vaker voor dan het eerste. Zelfs aartsconservatieve leden van het hooggerechtshof tikken lagere rechters regelmatig op de vingers. Hieraan ontleent Kennedy de stelling dat 'het systeem werkt'. Er moet nog heel veel water door de Mississippi stromen, voordat ook in de achterlijkste uithoek het recht zijn objectieve loop krijgt, maar de positieve ontwikkeling heeft de overhand.
Met radicalisme  la Sister Souljah, de rapster die bepleitte dat zwarten voor de verandering eens geen zwarten zouden vermoorden maar blanken, maakt Kennedy korte metten. Een Harvard-professor is het aan zijn stand verplicht zich te verzetten tegen racistische apekool. Delicater wordt het als hij het moet opnemen tegen een 'autoriteit' als Paul Butler.
Butler, een zwarte, aan Harvard opgeleide jurist en een oud-officier van justitie, werd in 1995 beroemd en berucht door een artikel voor de Yale Law Journal, waarin hij de zwarte leden van jury's oproept zwarten in strafzaken niet langer schuldig te verklaren, ongeacht het bewijsmateriaal. Voor geweldsmisdrijven wilde Butler een uitzondering maken, maar verder moesten zwarten voor elkaar opkomen. Gefrustreerd door het eeuwenlange 'verraad' van de VS jegens de zwarte gemeenschap, vond hij dat zwarten voortaan de normen van blank Amerika links dienden te laten liggen en zelf wel konden bepalen wat goed en wat fout was. Stelen van je zwarte buurvrouw mocht niet, maar de blanke juwelier verklaarde Butler vogelvrij.
Kwalijke en gevaarlijke onzin, vindt Kennedy, die zich verwaardigt tot het schrijven van een lange, serieuze repliek. Hij stelt vast dat Butler helaas de woordvoerder is van een groeiende groep en niet slechts de vertegenwoordiger van een lunatic fringe. Veel zwarten vinden het zinloos en onrechtvaardig steeds opnieuw mensen naar de gevangenis te sturen, waar eigenlijk de maatschappij zelf de schuldige is, doordat zwarten een rele kans op maatschappelijk succes wordt onthouden.
Kennedy giet zijn terechtwijzing in de vorm van een fraai lesje rechts- en constitutionele geschiedenis. Er kan, zegt hij terecht, geen twijfel over bestaan dat de centrale overheid steeds opnieuw intervenieert ten gunste van een rechtvaardige toepassing van de wet. Deze interventies worden gedragen door de belangrijkste politieke groeperingen en door de overgrote meerderheid van het publiek. Maar als de praktijk die Butler wenselijk acht, werkelijkheid zou worden, dan zouden de hogere rechters zich gedwongen zien een draai te maken en zich tegen de zwarte bevolking te keren.
Daarnaast zijn de politieke gevolgen niet te overzien. Multiculturalisme en politieke correctheid raken al een beetje in het verdomhoekje. Er komt een tegenstroom op gang die vindt dat de zwarten te veel gevraagd en genoeg gekregen hebben. De genadeklap voor de positieve ontwikkelingen van de laatste jaren is onvermijdelijk als de gematigde middenmoot van Amerikanen wordt geprovoceerd met evidente 'twee-maten-justitie'. Denk na, dringt Kennedy aan, wees wijzer.
Zijn kloeke studie is een overtuigende analyse van een systeem dat uit de rails loopt als dwepers van welke snit dan ook het voor het zeggen krijgen. Helaas zijn dwepers - racisten in dit geval - talrijk en prominent aanwezig in Amerika's geschiedenis, met alle schade vandien. De oplossing van het probleem begint met het doorgronden van wet en jurisprudentie, wat voor Kennedy het motief is geweest voor zijn uiteenzettingen. Niet voor niets laat Race, Crime, and the Law zich lezen als een leerboek: hier en daar droog en opsommerig, maar onverzettelijk in zijn streven licht te laten schijnen in de duisternis.
Doeko Bosscher
Randall Kennedy: Race, Crime, and the Law.
Pantheon Books, import Nilsson & Lamm; 538 pagina's;  65,60.
ISBN 0 679 43881 5.

Foto
	Een arts demonstreerd tijdens het proces tegen O.J.Simpson (uiterst rechts) welke tests de aangeklaagde na zijn arrestatie heeft ondergaan, juli 1995. FOTO REUTERS

