	Erwin gaat zwerven
	Rooie, waarmee Willem van Toorn - dichter, romanschrijver, vertaler en essayist - zes jaar geleden debuteerde als jeugdboekenschrijver, is een van die zeldzame verhalen waarvan de sfeer je heel lang bijblijft. Het speelt zich af in de jaren zestig op een experimentele school in Amsterdam. De leerlingen hebben onderling een hechte band, evenals met een van hun leraren, die trekjes vertoont van de onderwijzer uit De gelukkige klas van Theo Thijssen. Walter - de verteller, maar niet echt de hoofdpersoon - beschrijft in een terugblik hoe hij en zijn klasgenoten in een paar maanden tijd een belangrijke fase doormaken in hun groei naar volwassenheid.
In de tweede jeugdroman van Van Toorn, Heer Doos, zit een duidelijker verhaallijn dan in het meer fragmentarische Rooie. De gebeurtenissen nemen ook een grotere plaats in. Net als Walter vertelt Erwin zijn verhaal achteraf. Maar het verleden ligt dit keer dichterbij, er zijn nu hooguit enkele weken verstreken.
Op het moment dat zijn vriendin Els een eind maakt aan hun jarenlange relatie, besluit Erwin zich te onttrekken aan het leven dat hij tot dan toe heeft geleid. Hij moet nog maar n jaar voor zijn eindexamen, maar opeens verliest een toekomst als student alle vanzelfsprekendheid. Hij sluit zich aan bij een groep zwervers die zich ophoudt in het Bolwerk, een park aan de rivier. Hij komt in contact met Heer Doos, een geleerde oude heer die in een doos woont omdat zijn kinderen hem uit zijn landhuis hebben weggepest. Met Anita, een fotografe die werkt aan een boek over zwervers, probeert Erwin hem te helpen.
De geschiedenis van Heer Doos is een beetje mager, de boosaardige familieleden worden wat al te zwart-wit getekend. Het gaat in Heer Doos, evenals in Rooie, niet zozeer om de handeling, maar om het proces dat Erwin doormaakt. In de beschrijving daarvan is Van Toorn buitengewoon overtuigend. Van iemand die de antwoorden op de grote levensvragen denkt te kennen, verandert Erwin in
iemand die zoekt. Heer Doos en zijn vriend Douwe stimuleren hem daarbij op het intellectuele vlak. Anita maakt hem duidelijk dat liefde niet synoniem is aan bezit en dat dat ook geldt voor de relatie met zijn gescheiden ouders.
Van Toorn is de vertaler van Je moet dansen op mijn graf van Aidan Chambers. Zijn manier van vertellen vertoont verwantschap met die van deze Engelse auteur. Met zijn fragmentarische stijl beoogt Chambers zoveel mogelijk het gewone leven te benaderen, waarin zich ook niets volgens een logische ordening afspeelt. Zijn vertellers zijn zich altijd bewust van de ordening die ze aanbrengen in een verhaal. Ook Erwin en Walter laten blijken zich daarvan bewust te zijn. 'Nou, nieuw hoofdstuk dan maar. Want wat er allemaal gebeurde was voor mij zo nieuw en zo anders dan alles wat ik ooit had meegemaakt of had gefantaseerd, dat ik eigenlijk nog steeds niet goed weet of ik het wel kan opschrijven.' En: 'Ik heb geen idee in welke volgorde wat gebeurde, dus vertel ik het maar zoals het me invalt.'
Chambers en Van Toorn schrijven niet voor luie lezers. De taal is bij beiden vrij direct en helder. Met de verwijzingen naar andere literaire werken stellen ze wel eisen aan de belezenheid van de lezer, maar het is geen ramp wanneer die eroverheen leest. Wat het onmogelijk maakt deze jeugdromans eenvoudigweg te consumeren is vooral de manier waarop beide auteurs hun lezers dwingen actief te zijn en na te denken over wat zij in hun verhalen aanreiken.
Selma Niewold
Willem van Toorn: Heer Doos.
Vanaf 14 jaar.
Querido; 175 pagina's;  27,50.
ISBN 90 214 8422 6.

Foto
	Zwerfjongeren in Amsterdam. FOTO BERT VERHOEFF - DE VOLKSKRANT

