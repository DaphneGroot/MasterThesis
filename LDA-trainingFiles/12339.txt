Bareveld.
Bareveld (Gronings: "Boareveld", ruig onland) is een Nederlands dorp in de provincie Drenthe op de grens met de provincie Groningen. Het hoort bij de gemeente Aa en Hunze. Het Groninger deel van Bareveld met 380 inwoners hoort niet bij het dorp, maar is een wijk / buurt in het dorp Wildervank in de gemeente Veendam.
Bareveld ligt op de Semslinie uit 1615, een rechte lijn tussen de Martinitoren in de stad Groningen en Ter Apel die een eind aan de toenmalige twisten moest maken. Het is nu gelegen aan de N33.
Bij Bareveld lag vroeger een dam. Op grond van een convenant uit 1817 tussen de stad Groningen en de Drentse veenmarken van Eext tot Valthe mocht die niet doorgestoken worden. In dat convenant trof de stad een regeling met de Drenten voor de afvoer van hun turf via de Drentse Monden over het Stadskanaal en het Grevelingskanaal via het Kielsterdiep en het Winschoterdiep naar de stad. De dam moest ervoor zorgen dat de turf niet via Veendam vervoerd zou worden, omdat dat kanaal niet in eigendom was bij de stad. De stad zou dan niet alleen passagegelden mislopen, maar vreesde ook de controle dan kwijt te raken. Pas in 1873 werd de dam verwijderd.
K.J. de Vrieze.
In Bareveld staat, naast K.J. de Vriezestraat 1 (destijds Bareveld D39), een monument uit 1919 voor de landbouwkundige Klaas de Vrieze.
