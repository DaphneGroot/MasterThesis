Jana Novotná.
Jana Novotná (Brno, 2 oktober 1968) is een voormalig professioneel tennisspeelster uit Tsjechië.
In het "enkelspel" won zij in haar carrière 24 WTA-toernooien waaronder in 1998 de Wimbledon-titel. Op de Olympische spelen van 1996 won ze een bronzen medaille. Haar hoogste WTA-ranking is de tweede plaats, bereikt in 1997.
In het "dubbelspel" won zij in haar carrière 76 WTA-toernooien waaronder 16 op alle vier grandslamtoernooien. Zowel op de Olympische spelen van 1988 als die van 1996 won ze zilveren medailles, samen met Helena Suková. Haar hoogste WTA-ranking is de eerste plaats, bereikt in 1990.
Anders dan vele andere vrouwelijke kampioenen uit haar tijd, was Jana Novotná niet tevreden met baseline-duels. Deze atletische vrouw was een complete speelster die ook het "serve-and-volley"-spel effectief beoefende. In het vrouwentennis beheerste niemand in die periode het spel aan het net beter dan zij. Haar topjaren waren van de tweede helft van de jaren 80 tot ver in de jaren 90 van de 20e eeuw.
In 2005 werd ze opgenomen in de prestigieuze Tennis Hall of Fame.
