	Het land van Jan en Joke Smit
	De serie keramische beeldjes die de emancipatie symboliseren - een vrouw die in vijf fasen voorzichtig uit een doos kruipt -, behoort toe aan het Rijk. Die mag Greetje den Ouden-Dekkers tot haar grote spijt niet meenemen als ze maandag haar spullen verzamelt en de deur van haar kamer in het ministerie van Sociale Zaken definitief achter zich dichttrekt.
De beeldjes betekenen veel voor haar. Ze staan voor al het werk dat zij, en de Emancipatieraad, de afgelopen jaren hebben verzet. Ze illustreren de langzaam veroverde zelfstandigheid van de vrouw, de weggewerkte achterstanden, het feministische elan.
Het schilderij aan de wand, een textiele expressie in blauw en turkoois van een verstild berglandschap, gaat wel mee naar huis. Dat is van haar zelf en staat, volgens haar, ook bol van de symboliek. 'Je kent toch het boek van Joke Smit: Er is een land waar vrouwen willen wonen? Dat is een land waar zowel mannen als vrouwen optimale kansen krijgen om zichzelf te ontplooien, zonder maatschappelijke belemmeringen.' Ze wijst naar een blauwe berg, naar de hoogste top. 'Het land van Joke Smit is geen illusie. Het is er nog steeds. Er staat alleen een berg voor. En wij allen krioelen aan de voet van die berg, zinnend op een strategie om over de top te komen.'
De berg, zegt de scheidend voorzitter van de Emancipatieraad, staat voor 'de vanzelfsprekendheid van de mannelijke norm'. Hij vormt vooralsnog een onneembare veste, een granieten kolos die met eenvoudige adviezen over zorgverlof, deeltijdbanen en kinderopvang, niet omver is te krijgen. De grootste belemmering tot verdere emancipatie vormt 'de patriarchale ordening' van onze samenleving, 'de dominantie van mannelijke macht'. En wie aan macht wil tornen stelt zich een helse opgave.
Dus betreurt Den Ouden-Dekkers het dat de Emancipatieraad maandag, met enig ceremonieel vertoon, wordt opgeheven. 'Het is nog veel te vroeg. Zo geven we een verkeerd signaal af, alsof de emancipatie is voltooid. Natuurlijk kunnen vrouwen studeren, nemen ze in toenemende mate deel aan het arbeidsproces. Vrouwen krijgen en grijpen veel kansen, ze participeren op allerlei niveaus in de maatschappij. Maar steeds op mannelijke voorwaarden. We zijn er nog lang niet. We staan nu juist voor de allermoeilijkste opgave: we moeten ons ontworstelen aan de slagschaduw van de traditie en werken aan de transformatie van een macho-maatschappij naar een samenleving waarin zowel mannelijk als vrouwelijke normen en waarden zijn gencorporeerd. Denkt u ook niet dat de overheid bij het oplossen van vraagstukken van een dergelijk kaliber een adviesorgaan als de Emancipatieraad node kan missen. Wie moet anders de emancipatie op de agenda van de minister zetten?'
De patriarchale ordening. . . Paula van Schaveren, voorzitter van het allereerste emancipatie-adviesorgaan (de Emancipatie Kommissie), noemt dit thema van Den Ouden-Dekkers aanvankelijk niet als ze de hoofdpunten uit haar eerste rapport opsomt. 'Het stond wel in ons eerste advies hoor, maar het gaf zoveel stof tot discussie. De tijd was er niet rijp voor. Veel vrouwen vreesden dat als we over de mannelijk norm zouden beginnen, we het ook over vrouwelijke waarden moesten hebben en dat we dan, voor we het wisten, weer naar het gasfornuis en de naaimachine zouden worden terugverwezen.'
Ze pakt het rapport erbij, dat ze in allerijl moest samenstellen en op 18 maart 1975 overhandigde aan de toenmalige staatssecretaris van Cultuur, Recreatie en Maatschappelijk Werk, Van Doorn (PPR). 'Kijk, hier staat het, als een van de drie hoofddoelstellingen. Bevorderen van waardering bij vrouwen n mannen van eigenschappen en activiteiten die traditioneel aan het vrouw-zijn gekoppeld worden. Toen controversieel, maar nog altijd actueel. Het geldt toch nog steeds: zorgtaken worden ondergewaardeerd.'
Toen Van Schaveren haar werk begon, was het 'problematiseren van de mannelijkheid', zoals het eufemistisch in feministische geschriften wordt aangeduid, nog praktisch onbespreekbaar. 'Als ik kijk naar de terminologie van die tijd. . . We putten ons uit om zoveel mogelijk neutrale termen op te diepen. Zo zul je nergens machtsherverdeling aantreffen. Je moet niet vergeten dat er, althans van overheidswege, niets was geregeld in die periode. In de maatschappij had je wel allerlei feministische groeperingen: Dolle Mina, Man Vrouw Maatschappij (MVM), Marie word wijzer. Maar die werden door Van Doorn beschouwd als te radicaal en ontbeerden volgens hem een maatschappelijk draagvlak.'
Van Schaveren, destijds Eerste Kamerlid voor D66, stond niet aan de feministische frontlinie. Ze was wel lid van MVM, maar was meer bezig met het opheffen van haar partij, die immers bedoeld was als opstapje naar een Progressieve Volkspartij, dan met de bevrijding van de vrouw. Joke Smits H zus, ze houden ons eronder lokte haar niet naar de barricaden. Van Doorn zocht een milde 'bruggenbouwer', die zich niet bezondigde aan leuzen als 'ga niet langer met je onderdrukker naar bed' en 'baas in eigen buik', maar die in staat was hem in een hele korte periode op een nette manier van een probleem te verlossen.
Het Internationale Jaar van de Vrouw was in aantocht en tot haar grote schande moest de regering erkennen dat Nederland, in tegenstelling tot andere moderne landen, zelfs nog niet een begin had gemaakt met de opbouw van een emancipatie-infrastructuur. 'Nederland was betrekkelijk achterlijk', zegt Van Schaveren. 'Slechts zeventien procent van de vrouwen werkten. Op het terrein van de emancipatie was er niets. Van Doorn had ook geen enkel idee. Hij wilde in de Verenigde Naties niet met lege handen staan. Binnen twee maanden moesten we een visie op tafel leggen, waar niemand zich aan zou stoten. De christelijke vrouwenbond niet, maar ook Dolle Mina en Joke Smit niet.'
Ze begon 'met lege kamers en een inhoudelijke leegte'. Op grote tafels spreidden ze pamfletten uit van feministische groeperingen. Ze haalden er twee wetenschappelijke studies bij, voor het broodnodige cijfermateriaal. 'We knipten en plakten en zo kwam ons rapport tot stand. We hadden geen tijd om fundamenteel over onze voorstellen te praten.'
In brede lijnen schetste de Kommissie waar een emancipatiebeleid zich op moest richten. Onderwijs, werk, inkomen, sociale zekerheid en het fiscaal klimaat werden uitgelicht. Gedetailleerde adviezen over bijvoorbeeld het recht op abortus zijn in dat eerste advies niet terug te vinden. Van Schaveren: 'Hoofddoelstellingen waren het doorbreken van de rolbeperking van vrouwen en mannen en het inhalen van achterstanden door vrouwen.'
Met deze ideen ging Van Schaveren de boer op. Ze trok langs de Rotary's, langs plattelandsvrouwen- en huisvrouwenverenigingen om het emancipatie-evangelie te verkondigen. 'Soms ontmoette je veel vijandigheid. Het was in een periode dat crches nog taboe waren, want dan verzaakte je je plicht als moeder. Ik ontmoette vrouwen die van hun man niet eens met een vriendin uit mochten. En geen man durfde zich achter de kinderwagen te vertonen. Als je dan kijkt hoe de situatie nu is, dan is wat bereikt is bijna niet meer te benoemen.'
Van Schaveren gaf het estafettestokje in 1981 over aan Eegje Schoo, de eerste voorzitter van de Emancipatieraad, die twee jaar later werd opgevolgd door Dian van Leeuwen (de latere VVD-partijvoorzitter en Ctsv-bestuurder). De regering was nu verplicht bij alle beleidsvoornemens het advies van de raad te vragen. Honderden adviezen spuwde de raad uit, over vrouwen in de krijgsmacht, opvangvoorzieningen, studiefinanciring, beroepseducatie voor volwassenen, deeltijdarbeid, pensioenregelingen, wiskundepakketten, zwangerschapsverlof, besnijdenis van vrouwen en meisjes, seksuele intimidatie, et cetera. Sommige adviezen werden opgevolgd, andere verdwenen in een la. Voor later.
Met de enorme progressie die werd geboekt op het terein van de emancipatie (die zeker niet alleen op conto van de raad kan worden geschreven) ebde de belangstelling voor het feminisme weg. Emancipatie werd iets waaraan macha-meiden hun tijd niet wilden verspillen. De raad kreeg ook steeds meer kritiek te verduren, zou te verpolitiekt zijn, te ambtelijk, zich te pragmatisch opstellen, visie ontberen.
In 1989 trad Greetje den Ouden-Dekkers aan als voorzitter. Zij hecht wel degelijk aan visie, maar onderstreept de noodzaak van een stappenplan. 'Wie te ver voor de troepen uitloopt, bereikt niets. Je kunt wel een horizon schetsen, maar zal toch ook moeten aangeven hoe je tot de einder geraakt.'
Haar viel op dat veel adviezen waren gebaseerd op een man-vrouw-tegenstelling. 'Alle kwaad werd aan de man toegeschreven. Er werd verschrikkelijk aangeschopt tegen de mannelijke dominantie. Het werd tijd onder ogen te zien dat de vrouwen zich ook wel erg gewillig hadden aangepast aan de masculiene maatschappij, dat zij die ook zelf mee hadden vormgegeven.'
Ze stelt dat het onnoemelijk belangrijk is geweest te hameren op het belang van economische zelfstandigheid van de vrouw. 'Dat is nog steeds van eminent belang, zonder economische zelfstandigheid geen onafhankelijkheid, geen vrijheid. Maar de andere kant van deze medaille is werken aan de zorgzelfstandigheid van mannen. In een bepaalde fase was confrontatie nodig, maar nu in het transformatieproces moeten mannen en vrouwen samen optrekken, een bondgenootschap vormen.
'Onze wet- en regelgeving is nog doordrenkt van een moederschapsideologie. De vrouw wordt voortdurend aangesproken als moeder, de man maar zelden als vader. Dat moet veranderen.'
Nico van Oosten, al jarenlang actief in de mannenbeweging, zwaait met een denkbeeldig pamflet. 'De Wachttoren', zegt hij. 'Daar moet ik sterk aan denken: wij vrouwen van de Emancipatieraad zullen jullie het ware geloof brengen. Nou, daar word ik wel een beetje cynisch van. Ik ben ervan overtuigd dat het niet werkt. Het lukt vrouwen nooit om mannen te overtuigen dat ze er in dat land van Joke Smit beter aan toe zijn. Overtuigen werkt sowieso niet. Slechts het groepje mannen dat toch wel wil, zal zich aangesproken voelen.'
Als de analyse is dat mannen d ontbrekende schakel zijn in de verdere emancipatie, dan verbaast het Van Oosten te moeten constateren dat er 'nauwelijks beleid richting mannen is'. Met zijn mannengroep Code M ontwikkelde hij drie projecten, die specifiek zijn gent op mannen. Hij noemt voorlichting over 'betrokken vaderschap', opvoedingsondersteuning gericht op aanstaande vaders en op mannen met jonge kinderen, een instrument dat bedrijven moet helpen bij het uitstippelen van een beleid waarin arbeid makkelijker met zorgtaken te combineren valt.
Die projecten zijn allemaal afgewezen door de Directie Coodinatie Emancipatiebeleid (DCE) van het ministerie van Sociale Zaken. 'Als vrouwen spreken over een bondgenootschap, zouden ze toch allereerst de mannen serieus moeten nemen die meedenken, die zelf met plannen komen.'
Onderzoekster Margo Brouns kent de verklaring wel voor die afwijzende houding van de DCE. 'Moeten we van dat beetje geld dat we hebben ook nog geld in mannen steken? Het meeste geld gaat toch al naar mannen. Dat zit er, en volgens mij niet onterecht, achter.'
Maar dat wil niet zeggen dat er in deze kringen geen belangstelling is voor de mannelijke sekse. Brouns en haar collega Monika Scholten hebben in opdracht van de DCE net een, nog te publiceren, rapport afgerond: Een Kwestie van Mannelijkheid. Het is een eerste poging om de man als probleem op de agenda te krijgen.
De kern van hun analyse is dat het overheidsbeleid tot nu toe een mannelijk ideaalbeeld als norm hanteert. Vrouwen zijn daarin per definitie een probleemcategorie: zij moeten achterstanden inhalen. Mannen hebben in dit beleid geen geslacht, zij zijn de vanzelfsprekende norm en vertegenwoordigen het 'algemene'.
Brouns: 'Dit heeft tot gevolg dat als mannen een probleem zijn, dit niet als mannelijk wordt benoemd. Neem de jeugdcriminaliteit, dat is overwegend een jongensprobleem. Maar in de pers en in het beleid vormen Ajax-supporters een groep onzijdige vandalen. Nooit wordt de koppeling gemaakt dat de enorme maatschappelijke kosten van het vandalisme kosten zijn van de mannelijkheid.'
Deze benadering is meer gericht op aanscherping in plaats van overbrugging van de sekseverschillen. De bondgenootschappen tussen man en vrouw lijken verder weg dan ooit. Maar volgens de onderzoeksters moeten eerst verborgen, masculiene aannames in het emancipatiebeleid worden ontrafeld, voor er ruimte zal zijn voor nieuwe 'allianties'.
Het argument van Van Oosten dat het vrouwen nooit zal lukken mannen aan het zorgen te krijgen, deelt Brouns. 'Ik ben niet van die school, ik vind het geen taak van vrouwen om mannen te overtuigen. Ze komen er vanzelf wel achter dat ze heel gelukkig worden van hun kinderen en het delen van taken. En op het werk zullen mannen net zo hard als vrouwen last krijgen van de macho-norm die hun werkgever hanteert. Bijvoorbeeld als ze korter willen gaan werken. Dat is dan vaak onbespreekbaar.'
Frans van Velden, journalist, student en alleenstaand vader, sluit zich bij Brouns aan. Ook hij voorziet dat menig man uit zichzelf zal kiezen voor een zorgend bestaan. 'Ik zie een derde feministische golf opdoemen, en die zal vanuit het bedrijfsleven komen aanrollen. Jonge vrouwen, maar ook steeds meer mannen, zullen tijd voor kinderverzorging op gaan eisen. Ik zie om me heen dat een groeiend aantal mannen parttime gaat werken om zorg en arbeid te kunnen combineren. Voor het eerst zullen mannen dan niet uit solidariteit, maar uit eigenbelang feministische eisen stellen.'
De 44-jarige Van Velden werd eind vorig jaar wereldnieuws, toen het Leidse universiteitsblad Mare kond deed van zijn plan een college mannenstudies op te zetten. Kennelijk was het initiatief zo opmerkelijk dat media uit allerlei landen het oppikten. Het ideetje werd al snel opgeblazen tot een serieuze studierichting. In zijn Haagse flat grinnikt Van Velden nog na over die wereldwijde belangstelling. Niet alleen Nederland worstelt met de macho-norm.
'Het is opvallend dat de laatste tijd weer boeken verschijnen op dit terrein. Masculinities bijvoorbeeld, van de Australische professor R.W. Conell, een overzichtsstudie die een geschikt handboek zou kunnen zijn voor toekomstige studenten.' Overigens is de vakgroep nog lang geen realiteit. Hij moet nog een hoop voorbereiden om een heus college-voorstel in te kunnen dienen.
Van Velden stond zo'n vijftien jaar geleden als bewuste, alleenstaande 'zorgvader' nog tamelijk alleen. De groep zorgende mannen is inmiddels gegroeid en ze worden niet automatisch meer als 'watjes' of 'softies' aangeduid. De Utrechtse sociaal wetenschapper Vincent Duindam interviewde er 182. Zij deden meer of minder bewust een stap terug in hun carriee om meer te kunnen zorgen voor kind en huishouden. In zijn nieuwe boek Zorgende vaders doet hij verslag van het door Den Ouden-Dekkers beoogde transformatieproces.
Opvallend is dat deze groep nieuwe vaders overwegend positief is over de combinatie zorg en arbeid. Al gaat het zorgen niet altijd zonder zuchten en steunen. Zo vertelt een hbo-docent dat het soms slikken is om van de dynamische baan over te stappen op het 'middeleeuwse' tempo van een wandeling met peuterlief. Als vader van twee kinderen heeft hij het zwaar op dagen dat hij half werkt en half voor de kinderen zorgt: 'Dan moet ik gauw boodschappen doen, eten koken, zorgen dat ze op tijd in bed liggen. Je kunt me dan om negen uur uitwringen.'
Toch wordt door alle 182 vaders de band met de kinderen, de verrijking van het leven, de gelukkige relatie met een tevreden vrouw, kortom de 'heelheid' van het bestaan geprezen.
De Utrechtse onderzoeker beschouwt de levenskeuze van 'zorgvaders' als een vorm van cultuurkritiek: er is meer dan werk alleen, kies voor the best of both worlds. Brouns laat zich in dezelfde termen uit. 'Als mannen en vrouwen zich verzetten tegen de diep verankerde mannelijkheidswaarden, dan kom je eigenlijk uit op een veel algemenere cultuurkritiek.'
Brouns kan zich wat dat laatste betreft voor de toekomst een bredere raad voorstellen, parallel aan de ontwikkeling die de Commissie Gelijke Behandeling heeft doorgemaakt. Die commissie ging aanvankelijk alleen uit van discriminatie op basis van sekse, maar verruimde het blikveld naar leeftijd en etniciteit.
'Het is op zich een hele interessante tijd, waarin mensen op zoek zijn naar zekerheid die er niet is', zegt Brouns. 'Het stramien voor je leven ligt niet meer zo vast. In het arbeidsbestel wordt steeds meer geflexibiliseerd. Soms willen we korter werken, een andere keer draaien we met het grootste plezier vijftig uur of meer. We moeten veel meer gaan denken in levenscycli die mensen doorlopen en waarin zij verschillende belangen hebben. Je leeft periodes zonder kinderen, met kinderen, met zieke ouders. . . Er is niet meer n norm, die zaligmakend is.'
Ze vindt het ook niet erg het feminisme los te moeten laten. 'Laat dat de inspiratiebron zijn. We houden nu nog te krampachtig vast aan de gelijkheidsideologie, ook als die niet werkt.' Als vervanger voor de Emancipatieraad ziet Brouns wel iets in een 'denktank voor een pluriforme toekomst'.
Dat is duidelijk niet wat minister Melkert voor ogen heeft. Hij is weliswaar tot de conclusie gekomen dat hij na de Emancipatieraad geen diep gat kan laten vallen, maar zijn voorstel om dat vacum te vullen valt nogal schraal uit. Straks moeten welgeteld drie 'invloedrijke vrouwen' enkele dagen per week ervoor gaan zorgen dat de adviesraden van de regering toch nog iets aan emancipatie doen.
Niemand koestert de illusie dat zo'n trio de 'feminisering van de macho-maatschappij' zal kunnen begeleiden. Zoals overigens ook maar weinigen geloven dat de Emancipatieraad een dergelijke krachttoer zou hebben kunnen verrichten.
Is het dan niet erg dat de raad wordt opgedoekt? Toch wel. Want, is de cynische reactie van emancipatiedeskundigen: 'Beter iets dan niets.'

Foto
	FOTO FLIP FRANSSEN

