Kralingen.
Kralingen is een voormalige gemeente in de Nederlandse provincie Zuid-Holland en thans wijk in Rotterdam. Kralingen werd in 1895 bij Rotterdam gevoegd en maakt nu deel uit van het stadsdeel Kralingen-Crooswijk. Aan de rand van Kralingen ligt de Kralingse Plas, omringd door het Kralingse Bos. Kralingen is een wijk met 4 buurten met namen als Kralingen-West, Kralingen-Oost, Struisenburg en De Esch.
Kralingen is een zeer contrastrijke buurt. Een gedeelte van Kralingen, Kralingen-Oost, behoort tot de rijkste stukjes van Nederland. Het andere gedeelte van Kralingen is, net als de naburige wijk Crooswijk, een volksbuurt met goedkope sociale woningbouw met een cumulatie van problemen zoals werkloosheid, drugsgebruik, schooluitval en dergelijke. Scholen en andere voorzieningen in Kralingen zijn strikt gesegregeerd naar sociale klasse, hoewel sommige wijkbewoners initiatieven nemen om daar verandering in te brengen. Op de Nieuwe Park Rozenburgschool en bij voetbalclub Excelsior zijn daar anno 2013 voorbeelden van te zien.
Indeling.
Aan de oostelijke rand van Kralingen, bij de Kralingse Zoom, bevinden zich gebouwencomplexen van het Brainpark aan de A16, de Hogeschool Rotterdam en de campus Woudestein van de Erasmus Universiteit. Vanuit deze hoogbouw kijkt men uit over de voetbalvelden van voetbalclub Excelsior. Sinds 1899 is er Victoria voor hockey, squash en tennis. Het is een van de vier oudste hockeyclubs van Nederland. De "Rotterdamse Manège", opgericht in 1837 voor de paardensport, verhuisde in 1937 naar de Kralingseweg en beschikt daar over twee binnenbanen en een buitenbaan naast het terrein van het internationaal bekende Concours Hippique International Officiel (CHIO). De naastgelegen Openbare Golfbaan Kralingen, thuislocatie van Golf Club Kralingen is de laagst gelegen golfbaan van Europa. de baan ligt op zeven meter beneden NAP. In juni 2013 maakte het gemeentebestuur bekend dat 2,5 miljoen euro besteed zal worden voor de aanleg van een schaatsbaan in Kralingen. Hij wordt gebouwd op het sportpark van hockeyclub Leonidas.
Een deel van Kralingen is een beschermd stadsgezicht. De wijk kent een groot aantal rijksmonumenten, waaronder het Libanon Lyceum, de molens De Lelie en de Ster. de begraafplaats Oud Kralingen, de Sint-Lambertuskerk, de Hoflaankerk, het Oostelijk Zwembad, de ophaalbrug van het landgoed Ypenhof, de Watertoren en de hofjes Uit liefde en voorzorg en Kuyl’s Fundatie.
In Kralingen wonen onder meer RTL-nieuwslezer Jan de Hoop en voormalig burgemeester van Rotterdam Ivo Opstelten.
