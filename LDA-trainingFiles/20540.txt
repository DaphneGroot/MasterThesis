Sita Vermeulen.
Sita Maria Vermeulen (Ilpendam, 8 juni 1980) is een Nederlands popzangeres en presentatrice.
Biografie.
Vermeulen deed in 2001 mee aan het programma Starmaker en maakte met andere deelnemers verschillende liedjes in de band K-otic, die uit het programma voortkwam. Het eerste nummer van deze groep was "Damn (I Think I love You)". Ook een duet tussen haar en Bart Voncken, een ander K-otic-lid, getiteld "I Was Made To Love You" kwam uit als single.
Solocarrière.
In december 2001 verliet ze de band voor een solocarrière. Die maand verscheen het nummer "Happy" van het gelijknamige debuutalbum, dat in januari 2002 uitkwam. Samen met Marco Borsato zong ze ter gelegenheid van het huwelijk van Prins Willem-Alexander en Máxima het lied "Lopen op het Water".
Vervolgens was het in Nederland wat stil rond Vermeulen, maar in Frankrijk nam ze samen met de groep Kyo het lied "Le Chemin" op. Dat lied werd in januari 2004 door een Franse radiozender uitgeroepen tot het beste Franstalige lied van 2003. Verder presenteerde in 2003 een animatiefiguurtje in de vorm van Vermeulen een quiz op TMF.
In november 2003 verscheen het volgende album, "Come with me". Bij de lancering van de tweede single van dat album, "Popstar", werd bekendgemaakt dat een tijdschrift genaamd Popstar zou worden begonnen. Later bleek dit een 1 aprilgrap. Speciaal voor de Franse markt kwam in maart 2004 een album ("L'envers du décor") uit met vier Franstalige nummers. De single "Dance the night away" werd de titelsong van de kindersoap ZOOP. Vermeulen zong mee in het nummer "Als je iets kan doen" ten behoeve van de zeebeving in Azië. In december 2005 kwam er een single van Vermeulen uit. Het kerst-nummer 'Because We Care' is speciaal geschreven voor het programma 'Kids United' en de opbrengst gaat naar Unicef.
2007/2013.
Later kwam haar zangcarrière op een lager pitje te staan. Sita ging zich bezighouden met het presenteren van het programma Jetix Max op Jetix. Hiervoor nam ze samen met Co Rowold het nummer 'To the Max' op. In 2007 deed ze mee aan de tweede serie van het SBS 6-programma Sterren dansen op het ijs waarbij ze geen enkele keer in de skate-off terechtkwam en in de finale eindigde met Geert Hoes. Op 17 maart liet ze een lift zien die ze naar eigen zeggen had bewaard voor het laatst. Uiteindelijk won ze de tweede versie van Sterren Dansen Op Het IJs met schaatspartner Slawomir Borowiecki. Later was ze, samen met Hoes, te zien in de Holiday on ice-show Romanza.
Op 17 december 2007 maakte ze bekend in januari 2008 haar Nederlandstalige comeback te maken met de single 'Zoete pijn', dat onderdeel uitmaakte van haar Holiday on Ice-show Romanza. In november 2008 maakte Vermeulen in het radioprogramma Claudia d'r op van 3FM bekend dat ze werkte aan een nieuw album.
In november 2009 werd Vermeulen het gezicht van Disney Channel in Nederland. Dit werd ze samen met de Vlaamse Dean Delannoit. Samen gingen ze My Camp Rock presenteren en ze namen een single op. Vermeulen maakte ook in 2010 een videoclip " School's Out"-special voor de serie "Shake It Up".
In 2013 was Vermeulen te zien in de Vlaamse theaters in 'Het Sprookjesconcert, de musical'. Ze was daarin te zien samen met Dagmar Liekens en Wanda Joosten.
Virtuele Sita: WiredWitch.
In de clips van Happy en Jerk werd een avatar van Sita gebruikt die ook in andere vormen terugkwam. In 2001 werd de avatar gebruikt in een strip in het blad Hitkrant. Als "WiredWitch" woonde ze in de fabriek van haar overgrootvader en ontdekte dat ze toverkrachten had. In 2002 en 2003 werd het karakter gebruikt op TMF Nederland als VJ "Virtuele Sita". Deze presenteerde (met de stem van Tamara Brinkman) een quiz waarbij het leek alsof de avatar tussen de deelnemers in stond.
