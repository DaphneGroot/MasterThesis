Scouting Nederland.
Scouting Nederland is de nationale scoutingorganisatie van Nederland, met in 2017 ongeveer 85.000 jeugdleden en ongeveer 25.000 vrijwilligers. Er zijn ruim 1.100 scoutinggroepen bij Scouting Nederland aangesloten.
Geschiedenis.
Wereldwijd gezien begon scouting in 1907 op Brownsea Island aan de Britse kust waar de oprichter Robert Baden-Powell zijn eerste proefkamp hield.
Scouting voor jongens begon in Nederland in de zomer van 1910, toen in enkele steden de eerste scoutinggroepen ontstonden. Een jaar later startte scouting voor meisjes. Nederlandse scouts waren betrokken bij de oprichting van de World Organization of the Scout Movement in 1920 en bij de oprichting van de World Association of Girl Guides and Girl Scouts in 1928.
Een Padvinder in het uniform van de "Nederlandsche Padvinders", ongeveer 1920
Op 7 januari 1911 werd de eerste nationale scoutingorganisatie opgericht, de Nederlandsche Padvinders Organisatie (NPO). Deze organisatie fuseerde op 11 december 1915 met de Nederlandsche Padvinders Bond (NPB) en ging verder onder de naam De Nederlands(ch)e Padvinders (NPV). In 1933 splitsten enkele scoutinggroepen zich af van de NPV om de Padvinders Vereeniging Nederland (PVN) te vormen, wegens een meningsverschil over de belofte. De moeilijkheid was dat jongens die geen god erkenden, toch moesten beloven "Hun Plicht te doen tegenover God en hun Land". Veel groepen die dit tot schijnheiligheid vonden leiden hebben zich toen afgescheiden. De verschillen waren bijna opgelost, mede door de wereldjamboree van 1937 in Nederland, toen de Tweede Wereldoorlog uitbrak. Op 12 januari 1940 hadden de NPV en de PVN tot een fusie besloten. Na de Tweede Wereldoorlog is de PVN niet heropgericht. De rooms-katholieke verkenners hadden vanaf 1930 een eigen organisatie binnen de NPV, maar vlak na de wereldjamboree besluit de Nederlandse rooms-katholieke kerkleiding dat de katholieke jeugd niet onder leiding kan staan van een vereniging waarvan het bestuur niet geheel uit katholieken bestaat. Hierdoor splitsten de rooms-katholieke verkenners zich helemaal van de NPV af en richtten in 1938 de Katholieke Verkenners (KV) op.
Hoewel meisjes wel lid waren van de eerdere NPO en NPB, was de NPV alleen toegankelijk voor jongens. Daarom werd op 16 januari 1916 het Nederlandsche Meisjes Gilde (NMG) opgericht, dat later zijn naam veranderde in Nederlandse Padvindsters Gilde (NPG). In 1945 werd hierbij ook de katholieke Nederlandse Gidsen Beweging (NGB) opgericht, die later verderging onder de naam Nederlandse Gidsen (NG).
In de Tweede Wereldoorlog werden alle scoutingactiviteiten verboden in Nederland, maar veel groepen gingen geheim met hun activiteiten door. Na het einde van de oorlog werd scouting weer heel populair, waardoor veel lokale scoutinggroepen in Nederland zijn opgericht tussen 1944 en 1946.
De vier verschillende organisaties (NPV, KV, NPG en NG) bestonden alle tot 6 januari 1973, toen ze alle samengingen in Scouting Nederland.
Sinds 15 september 2005 is koningin Máxima de beschermvrouwe van Scouting Nederland, die hiermee wijlen prins Claus opvolgde.
Het Scouting Nederland Museum is gevestigd in het voormalige Koetshuis Buitenzorg van Villa Buitenzorg aan de Amsterdamsestraatweg 51 in Baarn.
Regio's.
In 2001 heeft Scouting Nederland alle scoutinggroepen onderverdeeld in 46 regio's. Deze kwamen in plaats van de vroegere districten en gewesten. Gemiddeld vormen 25-30 groepen een regio. De groepen die lid zijn van de regio organiseren verschillende regionale activiteiten. Het bestuur van een regio wordt gevormd door vrijwilligers. De groepen bepalen het beleid, dit wordt uitgevoerd door het bestuur. De belangrijkste taken van een regio zijn het verzorgen van trainingen voor kaderleden, organiseren van activiteiten voor leden en bemiddelen in overleg tussen groepen.
Spelvisie.
Scouting Nederland heeft in 2010 een nieuwe spelvisie geïntroduceerd. Met deze visie laat Scouting Nederland zien wat in haar visie het doel en de activiteiten binnen scouting zijn. De beginletters van elke regel vormen samen het woord 'scouts'.
Slogan.
Sinds medio september 2012 heeft Scouting Nederland hierbij de slogan: Laat je uitdagen! toegevoegd. Deze slogan zou mensen moeten prikkelen op bezoek te gaan bij een Scouting groep in de buurt.
Deze slogan is ontstaan door de gedachte dat de meeste potentiële leden na enkele bezoeken bij een Scouting groep vaak blijven, terwijl de drempel om naar de Scouting groep te komen groter lijkt te zijn.
Speltakken.
Welpen van Scouting Nederland in het bos
Veruit de meeste scoutinggroepen in Nederland spelen het scoutingspel op het land (landscouts). Daarnaast zijn er speciale groepen opgericht voor waterscouts, luchtscouts en ruiterscouts. Naast de standaard speltakken, heeft scouting in Nederland aparte scoutinggroepen en speltakken voor kinderen en jongeren met een beperking, namelijk Blauwe Vogels (BV) en de Bijzondere Eisen (BE), sinds 2010 bekend als 'Scouts met een beperking'.
Landscouts.
De landscouts zijn in het Nederlandse scoutingprogramma verdeeld in verschillende leeftijdsgroepen (speltakken), hoewel sommige speltakken elkaar qua leeftijdscategorie overlappen. Het betreft de speltakken: bevers, welpen, scouts, explorers, roverscouts en plusscouts.
Waterscouts.
Een gedeelte van de totale Nederlandse scouts is aangesloten bij een waterscouting. Ongeveer 32% van de waterscouts is vrouwelijk. De totale vloot van alle Nederlandse waterscoutinggroepen bestaat uit 54 wachtschepen, 120 sleep- en motorboten, 100 lelieschouwen, 1550 lelievletten (ijzeren zeilboot voor zes personen) en 40 juniorvletten (kleiner formaat Lelievlet). Hoewel de waterscouting officieel bedoeld is voor kinderen ouder dan zeven jaar, kan een waterscoutinggroep ook een zogenaamde speltak hebben voor bevers (5-7 jaar). Deze varen vaak met kano's.
Luchtscouts.
Er zijn 15 luchtscoutinggroepen in Nederland. Luchtscouts doen naast de standaard scoutingactiviteiten, activiteiten die iets met luchtvaart te maken hebben.
Blauwe Vogels.
Blauwe Vogels zijn scoutinggroepen of scoutingspeltakken voor kinderen en jongeren met een beperking.
Ruiterscouts.
Ruiterscouting is een vorm van scouting die scouting en paardrijden combineert. Anno 2009 zijn er in Nederland drie groepen met ruiterscouts, namelijk Ruitergidsen Anne de Guigné in Arnhem, Scouting Vught Noord in Vught en Scouting Miguel Pro in Venlo. De groep in Vught is een landscoutinggroep met twee speciale ruiterspeltakken, namelijk de "Ruitergidsen" en "Ruitersherpa's", de groep in Venlo heeft "Ruiterscouts" en "Ruitersherpa's", en de groep in Arnhem is in zijn geheel aan ruiterscouting gewijd.
Bij ruiterscouting worden er naast de gangbare scoutingactiviteiten ook allerlei activiteiten rond paarden georganiseerd. Dit bestaat enerzijds uit het berijden van het paard, maar ook aan de theoretische kennis voor het berijden en het verzorgen van het paard. De leden van ruiterscoutinggroepen worden hierdoor automatisch ook opgeleid voor het behalen van het ruiterbewijs.
Scoutfit.
Het officiële uniform voor alle scouts in Nederland bestaat uit een blauwe broek, een trui, T-shirt of blouse en een scoutingdas. Sinds 2010 maken hoeden of petten geen deel meer uit van het uniform dat sindsdien Scoutfit heet.
Elke speltak heeft ook een eigen badge (speltakteken), het scoutinginsigne en een naambandje van de groep.
Het Scoutfit wordt wisselend per Scoutinggroep gedragen. De ene groep hanteert dit slechts tijdens de officiële gelegenheden (openen, sluiten, herdenkingen, etc) waar andere Scoutinggroepen juist het Scoutfit tijdens de gehele opkomsten dragen.
Internationale scouting in Nederland.
Nederland was tweemaal gastheer voor een wereldjamboree: voor de vijfde wereldjamboree in 1937 in Vogelenzang en voor de achttiende wereldjamboree in 1995 in Dronten.
Naast de wereldjamboree was Nederland gastheer voor de European Scout Jamboree in 1994. Bovendien organiseerde Nederland tussen 2000 en 2008 iedere vier jaar de Nationale Jamboree en iedere vier jaar een nationaal waterkamp voor waterscouts: Nawaka. In 2010 werd dat laatste evenement gezamenlijk met landscouts gehouden, onder de naam JubJam 100.
Naast deze grote jamborees, organiseert Nederland een aantal kleinere jamborees en internationale kampen, zoals de vierjaarlijkse Haarlem Jamborette (laatste keer in 2015), sinds 1984 de vierjaarlijkse Marsna Jamborette en sinds 2001 de Nederweert International Camp for European Scouts (NICES).
