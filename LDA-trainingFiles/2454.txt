	De portefeuille van Abdelkader Benali
	'De verkoop van mijn debuutroman Bruiloft aan zee heeft door de nominatie voor de Libris-literatuurprijs een flinke push gekregen. Maar het lullige is dat ik nog geen cent extra heb gezien. De afrekening met de uitgeverij vindt helaas slechts twee keer per jaar plaats. Na de zomer zal het geld wel komen, denk ik. Nee, ik heb geen flauw idee hoeveel het wordt. Meer in elk geval dan vorig jaar. Toen verkocht ik duizend boeken, goed voor 2500 piek.
'Ergens ben ik blij dat ik de Libris-prijs niet heb gewonnen. Ik betwijfel of het goed was geweest voor mijn literaire ontwikkeling; de druk was dan wel erg groot geworden. Winnaar Hugo Claus heeft honderdduizend gulden gekregen. Een hoop geld, ja. Maar wat dat nou precies is, een ton, ik kan me daar niet zo'n voorstelling van maken. Ik zou het bedrag gewoon op de bank hebben gezet, denk ik.
'Helemaal met lege handen sta ik trouwens niet. Iedere genomineerde heeft van Libris vijfduizend gulden ontvangen. Dat ging bijzonder vlot. Ik gaf mijn gironummer door en zo'n beetje een dag later stond het geld erop. Ik hou daar wel van. Daaruit blijkt dat de organisatie dik voor elkaar is.
'De publicitaire storm is gelukkig een beetje gaan liggen. Het was leuk en spannend, maar een beetje rust komt me nu goed uit. Ik ben eerstejaars student geschiedenis in Leiden en moet nu tentamens leren. Een nieuw boek schrijven komt na de zomer eventueel wel. Voorlopig hou ik me koest. Ik heb geen turbo in mijn reet.
'Ik krijg nog steeds studiefinanciering: ongeveer zeshonderd gulden per maand, inclusief aanvullende beurs. Niet veel dus. Ik verdien wat bij met voorleesavonden. Gemiddeld doe ik er twee per maand. Per keer incasseer ik vier- Â… vijfhonderd gulden.
'Als mijn boek niet zo goed was ontvangen, had ik waarschijnlijk nog steeds bij mijn vader in de slagerij gewerkt. Dat was overigens best voordelig, want bijna alle soorten levensmiddelen lagen in de winkel. Ik hoefde niks meer te kopen.
'Of ik rijk kan worden met de schrijverij zie ik wel. Ik ben pas 21. Voorlopig gaat het heel aardig. Bruiloft aan zee is aan de zesde druk toe. Dat houdt in dat er tienduizend exemplaren van over de toonbank zijn gegaan. Of waren het er vijftienduizend? Nou ja, in elk geval zoveel dat het financieel behoorlijk interessant is. Bovendien zijn de Engelstalige rechten van mijn boek net verkocht aan Engeland. Prettig, want dat land is met de VS, Japan en Duitsland het best betalende land ter wereld. Hoeveel het contract me oplevert weet ik op dit moment niet, want de deal is nog maar net rond.
'Ik vraag me zo langzamerhand af wat ik aan moet met mijn studiefinanciering. Ze zullen in Groningen vroeg of laat echt wel in de gaten krijgen dat ik ook andere inkomsten heb, neem ik aan . . . '
Boudewijn Geels

