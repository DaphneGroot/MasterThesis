	Het rampenplan treedt pas laat in werking
	Van onze verslaggever
Roelf Ridderikhoff
 SAINTES
De ijzel heeft Zuid-Frankrijk in het weekeinde gegijzeld. Scholen, kazernes en sportzalen dienen als opvangplaats voor duizenden gestrande automobilisten die in de nacht van vrijdag op zaterdag van de snelwegen zijn gehaald.
De verlammende uitwerking op de Fransen van de plotseling ingevallen winter is aanvankelijk groot. Terwijl de autoroutes her en der in het land worden afgesloten, treden pas laat op de avond de rampenplannen in werking. Inmiddels zijn er dan al honderden ongevallen gebeurd en zit het verkeer op de snelwegen over honderden kilometers muurvast.
Na zeven uur op de autoroute te hebben stilgestaan worden we bij Saintes van de weg geleid. Stapvoets voert een politiewagen een groepje auto's naar het lyceum Bellevue in Saintes, waar we worden opgevangen met soep en sandwiches. Er zijn dankzij de kerstvakantie gelukkig nog honderdvijftien bedden beschikbaar. De directeur van de school, Pauli, zijn assistent en de amanuensis verzorgen de eerste opvang. De hele nacht zijn ze in touw. 's Morgens krijgen ze hulp van een kok en een paar leerkrachten. De maaltijden worden door de ziekenhuizen verstrekt. De doorwaakte nacht is de hulpploeg niet aan te zien.
'Zoiets hebben we hier nog nooit meegemaakt', zegt de directeur. 'We hebben wel ervaring met overstromingen, maar ijzel is voor ons een onbekend verschijnsel.'
's Middags is er weer een goed verzorgde maaltijd. De eerste waaghalzen proberen dan al hun reis voort te zetten, maar zekerheid dat ze twintig, dertig kilometer verder komen hebben ze niet. Hier en daar ligt de ijzel nog twee tot drie centimeter dik. Vooral op de kleinere wegen. Zout wordt maar mondjesmaat gestrooid.
Saintes maakt een verslagen indruk. Er rijden maar een paar auto's. Voetgangers lopen voorzichtig midden op de weg. De meeste winkels zijn gesloten. Alleen voor vers stokbrood is er nog wel een enkele bakker open. Maar zelfs de krant, Le Sud-Ouest, laat verstek gaan.
De garagisten zijn dag en nacht bezig beschadigde auto's weg te halen. Ambulances rijden af en aan. Gemeentewerkers strooien zand op de weg, maar kunnen niet verhinderen dat er in het plaatselijke ziekenhuis al meer dan honderd botbreuken moeten worden behandeld.

