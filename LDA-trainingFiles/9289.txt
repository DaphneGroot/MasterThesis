Huub Stapel.
Huub Stapel (r.) en Gé Reinders
Hubertus Wijnandus Jozef Marie (Huub) Stapel (Tegelen, 2 december 1954) is een Nederlandse acteur. Hij werd bekend door de films "De lift" (1983), "Flodder" (1986) en "Amsterdamned" (1988) van Dick Maas.
Carrière.
Voordat hij acteur werd, gaf Stapel dramales aan 4 havo.
Hij speelde in films als "Van de koele meren des doods" en Ben Verbongs "Het meisje met het rode haar", voordat hij grootschalig doorbrak in 1983 met zijn hoofdrol als nieuwsgierige liftmonteur in de technohorror "De lift" van Dick Maas.
In 1986 speelde hij "Johnnie Flodder" in "Flodder" en zes jaar later in het vervolg "Flodder in Amerika!". In de televisieserie "Flodder" alsmede de film "Flodder 3" liet Stapel deze rol aan Coen van Vrijberghe de Coningh, met wie hij samen speelde in "Het nadeel van de twijfel" (1990) en "De onfatsoenlijke vrouw" (1991). Wel keerde Stapel na zes jaar nog één keer terug in "Flodder": in 1998 (opgenomen in 1997) speelde hij de louche Paolo Marquez in de aflevering "Egotrip" (seizoen 5).
In 1988 speelde Stapel in "Amsterdamned" en later in "Van God Los", "De dominee" en "Terug naar de kust". Hij speelde in Nederlandse televisieseries als "Willem van Oranje", "De Partizanen", "Retour Den Haag" (als Ed van Thijn), "Wet & Waan" en in de televisiefilm "Klem in de draaideur".
Tevens was hij te zien in verschillende Duitse krimi's, zoals Tatort en SOKO Kitzbühel en in de Belgische serie "Windkracht 10" als duiker Dirk, op het vroegere TV1.
Stapel presenteerde als autoliefhebber de televisieprogramma's "Stapel op auto's" en "Stapel in de States". Hij presenteerde voor de TROS en Eén de realityserie "Oberon", waarin hij raadsheer was. In 1998 presenteerde hij het TROS' muziekprogramma TAFKAS (The Artist Formerly Known As Stapel). Hij was naast Ellen ten Damme te zien in reclamespotjes voor Zwitserleven.
Van september tot eind oktober 2013 presenteerde hij voor omroep MAX het programma "Max Monumentaal".
In 2013 speelde hij prins Willem Frederik bij een grootschalig reënscenering-evenement over de "Landing van de Prins" dat in Scheveningen werd opgevoerd ter gelegenheid van de viering van 200 jaar Koninkrijk der Nederlanden. Stapel ontving op 16 juni 2014 voor het seizoen 2013/2014 de Johan Kaartprijs, die wordt uitgereikt in het DeLaMar-theater te Amsterdam. Hij krijgt de prijs voor de theater rollen die hij speelt in "Mannen komen van Mars, vrouwen van Venus" en "God van de slachting".
Vanaf januari 2016 is Stapel te zien als Officier van justitie Hein Berg in de politieserie Flikken Rotterdam. Vanaf februari 2016 is hij te zien in de vierdelige dramaserie "Land van Lubbers", waarin hij de rol van oud-politicus Ruud Lubbers vertolkt. Guy Clemens vertolkt de rol van minister en premier Lubbers.
Muzikale carrière.
Stapel nam samen met "Mooder Hellup" (de voorloper van Minsekinder) een cd op met het carnavalsliedje "Och waas ik maar beej mooder toësgebleve" van Thuur Luxembourg en Frans Boermans, dat eerder in een Nederlandstalige bewerking van Johnny Hoes een landelijke hit was. Het was Stapels versie die Vic van de Reijt op plaats 14 opnam in zijn "Top 100 Nederlandstalige singles". Voor deze Nederlandstalige versie werd hij in 1993 wegens het "verloochen van zijn afkomst" in zijn voormalige geboorteplaats veroordeeld tijdens het ludieke Kaetelgerich. Het origineel werd echter geschreven en, als eerste, opgenomen door Thuur Luxembourg en Frans Boermans. Met Gé Reinders zong Stapel het duet "Ja Ja Limburgia".
Privé.
Stapel trouwde op zijn vijftigste verjaardag en is inmiddels gescheiden.
