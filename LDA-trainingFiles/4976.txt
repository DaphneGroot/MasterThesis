	Wouda uitblinker op wisselslag in Peking
Marcel Wouda heeft bij de wereldbekerwedstrijden in Peking op de wisselslag geen concurrentie geduld. Na de 100 en 400 meter zegevierde de Brabantse zwemmer donderdag ook op de 200 meter.
Wouda zwom ver voor zijn concurrenten uit en tikte aan na 1.57,38, net boven zijn nationale kortebaanrecord dat sinds begin december op 1.56,83 staat. Door zijn zege bracht de PSV'er zijn puntentotaal op 37. De winnaar per onderdeel krijgt na acht evenementen een bedrag van 12.500 gulden.
Het volgende wereldbekergala is op 22 en 23 januari in de Finse plaats Espoo.

