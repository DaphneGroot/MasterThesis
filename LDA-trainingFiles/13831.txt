Arabisch-Israëlisch conflict.
Het Arabisch-Israëlisch conflict, ook wel het Israëlisch-Arabisch conflict genoemd, is een vaak gebruikte aanduiding voor de onenigheid die bestaat tussen Israël en omringende Arabische landen en daarbij betrokken volkeren en organisaties. Het kernprobleem in dit conflict is de zogeheten Palestijnse kwestie, waarbij het gaat om de kwestie of het grondgebied van het Britse Mandaatgebied Palestina ten westen van de Jordaan toebehoort aan de (overwegend islamitische) Arabische Palestijnen, aan de (overwegend joodse) Israëliërs of dat er twee staten dienen te komen, voor elke groep één (de Tweestatenoplossing) en zo ja, hoe dat dan gerealiseerd kan worden.
Achtergrond.
In het Mandaatgebied Palestina ontstonden conflicten tussen de Palestijnse inwoners ervan en de voornamelijk zionistische Joden die daar immigreerden uit andere delen van de wereld. Vanwege die problemen was in 1921 Transjordanië al afgesplitst van het totale Britse mandaatgebied. In het overgebleven Mandaatgebied Palestina zou een Joods tehuis gerealiseerd worden. Door het uitroepen van de staat Israël op 14 mei 1948, de daaropvolgende oorlogen en de bezetting van de overige Palestijnse gebieden zijn de conflicten tussen Israël en de Palestijnse Arabieren verhevigd, waarbij ook omringende Arabische landen betrokken werden. Een aantal oorlogen was hiervan het gevolg. De in 1945 opgerichte organisatie Verenigde Naties, waarin de Verenigde Staten een grote rol spelen, probeert hierbij om tot een oplossing te komen.
Militaire steun aan de strijdende partijen.
Door de jaren heen hebben de strijdende partijen van wisselende landen ondersteuning gehad.
Na de oprichting van de staat Israël werd deze erkend door de Verenigde Staten en de Sovjet-Unie. Tijdens de oorlog van 1948 kreeg Israël belangrijke wapenleveranties uit Tsjecho-Slowakije, terwijl Transjordanië door Groot-Brittannië werd gesteund. Sinds de jaren van de Koude Oorlog ontvangt Israël steun van de Verenigde Staten, terwijl de Sovjet-Unie belangrijke steun verleende aan Egypte en Syrië. Na de Jom Kipoeroorlog verslechterde de relatie tussen Egypte en de Sovjet-Unie en kreeg Egypte militaire steun uit de Verenigde Staten, evenals Jordanië. Hamas en Hezbollah worden door Iran met wapenleveranties ondersteund.
In de Arabische wereld is Israël alleen erkend door Egypte, Jordanië en de PLO. Sinds de oprichting van de Arabische Liga in 1945 wordt Israël door andere Arabische landen geboycot.
Sinds de Zesdaagse oorlog tot 2014 kreeg Israël meer dan 121 miljard dollar aan militaire steun van de Verenigde Staten. In september 2016 werd bekend dat de VS, onder voorwaarden, verspreid over de komende tien jaar 38 miljard dollar steun aan Israël gaat geven.
