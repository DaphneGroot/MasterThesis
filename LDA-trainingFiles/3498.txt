	Miniaturen groter dan het boek
	ER IS EEN tijd geweest waarin de spelletjes die kinderen op straat of op het schoolplein speelden elkaar volgens een vast patroon afwisselden. Wie het bedacht of verordineerd had wist niemand, maar ineens kon het knikkeren, dat wekenlang de vrije uren had beheerst, achterhaald zijn en bleek van het ene op het andere moment de wereld om tollen te draaien.
Of het nog zo is, onttrekt zich aan mijn waarneming, maar in de jaren zestig lag de volgorde waarin die straatspelen elkaar aflosten op de schoolpleinen van Hollandse dorpen vast: hoepelen, hinkelen, touwtje springen, elastiekentwist, ze waren misschien tot op zekere hoogte seizoensgebonden, maar je kon de indruk krijgen dat ze op een geheimzinnige manier hun plaats hadden gekregen in de kalender, als waren het betekenisvolle, zingevende handelingen.
Op de kalenderbladen in het Breviarium Mayer van den Bergh, een van de mooiste verluchte handschriften uit de Vlaamse illumineertraditie van de late middeleeuwen, staan telkens van die kinderspelen bovenaan de pagina, in een balk met het teken uit de dierenriem dat die maand aan de beurt is. Het lijkt wel alsof er net zo'n groot belang aan werd toegekend als aan de sterrenbeelden, alsof ze op vergelijkbare wijze een pad door het jaar volgden, of liever gezegd: uitzetten. Net zo dwaas, net zo zinloos, net zo vol suggestie van geheimzinnige betekenis.
Dat er in december gesleed wordt, is te billijken, maar waarom ptanque onlosmakelijk bij juli hoort en je juist in augustus elkaar met een lans uit roeibootjes moet zien te stoten? Het is onbegrijpelijk, maar het lijkt alsof die vormen van tijdverdrijf net zo vast zitten aan data als de naamdagen van heiligen en de andere hoogtijdagen. Hun plek is voor altijd vastgelegd door de miniatuurschilder die rond 1510 in het cultuurgebied van Gent en Brugge werkzaam was, temidden van de gebruiken van ambachtslieden en edelen. Zijn bladen krijgen daardoor voor ons de betekenis van kleine essays in de zedengeschiedenis.
De kalenderpagina's van een breviarium zijn niet aan een bepaald jaar gebonden; het genre ging terug op de behoefte van zwervende priesters altijd een naslagwerk bij zich te hebben met de belangrijkste heiligendagen, erkende christelijke feestdagen, gebeden, bezweringsformules en rituele spreuken erin. Wat ze over de volgorde der data te zeggen hebben, is even summier als onveranderlijk, en de thema's op de afbeeldingen die de kalender verluchten krijgen er iets even onverzettelijks van.
Maart: de ram in het zenith van de pagina, taferelen uit de levensgeschiedenissen van de heiligen die die maand hun feestdag hebben in de linkermarge, onderop een stelletje hoveniers bezig de moestuin van het kasteel op orde te brengen - en bovenin, naast de ram, jongens in de weer met een spel dat ik niet ken. De kalenderpagina is een geheugensteun voor trivialiteiten, voor de volgorde waarin je van 1 op 31 komt, voor de stand van de zon aan de hemel, voor de dagelijkse bezigheden op het land en het schoolplein. Maar de trivialiteiten van toen zijn de belangwekkendste wetenswaardigheden voor wie vijf eeuwen later leeft.
Het Breviarium Mayer van den Bergh - genoemd naar de man die het in 1898 op een Londense veiling kocht - is een van de topstukken op de tentoonstelling Vlaamse Miniaturen voor vorsten en burgers 1475-1550 in het Museum voor Schone Kunsten in Antwerpen. Die tentoonstelling, die al in Sint Petersburg en Florence te zien is geweest, behelst een reeks bladen uit religieuze en wereldlijke boeken, die samen een mooi overzicht geven van het raffinement en de ongehoorde vindingrijkheid waarmee in de eerste decennia van de boekdrukkunst de beoefenaars van het oude boekenvak hun vakmanschap demonstreerden.
Het laatste kwart van de vijftiende en de eerste helft van de zestiende eeuw: het is precies de periode waarin, juist ook in Vlaanderen, de boekdrukkunst uitgroeit van de wat rommelige en onhandige druksels uit de tijd der incunabelen, via de decennia van de steeds verfijnder wordende postincunabelen, tot de periode waarin meesterdrukkers als Plantijn en Moretus aan het werk gaan. Het lijkt wel alsof de miniaturisten zich hebben willen indekken, alsof ze zich in de laatste jaren waarin hun vak nog niet was verdrongen door de modernere techniek van de drukpers, hebben willen bewijzen. Naarmate de professionaliteit van de boekdrukkunst toenam, werden hun werken uitzinniger van schoonheid en oorspronkelijkheid.
Daar zal stellig ook de renaissance in de schilderkunst een rol in hebben gespeeld. De roem van de Italiaanse renaissance was de Alpen overgewaaid en in Vlaanderen werkten Rogier van der Weyden, Hugo van der Goes, Gerard David en even later Hans Memling. De invloed van de renaissancistische schilderkunst is in vrijwel alle miniatuurwerk uit die periode terug te vinden, tot in zuivere beeldcitaten van de paneelschilders toe.
De ambachtslieden in de ateliers die verluchte handschriften vervaardigden, moeten de schilders van de renaissance, de Italiaanse zowel als de Vlaamse, goed hebben bestudeerd. Ze nemen van hen de landschapsschilderkunst over en ontwikkelen die op de vierkante centimeter verder. Ze volgen hun gendividualiseerde portretkunst na.
Langzaam verandert ook het beeld dat we van die kunstenaars hebben: niet langer dragen zij de namen van hun befaamdste werken - 'De Meester van het Gebedenboek van Dresden', 'De Meester van 1482' - maar ze worden beroemd als Simon Bening, Gerard Hornebout en, vooral, Simon Marmion. Het zijn kunstenaars met een even onverwisselbare eigen stijl en signatuur als hun op panelen werkende tijdgenoten.
Ze veranderen het karakter van de boekillustratie ingrijpend. Het is niet langer een marginale verluchting of de uitwerking van een beginkapitaal, maar een zelfstandig deel van het handschrift en soms zelfs belangrijker dan het handschrift zelf. De schildering rukt op uit de gebruikelijke linker illustratiepagina en gaat ook de rechterpagina overheersen, en op het hoogtepunt van de miniatuurkunst ligt de tekst erin, ondergeschikt aan het beeld, teruggebracht tot enkele beginzinnen op een vaandel of een banderol, die als een spandoek in de tekening hangt.
Het mooist zijn ze als de schilderingen hun maximale diepte bereiken. De Meester van Maria van Bourgondie, die omstreeks 1480 een getijdenboek voor zijn meesteres maakte, plaatste haar voor een open raam - lezend in een getijdenboek. Achter het raam zien we in het kerkkoor een aanbidding van Maria en het Christuskind. Binnen de bescheiden proporties van een perkamenten vel opent zich een schitterend perspectief, dat de draak steekt met de beperkingen van het materiaal.
Perkament is de drager, en de miniatuur zit doorgaans opgeborgen tussen de andere vellen van het boek, maar zodra het bloot komt te liggen, ontvouwt zich niet alleen het boek, maar ook de diepte in de afbeelding van de vrouw die zit te doen wat wij doen. Als je er naar kijkt, ben je geneigd op jouw beurt ook een raam open te zetten, want zo'n spel met gesuggereerde dimensies verdient het te worden nagevolgd.
Elders schilderen de miniaturisten een lijst rond hun taferelen, ongeveer zoals Memling de mensen die hij portretteerde ook in een raamopening zette. Voor de lijst liggen allerlei objecten, langs de randen hangen ditjes en datjes. Het zijn de uitzinnige transformaties van de tekeningen die in de oorspronkelijke middeleeuwse handschriften in de marges van de tekst werden gemaakt, de afbeeldingen die toen slechts een toelichting op de tekst behelsden. Van illustratieve uitbreidingen werden ze tot autonome illustraties. Rond de lijst van de hoofdafbeelding hebben ze hun oorspronkelijke functie voorgoed verloren.
De bloemen die nu in de kantlijn geschilderd worden, lijken in het papier te zijn gestoken. Ze illustreren niet meer, ze pogen de lezer van het handschrift te misleiden of in elk geval te foppen. Soms steken ze uit een geschilderde scheur in het perkament en gaan hun stelen aan de keerzijde gewoon verder. En zoals de figuur op een werk van Memling wiens te lange pinknagel doorloopt op lijst van het schilderij, zijn er handschriften met libellen in de marge, waarvan de vleugels buiten het blad lijken te komen.
De miniatuurkunst heeft zich dan niet alleen geheel losgemaakt van haar oorspronkelijke illustratieve doelstellingen, maar wil in feite ook het boek uit. Een halve eeuw later, aan het eind van de zestiende eeuw, is het resultaat van die ontwikkeling terug te vinden in de stillevens van de fijnschilders. Dezelfde uitzinnig precies geschilderde bloemen en insecten, maar nu in een stilleven dat aan de muur hoort.
Die ontwikkeling voltrekt zich in de laatste driekwart eeuw waarin de boekschilderkunst eigenlijk al geen bestaansrecht meer had, maar haar uiterste best deed dat toch te bevechten. Het aardige is dat je kan zien dat daarmee precies het tegendeel werd bereikt.
Vlaamse Miniaturen voor Vorsten en Burgers 1475-1550. Koninklijk Museum voor Schone Kunsten, Antwerpen. Tot en met 22 juni. Catalogus: BF 1200.

Foto
	Uit het getijdenboek van Maria van Bourgondi, ca. 1480. Kalenderblad voor de maand Maart.

