Schaker.
Een schaker is een persoon die het schaakspel beoefent.
De overgrote meerderheid van de schakers is amateur. De allergrootsten onder de schakers hebben een niveau bereikt waarop ze met startgelden en prijzengelden van toernooien, vaak in combinatie met clubsponsors en het schrijven van artikelen, in hun levensonderhoud kunnen voorzien.
Schakers zijn in meerderheid mannelijk; er bestaan echter ook goede vrouwelijke schakers.
Ruwweg zijn er binnen de schaakwereld twee typen beoefenaars van het schaakspel aan te wijzen: de 'gewone' schakers en de correspondentieschakers. Verder zijn er nog probleemcomponisten, studiecomponisten en theoretici.
Zoals bij fysieke sporten zijn er ook bij het schaken aanvallend en verdedigend ingestelde spelers. Ook is er onderscheid in de fase van het spel die de schaker het beste ligt: bij de één is het de opening; bij de ander is het het middenspel; en bij een derde is het eindspel de favoriete fase. Bij een wedstrijdpartij, die gemakkelijk drie uur of langer kan duren, gaat naast het denkvermogen de lichamelijke conditie een rol spelen.
