	'Bijna niemand weet dat ik heb vastgezeten'
	WEIGERYUP Henk Matadin heeft alle reden om een halfjaar na zijn gevangenschap niet met zijn echte naam in de krant te willen. Sinds juni rijgt hij leugens als kralen aan een ketting. Niemand mocht weten dat hij vastzat. Dat houdt hij nog steeds liever zo. Zelfs zijn vriendin heeft geen idee.
Hij spreekt alsof hij alles onder controle heeft. 'Als jullie me niet hadden gebeld, was ik het hele voorval al vergeten.' Maar hij is en was als de dood voor de reactie van de buitenwereld.
'De echte reden van mijn gevangenschap interesseert niemand. Het is als met voetbal. De uitslag telt, niet de manier waarop je hebt verloren. Ik ben een buitenlander en ik heb in de gevangenis gezeten. Zo zou men tegen me aankijken als het bekend zou worden.'
Henk besloot het voorval te verzwijgen in de hoop dat hij snel vrij zou komen.
'Tegen mijn baas zei ik dat mijn vader ernstig ziek was en dat ik dat een week moest verwerken. De enige die ik het vrij snel heb moeten vertellen, was mijn zus. Die schrok erg, maar kwam meteen naar de gevangenis in Heerhugowaard om me kleren te brengen. Ze heeft het verzwegen voor mijn ouders, bij wie ik nog woonde.
'Maar een week werd twee weken. En mijn ouders begonnen zich af te vragen waar ik toch zat. Toen heb ik ze gebeld en alles uitgelegd. Ze zeiden dat ik het ook meteen had kunnen vertellen.
'Vanaf dat moment moesten zij ook gaan liegen. Dat vonden ze heel erg. Mijn baas nam na de tweede week contact met ze op en zei dat hij het erg vervelend vond dat ik zo lang wegbleef. Het was druk op de zaak en ik leidde een afdeling met twaalf programmeurs. Mijn ouders moesten veinzen dat mijn vader ziek was.
'In de derde week van mijn gevangenschap heb ik mijn ouders gezegd dat ze maar eerlijk moesten zijn tegen mijn werkgever. Ik heb toen zelf mijn baas gebeld en uitgelegd wat er was gebeurd. Hij toonde begrip, maar moest het aan zijn meerdere vertellen.
'Die zei mij niet meer te vertrouwen. Wie weet, zei hij, wat die jongen nog meer te verbergen heeft. Mijn chef probeerde nog een goed woordje voor me te doen, maar de hoge pieten deden moeilijk. Alleen als mijn chef de volledige verantwoordelijkheid voor me zou nemen en me extra in de gaten zou gaan houden, zou ik nog een kans krijgen. Dat ging mij te ver. Ergens werken waar ze je eigenlijk niet meer willen hebben, zag ik niet zitten. Ik nam ontslag.
'Een week later, na een maand, stond ik weer als een vrij man op straat. Die woensdag heb ik wat achterstallige rekeningen getekend en met mijn ouders gepraat. Ze waren niet boos. Ze wisten dat het niet mijn schuld was dat ik daar zat. Ik had een oproep voor de zitting bij de Hoge Raad niet ontvangen en ben daardoor bij verstek tot gevangenisstraf veroordeeld.
'Pas na het bezoek aan mijn ouders ben ik naar mijn vriendin gegaan. Zij wist nog steeds van niks. Toen we elkaar weer zagen, heb ik alleen gezegd dat ik weer terug was uit Engeland. Ze reageerde normaal en we zijn doorgegaan waar we waren gebleven.
'Ik had haar de eerste dag vanuit de gevangenis gebeld en verteld dat ik plotseling voor het werk een weekje naar Engeland was gegaan. Toen ik langer in de gevangenis moest blijven, heb ik haar gebeld dat het allemaal wat uitliep. Ze vond dat niet vreemd. Ze begreep dat mijn werk dat soort dingen met zich meebracht. Dat ik voor mijn zogenaamde vertrek naar Engeland niet eens tijd had om even afscheid van haar te nemen, verbaasde haar. Maar ik zei dat de opdracht me had overvallen.
'Ooit zal ze het weten. Dat recht heeft ze. Maar pas over een paar jaar. Het gaat nu goed met ons. Ik weet niet hoe ze over me zou gaan denken. Het is een familiekwestie. Hoe pakken haar ouders het op als ze horen dat die jongen in de gevangenis heeft gezeten? Ik vind niet dat zoiets onbenulligs met het leger onze vriendschap kapot mag maken.
'Aangezien ik mijn baan kwijt was, heb ik haar gezegd dat ik het niet meer zo leuk vond op het bedrijf en ontslag had genomen. Ze geloofde en vertrouwde me gewoon. Het is natuurlijk wel erg dat ze in iets gelooft wat niet waar is, maar ik ben nu eenmaal bang om het te vertellen. En het is niet moeilijk om het voor me te houden.
'Dankzij mijn automatiseringsachtergrond had ik binnen een week weer een andere baan. Mijn chef was mijn referentie. Hij had beloofd niets te vertellen over mijn slechte maand in de gevangenis. Het nieuwe werk bevalt me beter. Ik verdien meer en de arbeidsvoorwaarden zijn beter.
'Ooit moet ik nog een alternatieve werkstraf van 240 uur doen. Maar ook dan hoef ik het niet aan mijn nieuwe baas te vertellen. Ik kan dat in de weekeinden en de avonduren doen. Als mijn vriendin en ik dan nog samen zijn, vertel ik het haar wel.
'Een hele goede vriend van me weet het sinds kort. Hij vindt me dom. Hij had Defensie geschreven dat hij kostwinner was en werd vrijgesteld. Maar hij was geen kostwinner. Zijn leugen was heel wat effectiever dan de mijne. Maar ik heb nergens spijt van.'
Bas Mesters

Foto
	Henk Matadin, dienstweigeraar. FOTO JIRI BÂšLLER

