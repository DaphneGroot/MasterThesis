	Het piepen van de deur naar het paradijs
	WERVELENDE derwishen, zingende fakirs en klepperende Gnaoua - van de zuidelijke voormalige Sovjetrepublieken tot in de Sahara heeft de islam hemelbestormende muziek en dans opgeleverd. Op twee cd's klinken ingetogen melodien en opzwepende ritmen ter ere van Allah en Ali. Het merendeel van de fragmenten verscheen eerder op cd, maar deze verzameling biedt een handzaam en indrukwekkend overzicht.
Lang niet alle moslims zijn muziekliefhebbers, de mullahs kunnen zich beroepen op een eeuwenlange traditie van scepsis. Dichter Jall al-Dn al-Rum uit Konya (Turkije), een van de vertolkers van het gedachtengoed van de vrijdenkende soefi's, had het zevenhonderd jaar geleden al aan de stok met zijn orthodoxe geloofsbroeders. Hij vergeleek muziek met het piepen van de deur naar het paradijs. Zijn gesprekspartner reageerde met: 'Ik houd niet van piepende deuren.' Al-Rum: 'Ik hoor hoe deuren opengaan, maar jij hoort ze als ze sluiten.'
De gedichten van Al-Rum worden nog altijd gezongen. Op de cd's klinken zij boven een lichtvoetige driekwartsmaat uit Tadjikistan en in een ingetogen lied uit Iran, van commentaar voorzien op een vriendelijk tinkelend hakkebord. 'Zacht zingen kan veel krachtiger zijn dan hard zingen', vindt ook Munadjat Yulchieva uit Oezbekistan. Bij omzichtig gestreken en getokkelde snaarinstrumenten zet zij haar lied bijna fluisterend in.
Yulchieva is geschoold in het klassieke repertoire van de Arabische muziekfamilie, de soefi-muziek die zij zingt hangt daar dicht tegenaan. Het is niet toevallig dat in muziekonvriendelijke islamitische streken klassieke stijlen juist in kringen van vrijdenkers tot ontwikkeling kwamen.
Zo dankt de Turkse klassieke muziek haar bestaan voor een belangrijk deel aan de inspanningen van musici en theoretici in de soefi-kloosters. Die kloosters waren ook de pleisterplaatsen van de asiks, rondtrekkende muzikanten die de soefi-filosofie over het land verspreidden.
Wie de muziek van Asik Mslm Smbl vergelijkt met die van Ostd Elhi uit Iran, hoort meteen de overeenkomst. De tekst komt eerst, maar in tussenspelen tonen de muzikanten zich vingervlugge improvisatoren.
Naast de beschouwende liederen is ook repertoire voor een meer fysieke extase vertegenwoordigd. De qawwali-zangers uit Pakistan genieten een wereldwijde reputatie vanwege hun uit volle borst gezongen lofprijzingen. Sufi soul biedt een fragment van de in 1994 overleden prachtzanger Ghulam Farid Ali.
Fluitisten, luitisten, drummers en zangers uit Kurdistan werken zich in een steeds heftiger en sneller stuk naar een extase, hun Turkse broeders pakken het wat bedaarder aan. Terwijl de dewishen zichzelf zwaar ademend in trance zingen en dansen, zingt Kani Karaca weelderig versierde koran-recitaties. Het toppunt van sobere muziek met grote doorzettingskracht is evenwel de trage, lage muziek van Al Kindi uit Syri.
Wat voor elke godsdienst geldt, geldt ook voor de islam: om dichter bij Hem te komen, wrochten Zijn volgelingen de prachtigste muziek - ook al kost het sommige stervelingen moeite met die schoonheid te leven.
Peter van Amstel
Sufi soul, echos du paradis. Network 26.982.

Foto
	FOTO JRGEN DIETRICH

