	Kapitaalkrachtige ouderen inzet concurrentiestrijd in thuiszorg
	Van onze verslaggeefster
Jet Bruinsma

DEN HAAG
Alleen al de mededeling dat bank- en verzekeringsgigant ING kapitaalkrachtige ouderen de weg wil wijzen in de jungle van de thuiszorg, blijkt voldoende om de concurrentiestrijd in deze sector fors aan te wakkeren. Vorige week liet ING-dochter RVS weten dat zij tegen betaling van een maandpremie van 57 gulden als bemiddelaar optreedt tussen de oudere verzekerde en allerlei dienstverlenende instanties, waaronder de thuiszorg. Maar wie gaat die thuiszorg leveren?
De commerciële thuiszorgorganisatie NTN, met vestigingen in heel Nederland, is al maanden in onderhandeling met ING. ING-dochter Nationale Nederlanden heeft een indirect belang in NTN, via de Utrechtse Participatie Maatschappij. Maar een hard contract is nog niet gesloten.
De Zorg Unie Nederland (ZUN), een conglomeraat van reguliere en particuliere thuiszorgorganisaties, is echter niet van plan zich opzij te laten zetten door NTN. Voorzitter B. Visser van Thuiszorg Drente, een van de leden van de ZUN: 'Als ING zaken gaat doen met de concurrent, kan er een probleem ontstaan. Er zijn nogal wat thuiszorgorganisaties die een bankrelatie hebben met Nationale Nederlanden. Daar gaan honderden miljoenen om. In het uiterste geval zouden wij kunnen overwegen die bankrelatie te verbreken.'
In Zoetermeer is gevestigd de Algemene Thuiszorg Centrale (ATC). Via ATC zijn vier miljoen mensen verzekerd van particuliere thuiszorg. Ook ATC en aanverwante stichtingen zitten op het vinkentouw.
Toch is ING niet de eerste die de ouderen-in-goeden-doen als doelgroep heeft ontdekt. Ruim tien jaar geleden begon Zilveren Kruis met het project Lifeline, dat een alarmeringssysteem en andere dienstverlening bood aan ouderen. Het alarmeringsproject loopt nog steeds aardig, aldus een woordvoerder. Over de thuiszorgdiensten wil hij geen mededelingen doen. Op dat gebied is de verzekeraar door anderen ingehaald.
Altus bijvoorbeeld, een projectontwikkelaar die gespecialiseerd is in appartementen voor senioren, regelt voor alle bewoners de zorg die nodig is. Voor een maandbedrag variërend van 150 tot 250 gulden, kunnen de ouderen gebruik maken van de diensten van een 'zorgconsulent', het hoofd van de plaatselijke, reguliere kruisorganisatie, die regelmatig spreekuur houdt. Als zorg nodig is, wordt die geleverd zonder extra kosten. En zonder wachttijd.
Voor klussen en het aan huis bezorgen van boodschappen moet worden betaald, maar Altus regelt het wel. Dat is meer dan alleen bemiddelen, zoals RVS van plan is.
OHRA heeft al sinds jaar en dag contracten met thuiszorgorganisaties voor het leveren van zorg aan polishouders. OHRA heeft een eigen zorgcentrale met zeventig personeelsleden die alle mogelijke service, inclusief de organisatie van de zorg, kunnen leveren. 'We laten de klant echt niet alleen voor de service betalen, de zorg hoort erbij', zegt I. Hoogendijk, projectmanager Homecare van OHRA. Deze verzekeraar bracht onlangs het flexibel huiskrediet op de markt. Ouderen die hun huis aan OHRA verkopen, kunnen daardoor maandelijks een bedrag 'opnemen' voor thuiszorg.
Uitvaartverzekeraar Monuta kwam onlangs met het Thuiszorg Garantieplan, dat verdacht veel lijkt op het ING-idee. Voor een paar tientjes per maand verzekeren jonge gezinnen van wie een partner of een kind binnen vijftien jaar overlijdt, zich van thuiszorg. Aan een zorghypotheek wordt gewerkt. Directielid W. Beerekamp: 'Het doet pijn om te zien dat RVS nu ons product als nieuw presenteert.'

