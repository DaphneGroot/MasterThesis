	Bomaanslag in Syrië eist zeker 15 levens
	Reuter, AFP, AP
DAMASCUS/AMMAN
Bij een bomaanslag op een Syrische lijnbus zijn op Oudejaarsdag in het centrum van Damascus zeker vijftien doden gevallen. Dat hebben anonieme bronnen donderdag vanuit Jordanië gemeld. De Syrische autoriteiten erkenden gisteren, na twee dagen stilzwijgen, dat zich een explosie heeft voorgedaan.
Het is onduidelijk wie achter de terreurdaad zit. Het Syrische persbureau SANA, dat het dodental op negen stelde, beschuldigde Israëlische agenten ervan de bom te hebben geplaatst. Israël heeft de aantijging als 'klinklare onzin' van de hand gewezen. Gewoonlijk is de Syrische regering terughoudend met berichtgeving over gewelddadige incidenten.
Vorig jaar mei werd een reeks autobomaanslagen gemeld vanuit Damascus en de havenstad Latakia. Deze berichten zijn nooit officieel bevestigd. Buitenlandse correspondenten in Syrië moeten zich aan strikte censuur onderwerpen.
Volgens de anonieme bronnen in Amman zijn meer dan vijftig gewonden in een ziekenhuis opgenomen. Zij sloten niet uit dat het dodental zal oplopen. De explosieven zouden in een koffer zijn verstopt, die in de bagageruimte van de Trans Tours-bus was opgeborgen. Het dak van de bus was na de aanslag opengereten.
De bus stond op het punt vanuit het busstation al-Intilaq in de volkswijk Halbouneh naar de noordelijke stad Aleppo te vertrekken. De Syrische regeringsfunctionaris die het persbureau SANA gisteren citeerde, zei dat de getroffen bus normaliter de lijndienst Aleppo-Beiroet verzorgt. Het voertuig zou in verband met de grote drukte voor Oud en Nieuw onverwachts zijn ingezet op het traject Damascus-Aleppo.
Een diplomaat liet het persbureau Reuter weten dat de Syrische politie meteen na de ontploffing de buurt had afgezet. Het persbureau AFP constateerde gisteren dat de sporen van de bomexplosie waren uitgewist.
De aanslag houdt mogelijk verband met een arrestatiegolf onder anti-Syrische christenen in Libanon. De pro-Syrische regering van Libanon zoekt de daders van een beschieting op een Syrisch minibusje, waarbij op 18 december de chauffeur omkwam, in christelijke hoek.
De Libanese regering verdenkt de anti-Syrische maronieten ervan samen te werken met Israël. Zowel maronieten als Israëli's zijn gekant tegen de aanwezigheid van 35 duizend Syrische soldaten in Libanon.

