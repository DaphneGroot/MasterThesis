Kempen Airport.
Kempen Airport of Luchthaven Budel is een vliegveld gelegen bij Budel in de gemeente Cranendonck vlak bij de gemeente Weert en Hamont-Achel. Het vliegveld wordt voornamelijk gebruikt voor recreatie- en zakenvluchten.
Geschiedenis.
Op 26 juli 1970 werd Kempen Airport in gebruik genomen onder de naam "Luchtvaartterrein Budel". Oprichter en eigenaar van het vliegveld is W.M. Fransen. Kort na de opening is vliegschool 'De Kempen' opgericht. Deze school (Flight Training Organisation) leidt op tot een privé-brevetten, type ratings Daher TBM7 series, Pilatus PC12 en Micro Light Aircraft-brevetten.
In de eerste jaren na de opening van het vliegveld was de commercie en industrie nog wat terughoudend ten aanzien van de activiteiten op Kempen Airport, maar naarmate de economie verbeterde raakten steeds meer bedrijfstakken geïnteresseerd in de zakenluchtvaart. Door deze toename in vraag naar de activiteiten van Kempen Airport werden investeringen in de infrastructuur van het vliegveld noodzakelijk. In 1991 werd dan ook een verharde start- en landingsbaan met een lengte van 930 meter aangelegd. Inmiddels beschikt Kempen Airport over een start- en landingsbaan met een lengte van 1199 meter en een breedte van 23 meter. Tevens is er baanrand- en naderingsverlichting aangelegd met een PAPI op baan 03 en 21 voor visuele glijpad begeleiding. De instrument nadering bestaat uit een GNSS-approach die op [Kempen Airport] in 2009 als eerste in Nederland werd toegepast.
