Saarbrücken.
Saarbrücken (Nederlands voorheen: "Saarbruggen", Frans: "Sarrebruck", Lëtzebuergesch: "Saarbrécken") is de hoofdstad van de Duitse deelstaat Saarland. De stad aan de Saar telt 179.315 inwoners en heeft een oppervlakte van 167,07 km². De universiteitsstad is het politieke, economische en culturele centrum van Saarland.
Geschiedenis.
Saarbrücken met de "Alte Brücke" over de Saar
Saarbrücken werd voor het eerst genoemd in 999 ("castellum Sarabrucca"). De "Alte Brücke", de oudste brug op deze plaats, dateert echter pas uit 1547. De nog steeds bestaande brug verbindt het oorspronkelijke Saarbrücken op de linkeroever met St. Johann op de rechter, het stadsdeel waarmee Saarbrücken in 1909 werd samengevoegd.
IJzersmelterijen en kolenmijnen maakten van Saarbrücken vanaf de 18e eeuw een belangrijke industriestad. In deze eeuw beleefde de stad ook haar bloeitijd. Friedrich-Joachim Stengel, ontwierp het Slot van Saarbrücken en de "Ludwigskirche" (1762), beide in barokstijl. De kerk geldt als een van de voornaamste barokke kerkgebouwen in Duitsland en als het symbool van de stad.
zie ook: graafschap Saarbrücken en Nassau-Saarbrücken
Verkeer.
Saarbrücken beschikt over een luchthaven, "Flughafen Saarbrücken". Via de Saarbahn is Saarbrücken verbonden met Sarreguemines (Frankrijk), Kleinblittersdorf, Riegelsberg, Heusweiler, Eiweiler en Lebach.
Media.
In Saarbrücken en omgeving verschijnt de "Saarbrücker Zeitung", een van de oudste kranten van Duitsland, die sinds 1861 onder haar huidige naam wordt uitgegeven.
Sport.
Saarbrücken is de thuisstad van onder meer tafeltennisclub ATSV Saarbrücken, waarvan zowel het mannen- als vrouwenteam in de jaren 80 landskampioen werden. De mannen wonnen in 1986 bovendien de European Club Cup of Champions.
De stad heeft ook enkele voetbalclubs: 1. FC Saarbrücken, SV Saar 05 Saarbrücken en Sportfreunde 05 Saarbrücken. Alle drie de clubs waren lange tijd actief op hoogste niveau en 1. FC Saarbrücken nam in 56 deel aan de eerste editie van de Europacup I, als kampioen van het toen onafhankelijke Protectoraat Saarland. De club speelde ook vijf seizoenen in de Bundesliga, maar zakte daarna naar de lagere reeksen.
