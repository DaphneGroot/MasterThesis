	KLM onderzoekt bedrading van zeven Boeings 747
	ANP
AMSTERDAM
De KLM gaat de elektrische bedrading van het brandstofsysteem van zeven van haar Boeings 747 onderzoeken in verband met explosiegevaar. De maatschappij doet dat in opdracht van het Amerikaanse luchtvaartbureau FAA.
De door de Amerikanen verplichte inspectie maakt onderdeel uit van het onderzoek van de FAA naar de ramp met de TWA Boeing die op 17 juli 1996 explodeerde en neerstortte voor de kust van Long Island (New York). De ramp kostte alle 230 inzittenden het leven. Het Amerikaanse luchtvaartbureau vermoedt dat kapotgeschuurde bedrading in het brandstofsysteem de oorzaak is van de ontploffing.
Het gaat in het KLM-onderzoek om toestellen die in de periode 1975-1979 zijn gekocht. MartinAir bezit ook een Boeing 747, maar die stamt uit 1987 en valt volgens een woordvoerder niet onder de aanwijzing van de FAA.
Transavia en Air Holland hebben alleen de 737's en 757's. Woordvoerder G. Hazekamp van Boeing in Nederland zegt niet te weten hoeveel vliegtuigen van het type 747 van buitenlandse luchtvaartmaatschappijen Schiphol aandoen.
In totaal zijn er nog 433 Boeing 747's in gebruik op de wereld. Het gaat om grote toestellen die bijna uitsluitend op de intercontinentale routes dienst doen.
De luchtvaartmaatschappijen krijgen honderdtwintig dagen de tijd om de controle uit te voeren. Daaruit valt af te leiden dat het niet om een dringend probleem gaat, zegt Hazekamp. 'In geval van acuut gevaar zou de FAA willen dat de controle binnen 48 uur, of binnen twintig vluchten plaats vindt.'

