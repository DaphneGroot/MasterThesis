	Onderwijs vordert oude studieschuld terug in Suriname
	Van onze verslaggever
AMSTERDAM
Het ministerie van Onderwijs is in Suriname begonnen met het vorderen van oude studieschulden. Met de hulp van een internationaal incassobureau denkt de Informatie Beheer Groep (IBG) drie miljoen gulden aan niet terugbetaalde studieschuld terug te vorderen.
Het gaat om oude studieschulden van ruim driehonderd Surinaamse studenten die in de jaren zeventig en tachtig in Nederland hun opleiding hebben gevolgd. Een deel van de schulden kon begin jaren negentig om bancaire redenen niet meer worden terugbetaald. Een ander deel betreft studenten die weigeren hun studieschuld te voldoen.
De sommaties vielen bij de Surinamers in de bus, terwijl minister Ritzen van Onderwijs nog studeert op mogelijke oplossingen voor de schuldenproblemen. Dat gebeurt op verzoek van minister Pronk voor Ontwikkelingssamenwerking.

