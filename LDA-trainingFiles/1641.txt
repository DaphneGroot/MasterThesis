	Familie en vrienden Soeharto zetten Canadese eigenaar onder druk Indonesische operette rond goudmijn
	KRF,ANP
JAKARTA
In Indonesië ontwikkelt zich een ware operette rond de zeggenschap over één van de grootste goudreserves ter wereld. Hoofdrolspelers zijn drie Canadese mijnbouwondernemingen en familieleden en vrienden van de Indonesische president Soeharto die zoals altijd vooraan staan bij het verdelen van de nationale rijkdom.
Het gaat om de goudvoorraden bij Boesang in het oosten van Kalimantan, het vroegere Nederlands-Borneo. De betrekkelijk kleine Canadese exploratiemaatschappij Bre-X Minerals deed de goudvondst. Volgens deskundigen valt er in Boesang tegen lage kosten ten minste 57 miljoen ounce goud te winnen. Die hoeveelheid vertegenwoordigt op het ogenblik naar schatting een marktwaarde van ruim 20 miljard dollar (36 miljard gulden).
Bre-X is grotendeels eigenaar van de reserve, maar exploitatie is alleen mogelijk met de vereiste vergunningen van de Indonesische regering. Jakarta gelastte de Canadezen in november een samenwerkingsverband aan te gaan met de eveneens Canadese mijnbouwonderneming Barrick Gold, die nauwe banden heeft met president Soeharto's oudste dochter Siti Hardiyanti Rukmana.
Het inbrengen van Barrick zou nodig zijn wegens de ervaring van het bedrijf met de ontsluiting van grote goudreserves. Bre-X voelde meer voor een open biedprocedure voor het vinden van een partner, mede omdat de relaties met Barrick niet al te best zijn. Maar de onderneming had weinig keus en kwam half december met een voorstel dat Barrick een belang van 67,5 procent geeft in Boesang. De Indonesische regering heeft dat voorstel nog in beraad.
Na enkele weken rust aan het front deden zich dinsdag nieuwe ontwikkelingen voor. Het ook al Canadese bedrijf Placer Dome, een concurrent van Barrick, kwam met een verrassend bod op Bre-X. Bovendien verscheen de houtmagnaat Mohamad 'Bob' Hasan op het toneel. Hij is al tientallen jaren een goede vriend van president Soeharto.
Hasan nam een belang in het bedrijf Askatindo, dat een kleine deelneming heeft in Boesang. Dat deed hij via zijn investeringsmaatschappij Nusamba, waarin ook Soeharto's oudste zoon Sigit Harjojoedanto participeert. Waarschijnlijk zal Hasan zijn invloed laten gelden bij het bepalen van de definitieve toewijzing van de exploitatierechten voor Boesang. Hij zou weinig voelen voor Barrick.

