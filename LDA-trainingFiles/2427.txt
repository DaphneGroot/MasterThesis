	'Zwarte maandag' dreigde voor EU-voorzitter
	
Van onze correspondent
BRUSSEL
Het heeft weinig gescheeld of het Nederlands voorzitterschap had een nieuwe 'Zwarte Maandag' gekend. Het voorbehoud van de Franse minister Dominique Strauss-Kahn tegen het stabiliteitspact lokte afgelopen maandag in de ministerraad van Financin zulke heftige reacties uit, dat zelfs het Verdrag van Amsterdam even in gevaar kwam.
Andere landen begonnen Frankrijk te dreigen: als jullie niet meewerken aan de EMU, dan werken wij niet mee aan de intergouvernementele conferentie (IGC). Daardoor hing een mislukking Nederland boven het hoofd.
Sommige landen dreigden de IGC te gebruiken als drukmiddel om de Fransen te bewegen alsnog in te stemmen met het stabiliteitspact, zegt de Nederlandse ambassadeur bij de Europese Unie, Bernard Bot, in een interview met de Volkskrant.
Maar aanvankelijk gaf Strauss-Kahn geen krimp. Daardoor dreigde een week voor de Top van Amsterdam weer even een Zwarte Maandag 'maar wel in een heel andere zin'. Want volgens de ambassadeur kon het Nederlands voorzitterschap in dit geval niets verweten worden.
Tijdens de Zwarte Maandag in de aanloop naar het Verdrag van Maastricht werd het Nederlandse voorstel voor een federaal Europa finaal aan flarden geschoten door de andere lidstaten. Die afgang werd volgens Bot, die toen overigens nog geen EU-ambassadeur was, veroorzaakt door 'een vorm van hybris, een foute inschatting van onze kant'.
Bot is blij dat de Fransen overstag zijn gegaan. 'De politiek-psychologische waarde wordt anders ingeschat door de financile markten dan door redelijk denkende mensen om een vergadertafel. Het zou daar worden opgevat als een signaal dat Europa niet op het voorziene tijdstip wil doorgaan met de euro.'
Vier dagen voor de Top van Amsterdam is Bot optimistisch over de slagingskansen. De ambassadeur voorziet politieke overeenstemming over zowel het Verdrag van Amsterdam als het stabiliteitspact. Maar het resultaat van de IGC zal 'wel minder zijn dan we ons pakweg anderhalf jaar geleden hadden voorgesteld'.

Zie ook pagina 4

