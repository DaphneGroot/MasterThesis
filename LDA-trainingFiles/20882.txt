Beurtbalkje.
Een beurtbalkje is een balkje voor het scheiden van koopartikelen op een kassaband in bijvoorbeeld een supermarkt. Het woord is bedacht in 1996, maar pas echt bekend geraakt in 2003.
In september 1996 kwam in het maandblad Onze Taal de volgende vraag aan de orde: "Hoe noem je het balkje dat je bij de kassa van de supermarkt tussen je eigen boodschappen en die van de volgende klant legt?" Daar bleek nog geen gangbare term voor te bestaan; de lezers werden opgeroepen suggesties in te sturen. In januari 1997 werden de inzendingen behandeld. Meer dan eens werden de termen "beurtbalkje, divider, kassabalkje, klantenbalkje, klantenwig" en "stopper" genoemd; de Taaladviesdienst verkoos het allitererende woord "beurtbalkje", dat was ingezonden door vier mensen.
Het nieuwe woord vond niet snel algemeen ingang en er bleven dan ook verschillende termen in gebruik, zoals "klantenstopper, kassabanddivider" en "voklabalkje" (van "volgende klant"). In september 2002 begon de "Actiegroep Over de Balk" een campagne ter promotie van het gebruik van het woord 'beurtbalkje'. Het doel van de actiegroep was de term 'beurtbalkje' in het Van Dale Groot woordenboek van de Nederlandse taal (de Dikke Van Dale) te krijgen, waarmee de term min of meer 'officieel' ingeburgerd zou zijn. De verspreiding van de term kwam in een stroomversnelling toen TV Gelderland besloot het beurtbalkje meer bekendheid te geven en zelfs een kartonnen beurtbalkje liet maken, met het woord prominent daarop vermeld, ter verspreiding in supermarkten.
Sinds oktober 2005 is het woord "beurtbalkje" daadwerkelijk opgenomen in het Van Dale Groot woordenboek van de Nederlandse taal. Tevens heeft de "Prisma Spellinggids" van uitgeverij Het Spectrum het woord opgenomen.
