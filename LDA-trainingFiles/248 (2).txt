De Groenen (Nederland).
De Groenen is een Nederlandse politieke partij, opgericht in 1983. De partij heeft nooit een plek in de Tweede Kamer behaald, maar is wel vertegenwoordigd geweest in de Eerste Kamer en verschillende lagere gremia.
Overzicht.
De partij De Groenen is 17 december 1983 opgericht met de naam Europese Groenen. In 1985 werd de naam gewijzigd in Federatieve Groenen en in 1989 in De Groenen. De Groenen is een kleine partij. Bij het 65e partijcongres van 21 januari 2017 in Amsterdam waren elf leden aanwezig.
De Groenen plaatst vanaf de oprichting aanpassing van de economie aan de draagkracht van de Aarde in het centrum van haar denken en handelen. De partij is voorstander van een onvoorwaardelijk basisinkomen en van een belasting op vervuilende productie en consumptie. Afgezien hiervan vertoont de visie van de partij, volgens Lucardie, ook liberale trekken en staat De Groenen een overheid voor die zich weinig met de burger bemoeit.
De partij legt in haar partijprogramma zgn. breekpunten vast die de partij binden bij onderhandelingen over een regeerakkoord. Breekpunten zijn het lidmaatschap van de Europese Unie, nationale soevereiniteit over het leger en geen verdere verhoging van AOW-leeftijd.
Op internationaal vlak staat De Groenen kritisch tegenover militaire interventies. De partij keerde zich zowel tegen de invasie van Kosovo (1999) als die van Afghanistan (2001) en Irak (2003). De Groenen is een van de oprichters van de Europese Groene Partij (EGP) samen met GroenLinks en Groen (Vlaanderen).
Tweede Kamer.
Sinds 1998 zag de partij af van deelname aan de Tweede Kamerverkiezingen.
Europees Parlement.
De Groenen is mede-oprichter van de Europese Groene Partij.
Provinciale Staten.
De Groenen heeft zitting gehad in de Provinciale Staten van Noord-Holland (tussen 1987 en 1999 zelfstandig, daarna op één lijst met Noord-Holland Anders), Zuid-Holland (op één lijst met GroenLinks) en Gelderland (op één lijst met Leefbaar Gelderland). Bij de Statenverkiezingen van 2003 gingen de laatste zetels verloren.
Eerste Kamer.
Van 1995 tot 2003 zetelde Marten Bierman mede voor De Groenen in de Eerste Kamer. Hij werd in 1995 met voorkeurstemmen gekozen op een gecombineerde kandidatenlijst van De Groenen en het door Statenleden van provinciale partijen gevormde Platform Onafhankelijke Groeperingen (POG). Bij de verkiezing van de Eerste Kamer in 1999 kregen de lijst en de fractie de naam Onafhankelijke Senaatsfractie (OSF).
Gemeenteraden.
De Groenen is vertegenwoordigd geweest in de gemeenteraden van Amsterdam, Leiden, Zwolle, Nijmegen, Haarlem en Haren. Bij de gemeenteraadsverkiezing van 2006 verloor De Groenen haar zetels in Leiden en Amsterdam. De Groenen was daarna vertegenwoordigd in de gemeenteraad van Zwolle in een gezamenlijke fractie met GroenLinks en met Amsterdam Anders in enkele Amsterdamse stadsdeelraden. Sinds de gemeenteraadsverkiezingen van 2010 is de partij vertegenwoordigd in de gemeenteraad van Zevenaar (als "Sociaal Zevenaar").
Van 2002 tot 29 september 2007 was Groenen-lid Peter Pot wethouder namens de fractie GroenLinks/De Groenen in Zwolle. De Zwolse afdeling van De Groenen werd in 2010 opgeheven.
Waterschappen.
In 2015 nam de partij deel aan de verkiezing van het algemeen bestuur van het Waterschap Amstel, Gooi en Vecht en behaalde één zetel met 23.604 stemmen (5,9%).
