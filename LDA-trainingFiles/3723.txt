	Niemand schilderde zo heftig en expressief als Kirchner Rauw, direct, trefzeker en verrassend
	Van onze medewerkster
Ineke Schwartz

ROTTERDAM
Davos rond 1925. Twee kunstenaars, een Nederlander en een Duitser, portretteren elkaar. Jan Wiegers schildert Ernst Ludwig Kirchner, Kirchner vereeuwigt zijn vriend en bewonderaar. Beide kunstenaars zitten achter hun ezel: doek links, een penseel in elke hand. Beide doeken hebben felle kleuren, helgeel, dieppaars, signaalrood. Zelfde stijl, zelfde compositie, zelfde opvatting. Maar wat een contrast, deze mannen.
Op de tentoonstelling over het werk van Kirchner in het Chabotmuseum in Rotterdam hangen de portretten naast elkaar. Jan Wiegers van de schildersgroep De Ploeg is op en top Groninger, al zijn zijn oogleden op het portret nog zo groen en zijn duimen vermiljoenrood. Streng oogt hij, beheerst en een beetje verlegen. Kirchner daarentegen is n en al passie. Zijn voorhoofd broeit van onrust, zijn blik is fanatiek en niet op het doek maar op zijn onderwerp gericht.
De vriendschap tussen beide kunstenaars is een van de aandachtspunten van de kleine overzichtsexpositie 'Ernst Ludwig Kirchner (1880-1938), schilderijen, beelden, tekeningen, grafiek en foto's' die het Chabotmuseum samenstelde. Veel materiaal is afkomstig uit het Kirchner-museum in Davos, waar de kunstenaar de laatste twintig jaar van zijn leven doorbracht. Dit museum bezit een schat aan foto's, schetsboeken en grafiek van de kunstenaar. Dat zou op zichzelf al de moeite waard zijn - wie houdt tenslotte niet van Kirchners nerveuze, expressieve lijnvoering en zijn botsende kleurcontrasten - maar het museum wilde zich er niet zo gemakkelijk vanaf maken.
Kunsthistorica Jisca Bijlsma deed uitgebreid onderzoek naar de aanwezigheid van Kirchners in Nederlands bezit. Die bleken er niet te zijn: de meeste zijn verdwenen of vanwege de oorlog met hun eigenaars gemigreerd. De Kirchners in Nederland bevinden zich in de collecties van het Stedelijk Museum in Amsterdam, museum Boijmans, het Haags Gemeentemuseum en het Groninger Museum . De catalogus geeft een overzicht, de tentoonstelling toont een aantal van deze werken.
Die concentratie op Kirchners connectie met Nederland is een goed uitgangspunt. Een Kirchner-expositie (zijn laatste grote overzichtstentoonstelling in Europa vond in 1980 in Keulen plaats) is per definitie een topje van de ijsberg. Kirchners productie was gigantisch. In de 58 jaar dat hij leefde, ontstonden zo'n duizend schilderijen, honderdtachtig overvolle schetsboeken, series houtsneden, litho's en etsen, houten beelden, bedrukte stoffen, tapijten en borduurwerken. Nog meer dan Picasso transformeerde hij zijn omgeving tot een wereldje waarin alles door hemzelf was ontworpen, gemaakt, besneden, veranderd en bewerkt.
De foto's in het Chabotmuseum geven een fraaie indruk van zijn ateliers in Dresden en later in Berlijn. Ze zijn zo bont als een negentiende-eeuwse pronkkamer, maar dan volledig ingericht in Kirchner-stijl. De wanden zijn bekleed met behang en stoffen naar eigen ontwerp. Op de schilderijen staan dezelfde door hem gesneden beelden en meubels als in het atelier. Alles is uitgevoerd in de hoekige, stoere stijl, die hij ontwikkelde door elementen uit de Afrikaanse, Indiase en Oceanische kunst te vermengen met de expressieve techniek en kleuren die hij ontleende aan het werk van Van Gogh.
Rond de eettafel hangt een baldakijn naar zijn ontwerp, geborduurd door zijn vriendin Erna Schilling. De in alle mogelijke houdingen neukende figuurtjes doen zelfs gemeten naar de huidige maatstaven nog gedurfd aan. Entartet, oordeelden de nationaal-socialisten in 1933 over Kirchners nieuwe, anti-burgerlijke beeldtaal, waarin mens en natuur n waren. Gelukkig woonde hij toen al in Davos.
De expositie toont iets van zijn enorme productie. Het meest bijzonder zijn de schetsboekbladen uit het museum in Davos, die bij hoge uitzondering werden uitgeleend. Kirchner had uitgesproken moderne ideen over schetsen. Om de essentie van een onderwerp te vatten, diende het snel en direct op papier te worden gesmeten (unmittelbar und unverfallscht, zoals hij het formuleerde in het veelgeciteerde manifest van de kunstenaarsgroep Die Brcke uit Dresden).
Hij oefende door het landschap te schetsen vanuit een rijdende trein en door dansers in actie te tekenen. Zijn schetsen zijn dan ook fascinerend, nooit elegant en oogstrelend in de klassieke zin, eerder mooi door hun rauwe, anti-klassieke opvatting: altijd zeer direct, trefzeker en verrassend van compositie.
Kirchners vernieuwing schuilde niet in zijn thema's. Dansers, acrobaten en het leven in de moderne metropool waren v¢¢r hem al zo vaak afgebeeld. Maar niemand deed dat zo heftig, geladen en expressief als hij. Het zijn met name de foto's en de kleding van de modellen die wijzen op de ouderdom van zijn werk. De schilderijen en de tekeningen zelf ogen verrassend eigentijds, zeker nu de belangstelling voor figuratie en kunst uit Afrika, India en Oceani weer toeneemt.
Ernst Ludwig Kirchner, 18 oktober t/m 18 januari in het Chabot Museum, Rotterdam, open di t/m vrij 11-16.30u, za 11-17u, zo 12-17u. Cat.  45. Op 30 okt en 6 en 20 nov geven Kirchner-specialisten lezingen in het Rotterdamse Goethe-instituut, aanvang 20.30u.

Foto
	Kirchner: Dansende vrouwen (1919). Ingeborg en Wolfgang Henze. Dansscne (1908/1909). Straat na regenbui (1914).

