Kiev.
Kiev (Oekraïens: Киïв, ˈkɪjiu̯; Russisch: Киев, ˈkʲijɪf; in het Nederlands ook "Kiëv") is de hoofdstad en grootste stad van Oekraïne, en telde tijdens de volkstelling van 1 januari 2015, 2.887.974 inwoners. De stad is gelegen aan weerszijden van de rivier de Dnjepr (Oekraïens: "Dnipro"). Bestuurlijk gezien staat de stad net als Sebastopol op hetzelfde niveau als dat van de oblasten van Oekraïne. Hoewel het er geen onderdeel van vormt, is Kiev ook het bestuurlijk centrum van de Oblast Kiev.
Geschiedenis.
Kiev ontstond aan de rivier de Dnjepr, op de handelsroute tussen Scandinavië en Constantinopel. Wanneer de stad gesticht is, is onduidelijk. Waarschijnlijk is het ontstaan door de komst van Vikingen. Rond het jaar 900 komen er Vikingen naar het gebied waar nu Kiev ligt. Zij heetten Varjagen of Roes. Het omliggende gebied benoemen zij tot Kiev-Roes. De stad zelf wordt Kiev genoemd.
Kiev beleefde zijn bloeitijd tussen 882 en 1169, toen het de hoofdstad van het Oost-Slavische Kievse Rijk was. Uit die periode, waarin de Slaven overgingen op het (oosterse) christendom, dateren de belangrijkste monumenten in de stad, de Sint-Sofiakathedraal en het holenklooster.
In 1240 werd Kiev, dat met zijn ruim 30.000 inwoners toen een van de grootste steden van Europa was, door de Mongolen verwoest. De volgende zes eeuwen was Kiev niet meer dan een provinciestad in het Pools-Litouwse Gemenebest en het Russische Rijk. In de 19e eeuw begon de stad weer te groeien; omstreeks 1900 had zij 250.000 inwoners.
In de verwarde situatie na de Eerste Wereldoorlog werd Kiev herhaaldelijk veroverd door de verschillende strijdende partijen: Oekraïense nationalisten, Polen, de anti-communistische Russische generaal Anton Denikin en de bolsjewieken. De uiteindelijke overwinning van deze laatsten had tot gevolg dat Kiev en Oekraïne voor ongeveer 70 jaar een deel van de Sovjet-Unie zouden worden (tot deze in 1991 opgeheven werd).
In 1941 werd Kiev veroverd door nazi-Duitsland. 33.000 joodse inwoners van de stad werden kort daarop vermoord in het ravijn Babi Jar, dat destijds nog buiten de stadsgrenzen van Kiev lag.
In november/december 2004 was Kiev het toneel van felle protestdemonstraties van aanhangers van Viktor Joesjtsjenko tegen de vervalsing van de verkiezingsuitslag door aanhangers van Viktor Janoekovytsj, die uiteindelijk leidden tot de verkiezing van eerstgenoemde tot president (deze periode staat bekend als de Oranjerevolutie).
In 2013-2014 was Kiev het toneel van demonstraties tegen de regering van president Viktor Janoekovytsj.
Sport.
In Kiev is de bekende voetbalploeg Dynamo Kiev gevestigd. De clubs is meervoudig kampioen van zowel de Sovjet-Unie als Oekraïne. In het verleden waren Andrij Sjevtsjenko, Oleh Blochin en Ihor Bilanov de grote sterren.
In het stadion NSK Olimpiejsky werd op 1 juli 2012 de finale van het EK voetbal 2012 gespeeld. Op 26 mei 2018 wordt er de finale van de 18 gespeeld.
