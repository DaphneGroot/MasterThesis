	NOCNSF handhaaft strenge normen voor winterspelen
Voor de Olympische Winterspelen, die volgend jaar in Nagano worden gehouden, handhaaft het NOCNSF een streng selectiebeleid. Atleten die in Japan aan de start willen verschijnen moeten hebben bewezen een redelijke kans te maken bij de eerste acht te eindigen.
De Bestuurs Commissie Topsport (BCT) besloot dit vrijdag op voordracht van Ard Schenk (Chef de Mission in Nagano) en Jan Loorbach (bestuurslid Topsport NOCNSF). Op de vastgestelde regels worden geen uitzonderingen gemaakt. Ook niet voor promotie van bepaalde takken van sport, evenmin om sporters ervaring te laten opdoen.
Behalve aan de normen van NOCNSF moet de atleet ook voldoen aan de kwalificatievoorwaarden van de betreffende internationale federatie. Ook zal de sporter, na te zijn genomineerd, vormbehoud moeten tonen.
In een reactie zegt de Nederlandse Ski Vereniging (NSV) de vastgestelde limieten zwaar te vinden, maar is desondanks niet ontevreden. De NSV rekent erop dat een aantal snowboarders zich kwalificeert.

