	Gamma sluit dochter Planox in Helmond
	Van onze verslaggever
HELMOND
Gamma Holding, stoffenfabrikant, beëindigt de productie bij het dochterbedrijf Planox. Door dit besluit verliezen 74 werknemers hun baan. Planox lijdt volgens Gamma al jarenlang verlies en er is geen uitzicht op een rendabele bedrijfsvoering in de toekomst.
Planox produceert en verkoopt industriële producten en folies, object-wandbekleding en vinyl behang voor de consumentenmarkt. In deze markten is volgens Gamma sprake van teruglopende vraag en scherpe prijsconcurrentie.
Planox boekte in 1996 een omzet van 17 miljoen gulden. Naast de productievestiging in Helmond heeft de dochter verkoopkantoren in Brussel en Londen. Ook die worden gesloten.
Gamma zal voor het personeel van Planox vervangende werkgelegenheid proberen te vinden, maar gedwongen ontslagen wil de Helmondse stoffenproducent niet uitsluiten.

