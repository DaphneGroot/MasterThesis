Gentse Floraliën.
De Gentse Floraliën (met als organisator de Koninklijke Maatschappij voor Landbouw- en Plantkunde van Gent) is een vijfjaarlijkse georganiseerde tentoonstelling van bloemen en planten in het voorjaar in de stad Gent.
Geschiedenis.
De eerste Floraliën werden op 6 februari 1809 georganiseerd in de herbergzaal van "Au Jardin de Frascati" aan de Coupure in Gent. De zaal was amper 48 m² groot. Er waren vele zeldzame planten voor die tijd, omdat ze net bloemen hadden in de winterperiode. Er was ook een soort wedstrijd met prijzen voor de mooiste planten. "Erica triflora" won de aanmoedigingsmedaille en "Camellia japonica" en "Cyclamen persicum" kregen ook een eervolle vermelding.
Door het succes van deze eerste editie werd van 29 juni tot 2 juli van 1809 een zomertentoonstelling gehouden in dezelfde "Au Jardin de Frascati". Er werden 137 planten tentoongesteld. De eerste prijs ging naar "Plumeria floribunda", deze kreeg een zilveren gedenkpenning.
Voor de wintertentoonstelling van 1810 werd de "Au Jardin de Frascati" te klein en verhuisde men naar een feestzaal in de Korte Meer, de zaal heette "Sodaliteit" en lag vlak bij de Kouter. De tentoonstelling vond plaats van 6 tot 9 februari en er werden 243 planten tentoongesteld.
De zomertentoonstelling van 29 juni 1810 vond in dezelfde zaal plaats als de wintertentoonstelling. Ondertussen was herbergier Lanckman van "Au Jardin de Frascati" naar een ander locatie in de Holstraat waar hij "Le jardin botanique" (later Hof van Flora, nu HTISA) opende. De wintertentoonstelling van 6 januari 1811 vond op deze locatie plaats.
In 1835 werd het Casino van Gent gebouwd waar tweemaal per jaar een tentoonstelling werd gehouden tot in 1908. Dan verhuisde de tentoonstelling naar een nieuw gebouw, het Feest- en Floraliënpaleis, in het Citadelpark. Vanaf 1990 werd ten slotte in Flanders Expo tentoongesteld. De meest recente Floraliën vonden plaats van 16 tot 25 april 2010. Ambroise Verschaffelt (1825-1886) werd lange tijd vicepresident van de Floraliën.
Vernieuwing.
De laatste editie vond plaats in 2016. Flanders Expo werd verlaten en men verhuisde naar het kunstenkwartier – Bijlokesite, Citadelpark, Leopoldskazerne en Sint-Pietersplein – van Gent. Op deze vier locaties werden bloemen en planten op een verrassende manier getoond in onder andere inspiratietuinen, florale kunstwerken en kunst- en natuurprojecten. Reeds in 2013 startte de Koninklijke Maatschappij voor Landbouw en Plantkunde van Gent, met als voorzitter Michel Vermaerke, de voorbereidende onderhandelingen met het stadsbestuur.
De laatste editie was onder meer door het slechte weer en de hoge toegangsprijzen geen groot succes. De Gentse Floraliën zitten dan ook na de editie van 2016 met een serieuze financiële kater. De reserves van 6,5 miljoen zijn volledig verdwenen, en er is zelfs een kleine schuld. Het gebouw van de Floraliën en een stuk grond zijn intussen verkocht. Of er nog een volgende editie komt, is zelfs twijfelachtig. Er wordt op dit moment nagegaan hoe het verder moet.
