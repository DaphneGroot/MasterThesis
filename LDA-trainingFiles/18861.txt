Boussu.
Boussu is een plaats en gemeente in de Belgische provincie Henegouwen, in het arrondissement Bergen. De gemeente telt ruim 19.000 inwoners. De huidige gemeente Boussu ontstond in 1977 bij de fusie van Belgische gemeenten door de samenvoeging van de toen opgeheven gelijknamige gemeente met Hornu.
Boussu ligt in de stedelijke omgeving van de stad Bergen, in het sterk verouderde industriegebied (onder meer steenkoolmijnen) van de Borinage, aan de rivier Hene. Vroeger werd er steenkool ontgonnen, maar de mijnen werden in 1961 gesloten en de economische reconversie van de streek verliep niet zonder problemen.
Geschiedenis.
De grafkapel van de heren van Boussu (detail)
In de gemeente zijn archeologische vondsten gedaan uit het neolithicum en de Gallo-Romeinse periode. De naam Boussu wordt reeds in de 7e eeuw vermeld. De heerlijkheid van Boussu, die oorspronkelijk afhing van de graven van Namen, werd in 1530 door keizer Karel V tot zelfstandig graafschap verheven.
De gedeeltelijk gotische Sint-Gorikskerk (Église Saint-Géry) dateert uit de 16e tot de 18e eeuw en bezit een opmerkelijke, gedeeltelijk romaanse grafkapel uit 1278. Van het imposante renaissancekasteel dat in 1539 door Jacques Dubrœucq werd gebouwd voor graaf Jan van Hénin-Liétard en reeds in 1554 door brand werd verwoest, blijven slechts enkele schamele resten over. Na een verbouwing in 1810 werd het in de Tweede Wereldoorlog onder meer als munitiedepot gebruikt en als dusdanig in 1944 bij een ontploffing totaal vernield.
Kernen.
Naast Boussu zelf heeft de fusiegemeente nog de deelgemeente Hornu, dat ten oosten van Boussu op de weg naar Bergen ligt, en eveneens sterk verstedelijkt is. In het zuiden van Boussu ligt het gehucht en parochie Boussu-Bois, dat aansluit op de bebouwing van buurgemeente Dour.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Bestuur 2007-2012.
Het bestuur van Boussu bestaat uit de PS die de meerderheid van de zetels heeft.
