	Nieuwe rector-magnificus wil van Leiden de beste universiteit maken: 'Het moet uitmaken waar je gestudeerd hebt'
	Van onze verslaggeefster
Hanneke de Klerck
 LEIDEN
'Over een aantal jaren moet het antwoord op de vraag: ''waar vind je echt goed wetenschappelijk onderwijs?'' zijn: ''in Leiden''. Het moet uitmaken waar je gestudeerd hebt. En wij moeten als eerste worden genoemd.'
Prof. W. Wagenaar (56), de komende jaren als rector-magnificus verantwoordelijk voor het onderwijs- en onderzoeksbeleid van de Rijksuniversiteit Leiden, realiseert zich dat het zover nog niet is. Maar het begin is er, zegt hij: het bindend studieadvies waarmee de universiteitsraad vorige week instemde en dat in het studiejaar 1997-'98 wordt ingevoerd. Eerstejaarsstudenten die niet minimaal de helft halen van de 42 studiepunten die voor de propedeuse staan, moeten hun studie be출indigen.
'Het bindend studieadvies geeft ons de absolute noodzaak het onderwijs in het eerste jaar heel goed te gaan doen. We kunnen ons niet permitteren studenten te verliezen.'
Het bindend studieadvies als een manier, niet om studenten te verwijderen, maar om docenten te manen tot beter onderwijs. 'Het is een aansporing naar beide kanten', zegt Wagenaar, wiens eigen studierichting, de psychologie, de afgelopen jaren heeft gefungeerd als proeftuin voor de onderwijsvernieuwing waarvan het bindend studieadvies een onderdeel is.
Het andere onderdeel is begeleiding, begeleiding en begeleiding. Tutoren - Wagenaar is er zelf 축축n en blijft dat werk ook doen - begeleiden eerstejaars, trainen ze in studievaardigheden en houden in de gaten hoe hun resultaten zijn. 'Als je een jaar lang informatie verzamelt over een student weet je akelig precies of hij het wel of niet gaat redden. We proberen op deze manier eerder en hopelijk gezamenlijk met de student tot een advies te komen.
'We hopen dat het aantal studenten dat we moeten dwingen te vertrekken een kleine groep zal zijn. Omdat we de studenten van zo nabij volgen, kan het haast niet dat ze het zelf niet merken als ze niet geschikt zijn. Bij mij zijn nooit studenten afgevallen omdat ze het niet konden. Wel omdat ze niet gegrepen werden door de studie, door het vak. En een vak als dit kun je niet uitoefenen als je er niet door gegrepen wordt.'
Wagenaar zelf is bij uitstek iemand die door zijn vak gegrepen is. Als wetenschapper, die zich laat gelden in het publieke debat, maar ook als docent. Kan hij zijn onderwijstaak nog combineren met de zware baan die het rectoraat is?
'Tutor blijf ik. Dat is de laatste onderwijsvorm die ik me af laat pakken. Het tutoraat is zeer belangrijk en ik wil ook niet in de situatie terechtkomen dat ik over onderwijs moet beslissen en niet meer weet waar het over gaat.'
Alle docenten aan de Leidse universiteit moeten uiteindelijk meedraaien in de begeleiding van eerstejaars. Wagenaar wil niet horen van docenten die daarvoor minder toegerust zouden zijn. 'Het is een vaardigheid die alle docenten zouden moeten hebben. En de meeste mensen merken snel wat een ontzettend leuke vorm van onderwijs dit is.'
Onderwijs is in Wagenaars visie nauw verweven met onderzoek. Een universiteit zou geen personeel moeten hebben dat uitsluitend geinteresseerd is in onderzoek of dat alleen een passie heeft voor lesgeven. 'Ik zou mijn bemoeienis mislukt vinden als we heel goede onderzoekers hadden, die slecht onderwijs geven.'
'Docenten zijn het beste als ze ook over onderzoek kunnen vertellen. Ze moeten de ambitie hebben studenten te brengen naar wat de frontlijn van de wetenschap op dat moment is. Voor het beste onderwijs zijn uitstekende onderzoekers nodig. We moeten net dat segment vinden van mensen voor wie onderzoek en onderwijs hand in hand gaan. We moeten hier mensen hebben die graag onderwijs geven. Iemand die alleen onderzoek wil doen, moet maar naar TNO gaan of naar een bedrijfsresearch instituut.'
Onderzoek kan isolerend zijn, vindt Wagenaar, die zelf twintig jaar bij TNO heeft gewerkt. Wetenschap zonder maatschappelijk nut ligt hem niet. 'Ik heb het publieke debat nooit geschuwd, als het gaat om dingen waar de wetenschap iets over kan zeggen, dan ben je bijna verplicht dat ook te doen.'
Het leverde hem veel publiciteit op en ook veel kritiek. Als deskundige op het gebied van geheugen en gezichtsherkenning zette hij kanttekeningen bij de bewijsvoering in het proces tegen John Demjanjuk, die in Jeruzalem werd berecht voor oorlogsmisdaden. In de Eper incestaffaire leverde hij scherpe kritiek op het politieonderzoek waarin naar zijn mening grove fouten waren gemaakt.
Maar Wagenaar treedt ook in minder geruchtmakende zaken op, zo'n vijftig keer per jaar, schat hij. Hem werd door de rechter gevraagd of pokeren een kansspel is (ja), en of het piramidespel, dat de afgelopen weken half Albani출 tot bankroet bracht, gokken is (nee).
Van de week trad hij op in de zaak tegen een biologische boer die zijn mest niet injecteerde, zoals wettelijk verplicht is, maar over het land verspreidde. Agenten probeerden de boer op heterdaad te betrappen, verstopten zich op vijftig meter afstand en meenden de boerenzoon te zien gieren.
'De zoon zei: mijn vader heeft het gedaan; de boer zei: ik heb het gedaan; de vrouw en dochter van de boer zeiden ook dat de boer het had gedaan. Nu is een heel gezin, vader, moeder en twee kinderen, aangeklaagd voor meineed en daar staat gevangenisstraf op. Maar de zoon lijkt op de vader, ze dragen allebei een pet, degene die gierde zat in een tractor, het was schemerig, het regende: wij hebben waarnemingsproeven gedaan om te kijken of de agenten met zekerheid de zoon hebben gezien.
'Geen schijn van kans.' Wagenaar zegt het tevreden. 'Dit werk is ontzettend leuk om te doen. En ook zinnig. Zo'n hetze tegen een hele familie is unfair.'
Wagenaar zal zich in de toekomst met het publieke debat blijven bemoeien. 'Als er een probleem is waar ik iets vanaf weet, dan zie ik geen reden om er niets over te zeggen.'

Foto
	Prof. W. Wagenaar: 'Ik heb het publieke debat nooit geschuwd.' FOTO MARCEL MOLLE - DE VOLKSKRANT

