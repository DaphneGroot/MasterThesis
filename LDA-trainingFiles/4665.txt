	Een charmante dictatuur
	GRAVEN ZIJN de bergtoppen van een verre mooiere wereld', liet Frst Hermann von Pckler-Muskau op zijn grafsteen schrijven. De Duitse dandy stierf in 1871 op 86-jarige leeftijd, gekleed in Oosterse kledij, 'alsof hij naar de duizend-en-een-nacht op weg was'. Zijn as werd opgeborgen in een kleine piramide op zijn landgoed Branitz.
Pckler-Muskau was een excentriekeling. Hij kleedde zich opvallend en verfde zijn haren. Hij was altijd uit op effect. Op een dag bleek hij niet te zijn uitgenodigd op een bal in Dresden. Pckler-Muskau was woedend. Hij huurde 's avonds, 'toen het bal eenmaal aan de gang was en het buiten vreselijk regende', alle rijtuigen in de stad af. De gasten moesten door de modder naar huis. Naar verluidt trok de volgende dag een lange stoet lege rijtuigen door Dresden. In het laatste rijtuig zat Pckler-Muskau.
Eigenlijk hield hij niet van dandy's, aldus W. Hansen in een verhaal over de Duitse negentiende-eeuwse schrijver Hermann von Pckler-Muskau. Want uitgerekend hij heeft over dat 'soort reptiel dat recentelijk de grote stad bevolkt' - zoals het tijdschrift Northampton Mercury in 1819 met onverholen minachting schreef - ernstige requisitoiren gehouden. Zijn gedrag is bij een dandy onvoorstelbaar. Elegantie is het voorschrift; de Frst echter 'trok zich niets aan van welke regels dan ook'.
In het Museum Het Paleis aan het Haagse Lange Voorhout is dit weekeinde een tentoonstelling begonnen over 'de dandy'. Het Nederlandse ontwerpersduo Ravage heeft op de bel-tage van Het Paleis drie dandy-scnes ingericht: de kleedkamer van Beau Brummell, het diner noir uit Joris-Karl Huysmans' roman A rebours en een tafereel - een momentopname omstreeks 1900 - met een zomerdandy en zijn geheel witte garderobe.
Op de eerste etage zijn dertig portretten te zien van beroemde dandy's; op de tweede karikaturen en modeprenten. Er valt zelfs een pak van de dichter Jules Deelder te bewonderen. Den Haag is deze zomer 'dandy-stad'. Het Haags Filmhuis programmeert The Picture of Dorian Gray en het Louis Couperusmuseum evoceert de schrijver 'als voordrachtkunstenaar' in de expositie Een Dandy Declameert.
Een dandy, zegt hoofdconservator John Sillevis van Het Paleis, is niet alleen een clothes wearing man, 'wiens nalatenschap uitsluitend zou bestaan uit een garderobe-inventaris of hooguit een dagboek, een Journal de Toilette, waarin variaties van vesten en dasspelden werden vastgelegd. Integendeel: in Engeland en Frankrijk was het verschijnsel van de dandy van meer complexe aard.'
De dandy is een type. Zijn houding is 'onafhankelijk en toont geen bewogenheid. De dandy bindt zich aan niemand; hij trekt zich terug in een superieur isolement.' Zichzelf tot kunstwerk verheffen, is zijn enige ideaal. Hij is een acteur, een tragische figuur, die - in de woorden van Charles Baudelaire - 'ononderbroken moet streven naar het wezen dat hij wil voorstellen en daarom gedwongen is te slapen en te leven voor een spiegel'.
George Bryan Brummell - Beau Brummell - is de 'koning der dandy's'. Hij was, zei een tijdgenote, 'a nobody, who made himself a somebody, and who gave the rule to everybody'. Hij zette de toon van het dandyisme in het negentiende-eeuwse Engeland, maar ook in Frankrijk, waar hij achtervolgd door schuldeisers een veilig heenkomen had gezocht.
Hij kleedde zich altijd, al sinds zijn prille jeugd, op een uiterst geraffineerde manier. Hij hield het Londense society-leven in zijn greep met zijn verzorgde en opvallende voorkomen, maar ook met zijn gevatte uitspraken. Maar op het eind van zijn leven kon hij zich zelfs geen schoon hemd meer permitteren. Hij stierf volkomen gedementeerd in 1840 in een Frans krankzinnigengesticht.
Brummell was het dandyisme in eigen persoon. Zijn biograaf vatte het toiletritueel van Brummell samen als 'twee uur in de tobbe, twee uur voor de spiegel'. Hij heeft de dandy ooit eens bespied, via een spiegel boven de schoorsteenmantel in diens eetkamer. 'De sance begon met een uitgebreide schoonmaakbeurt. Achtereenvolgens werden scheren, wassen, tanden poetsen en nogmaals wassen en boenen met minutieuze zorg en volharding uitgevoerd. Daarna volgde een grondige inspectie met de vergrootspiegel, waarbij nog aanwezige en overtollige haren met de pincet een voor een werden verwijderd.'
In 1845 publiceerde Jules Barbey d'Aurevilly, auteur van dagboekmatige 'memoranda' over de manier waarop hij zich kleedde, Du dandysme et de Georges Brummell. Het dandyisme, schreef hij, was een levenshouding, toute une manire d'tre. 'Mensen die de dingen alleen van hun smalste kant bekijken, hebben het dandyisme vooral voor de kunst van de kleding gehouden, een charmante, uitdagende dictatuur betreffende kleding en uiterlijke elegantie. Dat is het zeer zeker ook, maar het is veel meer. Het dandyisme is een manier van zijn, en dat manifesteert zich niet alleen in het zichtbare.' De schoonheid van Brummell, zegt Barbey d'Aurevilly, is niet fysiek maar intellectueel.
De Dandy in het Museum Het Paleis schetst die geschiedenis. Het was een mode. Toen de aristocratie wegkwijnde, vooral na de Franse Revolutie, namen de dandy's de plaats van de adel in. Ze voerden aristocratische zeden en gewoonten tot in het absurde door. Het genoegen in de maskerade was hun bestemming, de kunst van de 'voorname aanstellerij'.
Op de tentoonstelling zijn kledingstukken en modieuze accessoires te zien, maar ook foto's van de beroemde dandy's Baudelaire en Oscar Wilde, Louis Couperus en Robert de Montesquiou - die model stond voor Des Esseintes in A rebours.
Het museum reconstrueerde het 'zwarte diner' uit het beroemde boek van Huysmans. De excentrieke romanfiguur Des Esseintes organiseerde, 'ter gelegenheid van een tijdelijke impotentie', een stemmig diner waarbij de gasten in het zwart gekleed liepen en zwarte spijzen aten van zwart servies. Uit een fontein spoot zwarte inkt; de uitnodigingskaart had de vorm van een zwart omrande rouwkaart. Des Esseintes droeg witfluwelen pakken, met gouddraad geborduurde vesten en bewoonde een huis vol snuisterijen.
De dandy is niet alleen een talage du moi, een ijdel 'uitstalraam van zichzelf', maar vooral ook een arbiter elegantiarum. Zijn gekunsteldheid is een bestudeerde pose. De elegantie was een doctrine, een godsdienst.
Ten onzent waren Louis Couperus, Lodewijk van Deyssel en Rodolphe van Heeckeren bekende dandy's. Het Haags Gemeentemuseum bezit een groot deel van Van Heeckerens indrukwekkende garderobe. Hij schafte zich in Londen geregeld grote aantallen hemden, kragen, dassen, handschoenen en ondergoed aan. 'Zo blijkt uit een rekening van de firma Bowring & Arundel & Co', zegt conservator Ietse Meij van de Kostuumcollectie van het Haags Gemeentemuseum, 'dat hij tussen augustus en december 1887 onder andere 48 overhemden, 36 kragen, 24 witte en 6 zwarte avondstrikken, 12 zwarte en 6 witte sjaals kocht voor een totaal bedrag van 97 pond.' Van Heeckeren was een kosmopoliet. Zijn garderobe 'laat zich qua omvang en vorm dan ook alleen vergelijken met die zoals een andere dandy van oude adel, Robert de Montesquiou, moet hebben bezeten.'
De well-dressed dandy is geschiedenis, meer een romanpersonage dan een man van vlees en bloed. Baron De Charlus uit A la recherche du temps perdu van Marcel Proust is wellicht het laatste Franse dandyeske type. In het boek wordt De Charlus, alias De Montesquiou, op de snijtafel gelegd als onderzoeksobject, 'een misplaatste overlevende van de ineenstorting van de Belle Epoque'.
De verwachting, the future belongs to the dandy, is niet uitgekomen. 'De dandy was pass, hij had zijn publiek verloren', zegt Sillevis van Het Paleis. 'Tot een werkelijk dmasqu is het nooit gekomen; de dandy heeft immers geen ander masker dan zijn eigen huid.' Het dandyisme - schreef Baudelaire over de dandy in De schilder van het moderne leven - is een zonsondergang. Het neigt net zo magistraal, kil en melancholiek ter kimme als het hemellichaam.
De Dandy - Mode, Kunst en Literatuur, tot en met 31 augustus in het Haagse Museum Het Paleis.

Foto
	Modeprent van herenkleding, 1846.; Prent van herenkleding in een tijdschrift uit 1852.; Huntingcoat, ca. 1845-1850. Collectie Haags Gemeentemuseum.; 'Portret van de schrijver Le Comte Robert de Montesquiou' uit 1897 door Giovanni Boldini (1842-1931).

