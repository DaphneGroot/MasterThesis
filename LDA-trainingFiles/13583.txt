Willem Andriessen.
Willem Christiaan Nicolaas Andriessen (Haarlem, 25 oktober 1887 — Amsterdam, 29 maart 1964) was een Nederlands componist, dirigent en pianist.
Levensloop.
Willem Andriessen werd geboren als zoon van de organist, koordirigent en componist Nico Andriessen en de schilderes Gesina Vester. Zijn broers waren de componist Hendrik Andriessen en de beeldhouwer Mari Andriessen. Zijn grootvader was kunstschilder Willem Vester.
Andriessen ontving zijn eerste muziekonderwijs van zijn vader. Hij studeerde vanaf 1903 bij Jean-Baptiste de Pauw (piano) en bij Bernard Zweers (compositie) aan het Amsterdams Conservatorium (diploma in 1906). Op aanraden van Daniël de Lange en De Pauw studeerde hij nog verder en behaalde in 1908 de Prix d'Excellence met zijn "Pianoconcert in Des", het 5e pianoconcert van Ludwig van Beethoven en nog andere kleinere werkjes.
In de jaren 1908, 1909 en 1910 trad hij als solist op in Berlijn, Frankfurt am Main, Dresden, Leipzig en in verschillende steden van Nederland. Een uitnodiging in april 1910 om hoofd van een muzikale inrichting in Baltimore heeft hij niet aangenomen. Willem Andriessen werd in 1910 docent piano aan het Koninklijk Conservatorium in Den Haag en aan het Rotterdams Conservatorium, voordat hij in 1937 als opvolger van Sem Dresden benoemd werd tot directeur van het Amsterdams Conservatorium.
In 1962 verscheen een bloemlezing ("Mensen in de muziek") van zijn publicaties over muzikale onderwerpen in de "Het Haarlemsche Dagblad".
Andriessen overleed op 76-jarige leeftijd, nadat hij tijdens een pianotentamen onwel was geworden.
