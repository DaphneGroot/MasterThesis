Simchat Thora.
Viering van Simchat Thora in Israël
Simchat Thora of Simchat Tora is een joods feest waarop wordt gevierd dat het Joodse volk de "Thora" (de "Wet") bezit en het op deze dag na een jaar hebben uitgelezen. Het woord "simcha" betekent "vreugde" in het Hebreeuws. De letterlijke vertaling van "Simchat Thora" luidt "Vreugde van de Wet". Men viert uitbundig het einde van de Thoralezing, en start op deze dag weer opnieuw het jaarcyclus, met het begin van de Thora, Genesis. De dag voorafgaand aan Simchat Thora heet "Sjemini Atseret" of "Slotfeest". In Israël worden beide dagen op dezelfde dag gevierd. Daarbuiten aldus twee dagen.
Sjemini Atseret begint op de 22e van de maand tisjri uit de joodse kalender, en volgt op de week van het feest van Soekot (Loofhuttenfeest). Doordat dit een maankalender is, vallen feestdagen zoals Sjemini Atseret niet steeds op dezelfde data op de gregoriaanse kalender. In de lijst hieronder staat een aantal data aangegeven waarop Sjemini Atseret (en in Israël dus ook Simchat Thora) valt.
Het is een officiële feestdag naar de halacha (joodse wet), en er geldt aldus een werkverbod.
Op Simchat Thora is de jaarlijkse lezing van de gehele Thora compleet. Op deze dag wordt het laatste deel ervan uit Dewariem (Deuteronomium) gelezen, en kort erop wordt tijdens de morgendienst verdergegaan bij het begin: het eerste hoofdstuk van Beresjiet (Genesis). Daarmee is de jaarlijkse lezing van de Thora een cyclus en heeft de Thora zelf dus als het ware geen einde.
In veel synagogen wordt op Simchat Thora gezongen en gedanst en de Thora blij rondgedragen tijdens rondgangen.
Data.
Sjemini Atseret (Dezelfde dag als Simchat Thora in Israël) valt op 22 tisjri en Simchat Thora buiten Israël valt op 23 tisjri.
