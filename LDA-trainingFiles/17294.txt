Rattery (fokkerij).
Een rattery is een rattenfokkerij die op kleine schaal en voor niet-commerciÃ«le doeleinden ratten fokt. Het gaat meestal om hobbyisten die zich tot doel hebben gesteld gezonde of speciale ratten te fokken die als huisdier worden verkocht.
Ze werken meestal samen - al dan niet in clubverband - met meerdere fokkers en houden zich aan een aantal strak omschreven richtlijnen omtrent de rattenfok, waarbij goede ratteries proberen om de gemiddelde leeftijd en algehele gezondheid van de nakomelingen steeds hoger te krijgen.
Het welzijn van de dieren staat, volgens de ratteryhouders, steeds voorop en de selectie op gezondheid zou prioritair moeten zijn voor een rattery.
Bij de tamme rat komen erg veel erfelijke afwijkingen voor, zoals chronische luchtwegproblemen, tumoren en megacolon. Dit komt doordat op grote schaal onverantwoord gefokt werd met ratjes toen deze plots populaire huisdieren werden. Door veel inteelt fokte men recessieve genen zonder hierover na te denken in de ratjes. Dit zorgde voor een mooie vachtkleur of voor speciale tekeningen of uitmonsteringen. Een nadeel is dat op deze manier veel recessieve ziekten tot uiting kwamen en dat de ratjes veel minder gezond bleken. Ze kregen vaker en meer ziekten en stierven voortijdig.
Andere rattenfokkerijen zijn dierenwinkels, slangenhouders en andere professionele fokkers.
