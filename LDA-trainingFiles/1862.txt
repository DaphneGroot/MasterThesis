	Drie onderzoekers voor enquête over Vie d'Or
	Van onze verslaggever
AMSTERDAM
De ondernemingskamer van het gerechtshof in Amsterdam heeft drie enquêteurs aangesteld om de gang van zaken rond de ondergang van de Veldhovense levensverzekeraar Vie d'Or te onderzoeken.
De onderzoekers zijn: mr. J. Rijkels, ex-vennoot van de Amsterdamse belastingadviseurs Loyens & Volmaars en nu zelfstandig fiscaal en juridisch adviseur, drs. J. Jansen, gepensioneerd raadgevend actuaris en van 1973 tot 1976 en van 1987 tot 1989 voorzitter van het Actuarieel Genootschap en prof. drs. J. van Kollenburg, vennoot van het accountantskantoor BDO Camps Obers Registeraccountants en hoogleraar accountancy aan de Katholieke Universiteit Brabant.
De enquêteurs hebben de opdracht meegekregen het onderzoek 'in tamelijk korte tijd' te voltooien. 'Het zou mooi zijn als het binnen drie maanden kan', aldus de griffier van de ondernemingskamer, T. Vlot.
Ook de rol van de Verzekeringskamer, de toezichthouder in de verzekeringsbranche, is onderwerp van onderzoek. Op het functioneren van de Verzekeringskamer kwam veel kritiek. Die werd uiteindelijk ook gedeeltelijk onderschreven door de vaste Kamercommissie van Financiën en minister Zalm.
Vie d'Or ging in 1993 onderuit als gevolg van fraude en malversaties en werd uiteindelijk in 1995 failliet verklaard. De Verzekeringskamer was als noodregelaar en bewindvoerder vanaf 18 november 1993 ook bestuurder van Vie d'Or. De Ondernemingskamer kreeg van de Hoge Raad tien dagen terug toestemming om ook die periode na 18 november door te lichten. Daarbij geldt volgens de uitsrpaak eventueel alleen geheimhoudingsplicht voor de Verzekeringskamer in de rol van toezichthouder.
De Verzekeringskamer verzette zich aanvankelijk tegen de opzet van het onderzoek, omdat ook het optreden van de toezichthouder daarin aan de orde zou komen. Maar bij de Hoge Raad kreeg de Verzekeringskamer nul op het rekest. De uitspraak leidde tot voldoening bij de Stichting Vie d'Or, die opkomt voor de belangen van de rond elfduizend gedupeerde polishouders. De Stichting en de organisaties van polishouders, de Belangenvereniging Polishouders Vie d'Or en de PVV (Recht voor Polishouders van Vie d'Or) willen een claim indienen van rond 180 miljoen gulden.

