	Fransen werven huurlingen om rebellen in Zaire te bestrijden
	
Reuter, AFP, The Guardian
PARIJS/GOMA
Een strijdmacht van honderden Europese en Afrikaanse huurlingen verzamelt zich in Oost-Zaïre om de opmars van de rebellen aldaar te stuiten. Een voormalig Frans presidentieel veiligheidschef houdt zich bezig met de recrutering van 'het Blanke Legioen', meldt het Franse dagblad Le Monde. De krant baseert zich op Franse militaire bronnen.
Volgens Le Monde bevinden zich nu al bijna driehonderd huurlingen ter plekke. Dit aantal zal de komende weken sterk groeien, verwacht de krant. De huurlingen komen uit Zuid-Afrika, Frankrijk, België, Groot-Brittanië, Angola en Mozambique. The Guardian voegt toe dat er al tien Franse officieren in Oost-Zaïre Mobutu's leger steunen.
De Franse regering zegt niet van een blank legioen af te weten. 'Als een dergelijke macht bestaat, druistdat regelrecht in tegen de Franse politiek in de regio', zei een woordvoerster van de president.
Frankrijk steunt Mobutu politiek, maar mag officieel geen militaire hulp geven vanwege een internationaal wapenembargo tegen Zaïre. De Organisatie van Afrikaanse Eenheid verbiedt het gebruik van huurlingen.
Eerder deze week had rebellenleider Laurent Kabila al gezegd dat er duizend Franse soldaten in de oostelijke stad Kisangani waren gearriveerd. Ook dit werd door Parijs ontkend. 'Ze geloven ons wel als we een Franse soldaat gevangennemen', waarschuwde Kabila.
Volgens een door Le Monde geciteerde Franse generaal maken de 'dikbuikige ex-soldaten' geen schijn van kans tegen het Rwandese leger, dat de rebellen steunt. De Rwandezen worden naar Amerikaans model getraind en bewapend.
De recrutering geschiedt volgens Le Monde door de gepensioneerde kolonel Alain le Carro, hoofd van de presidentiële garde onder president Mitterand. Le Carro heeft na zijn pensionering een particulier beveiligingsbedrijf opgezet. Ook het Zuid-Afrikaanse huurlingenbedrijf Executive Outcomes zou bij de operatie betrokken zijn. Execitive Outcomes ontkent.

