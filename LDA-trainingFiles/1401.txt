	Belgische bank Fischer aangepakt
	ANP
BRUSSEL
Bank Max Fischer in Antwerpen is zijn vergunning kwijt. Bij de bank, gevestigd in de Antwerpse diamantwijk, is ernstige fraude vastgesteld. De directie heeft naar alle waarschijnlijkheid enkele honderden miljoenen Belgische frank verduisterd.
De Commissie voor het Bank- en Financiënwezen, die toezicht houdt op de kredietinstellingen in België, heeft onmiddellijk de vergunning van de bank ingetrokken. Bank Max Fischer is ook de bank waarlangs kroongetuige Abbas in het in Amsterdam lopende proces tegen drugshandelaar Johan V., alias de Hakkelaar, zijn geld witwaste.
De Commissie is donderdag overstelpt met telefoontjes van verontruste cliënten. 'Sommigen van hen gaan een aantal belangrijke sommen kwijtspelen', aldus woordvoerder J. Maes. Onbekend is of en hoeveel cliënten uit Nederland bij de bank deposito's aanhouden. Spaartegoeden luidende in ecu of in valuta's van de Europese Unie vallen onder het deposito-garantiestelsel, dat elke cliënt tot maximaal 600 duizend frank (125 duizend gulden) verzekert. Ook Nederlandse cliënten zijn daardoor verzekerd.
Bank Max Fischer is een bankje met een balanstotaal van niet meer dan 3 miljard frank (ongeveer 150 miljoen). 'Er is gigantisch geknoeid met de boekhouding, zodanig dat het levensbedreigend was voor de bank', aldus de woordvoerder van de Commissie. 'De bank blijkt geen eigen vermogen meer te hebben. Er resteert een netto schuld van enkele honderden miljoenen frank.'
De fraude kwam aan het licht nadat het Antwerpse gerecht enkele weken terug een onderzoek bij de bank startte. De bank werd herhaaldelijk genoemd als kanaal waarlangs drugsgelden werden witgewassen. Als gevolg van die witwasserij waren al twee bankmedewerkers aangehouden. Donderdag zijn twee van de drie directeuren - Fischer en Zücker - aangehouden, en de hoofdkassier en de accountant. Donderdagmiddag lag er al een faillissementsaanvraag bij de Antwerpse rechtbank van koophandel.
'Het intrekken van een vergunning is een zeer uitzonderlijk middel', aldus woordvoerder Maes van de Commissie. 'Daar hebben we naar gegrepen omdat hier klaarblijkelijk de hoogste leiding bij de fraude is betrokken.'
De Commissie heeft de afgelopen maanden al geprobeerd voor de bank een goed onderkomen te zoeken. Daarvoor was de Antwerpse Diamantbank aangezocht, die is gespecialiseerd in de handel in diamanten. Die vrijage is nu van de baan.

