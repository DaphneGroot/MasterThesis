	'Nederland heeft veel bruikbare journalisten'
	Willem Oltmans (72), journalist, in juridisch gevecht met de Staat der Nederlanden, omdat hij door het ministerie van Buitenlandse Zaken zou zijn tegengewerkt bij het uitoefenen van zijn beroep: 'Ik lees twee Nederlandse kranten: NRC-Handelsblad en de Volkskrant. De andere kranten zie ik niet. Die kunnen ze beter opdoeken, want dat is allemaal shit. De Volkskrant koop ik los, maar in ieder geval niet op maandag. In het weekeinde zal er wel niks gebeurd zijn, denk ik dan.
'Zo moet ik wel denken, want ik ben gedwongen te leven van 1140 gulden in de maand in een studiootje van zes bij zes meter in De Jordaan in Amsterdam. Als ik het proces win, ga ik groter wonen, maar of ik dan meer abonnementen neem... Wel op de New York Times, want die heb ik moeten opzeggen.
'Ik krijg nu alleen nog de Herald Tribune. De rest heb ik de deur uitgedaan. Time en Newsweek koop ik ook los, afhankelijk van de cover. HP/De Tijd lees ik nog wel elke week. Die geven ze mij voor niets, uit zieligheid.
'In feite consumeer ik niet zo heel veel media, want ik werk de hele dag aan mijn dagboek. Ik heb nu twaalfduizend A-viertjes persklaar liggen, getikt op een schrijfmachine. Ik heb geen geld voor een computer, dus over Internet hoeft u mij niets te vragen. Misschien later, want als ik 85 word, kan ik nog een hoop meemaken.
'In de loop van de middag wordt NRC-Handelsblad bezorgd. Bij die krant heb ik gewerkt. In 1951 nam Henk Hofland me aan bij de buitenlandredactie van het Algemeen Handelsblad. Een jaar later ben ik er weggegaan om ergens anders te gaan werken: het persbureau UPI, de Nieuwe Rotterdamse Courant, De Telegraaf. Ik heb nooit ergens vastgezeten. 'Dat is mede een reden waarom ik me erger aan al die oude, vastgeroeste mannen in de journalistiek: Andr Spoor, Henk Hofland, Jerome Heldring, Jan Blokker. Dat gaat maar door, terwijl ze uitgeluld zijn. Mind you, dit is de 21ste eeuw. Er is een nieuwe reality!
'Ze mogen van mij best blijven schrijven, maar laten ze dat in boeken doen of in literaire tijdschriften. Ze worden er slecht voor betaald, so what? Ze zijn toch gepensioneerd? Dat ze dure huishoudens hebben, is hun eigen schuld. Moeten ze hun pik maar beter onder controle houden.
'Ik kijk weinig televisie, maar als ik kijk, zit ik als een gek te zappen. Ook daar steeds weer dezelfde smoelen: de Wittemannetjes en de Maartjes Van Weegen. Een insult aan de nieuwe generatie. Maar ja, Hilversum is ook zo klein. Trouwens, heel Nederland is klein.
Daarom moet ik altijd een beetje lachen als ik Hans Warren lees. Hij zou het dagboek in Nederland dragen. Maar als hij van Kloetinge naar Amsterdam met de trein reisde, was dat voor hem een avontuur. In diezelfde tijd ging ik met het vliegtuig naar Amerika. Ik ken de wereld, heb een groot deel van mijn leven in het buitenland gewoond: Amerika, Rusland, Zuid-Afrika, Indonesi. Daar zijn de mensen niet zo narrow-minded als hier. Want dat valt me aan de Nederlandse kranten nog het meest op, ze durven niet te schrijven wat er aan de hand is. Suharto is een massamoordenaar. Als ik dat zeg, geeft iedereen me gelijk, maar ik lees het nergens. Dat durven ze niet. Je hebt bruikbare en onbruikbare journalisten. In Nederland werken er veel van de eerste soort.'
Gijs Zandbergen

