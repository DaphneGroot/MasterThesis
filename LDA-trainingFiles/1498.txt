	Chrysler en Northwest zetten de toon voor beleggers Eerste winstcijfers in VS breken alle records
	Van onze verslaggever
AMSTERDAM
De eerste grote Amerikaanse bedrijven die hun resultaten bekend maken, breken alle records. Chrysler maakte gisteren een winstsprong van 73 procent bekend en Northwest Airlines van 37 procent. Exxon en Shell Oil boekten vergelijkbare resultaten.

Wall Street, waar de koersen al maanden stijgen, steeg gisteren mede dankzij dit goede nieuws opnieuw: met 40 punten tot 6883,90. De koersen stijgen steeds omdat de rente erg laag is, Ã©n omdat tot nu toe de winstcijfers van de bedrijven erg goed zijn. Zodra in een van beide factoren een kentering komt, worden problemen verwacht.
Beleggers zitten daarom vol spanning te wachten op de publicatie van winstcijfers. De eerste cijfers lijken erg goed. Dit weekend meldde Microsoft al een winst van 751 miljoen dollar, een stijging van 29 procent. Gisteren volgde een stroom cijfers: allemaal omhoog.
Alan Greenspan, voorzitter van het stelsel van de centrale banken de Fed, zei in zijn toespraak tot het Congres dat de Amerikaanse economie alle verwachtingen overtreft. Wel waarschuwde hij dat de lage werkloosheid de lonen zou kunnen opjagen. Dat zou het einde kunnen betekenen van de lage inflatie, en daarmee van de lage rente.
Chrysler heeft vorig jaar zijn winst zien stijgen van 2,03 miljard dollar (3,7 miljard gulden) tot 3,53 miljard dollar (6,4 miljard gulden). Topman Robert J. Eaton sprak over 'uitstekende resultaten'.
Nabeurs kwam IBM met nog betere cijfers dan verwacht. In het laatste kwartaal steeg de winst van 1,7 miljard tot 2 miljard dollar, nog meer dan analisten verwachtten. De koers van het aandeel was al 2,30 dollar gestegen 169,37 dollar.
Northwest Airlines, de Amerikaanse partner van KLM, boekte een nettowinst van 536,1 miljoen dollar (976 miljoen gulden). In 1995 bedroeg het resultaat nog 392 miljoen dollar (713 miljoen gulden).
Bestuursvoorzitter John H. Dasburg van Northwest: 'Tegen de achtergrond van de toegenomen vervoersstromen, de felle concurrentie en de hogere brandstofprijzen hebben de medewerkers alle recht om trots te zijn.' Wel wordt 1997 volgens Dasburg 'weer een zwaar jaar'.
Northwest en KLM voeren een verbitterde strijd over de machtsverhoudingen. KLM controleert 25 procent van de stemmen, maar Northwest beperkt het stemrecht tot 19 procent. Tijdens een telefonische persconferentie liet Dasburg gisteren merken dat hij niet van zins is de strijdbijl te begraven.
Vorige week accepteerde de rechtbank in Delaware dat KLM al zijn grieven zou voorleggen. Door buitenstaanders werd dat opgevat als een overwinning van KLM, wat krijgshaftig door Dasburg wordt tegengesproken. De ruzie heeft volgens hem ook geen negatieve invloed op de samenwerking tussen de twee partners.
Shell Oil boekte vorig jaar een winst van 2,02 miljard dollar (3,7 miljard gulden) vergeleken met 1,52 miljard over 1995. De winst van Exxon schoot omhoog van 6,47 tot 7,51 miljard dollar (13,7 miljard gulden).
Ook Caterpillar, fabrikant van landbouwmachines, zag de winst sterk stijgen: van 1,14 naar 1,36 miljard dollar. En de winst van bank Chase Manhattan steeg van 2,98 miljard dollar tot 3,59 miljard.

