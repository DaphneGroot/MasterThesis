Heule.
Heule is een dorp in de Belgische provincie West-Vlaanderen en een deelgemeente van de stad Kortrijk. De eerste vermeldingen van de nederzetting dateren van 1111. Heule heeft een oppervlakte van 1169 hectare en telde op 1 januari 2014 11.033 inwoners. Het is hiermee naar inwonersaantal de grootste deelgemeente van Kortrijk. Omliggende gemeentes zijn Bissegem, Gullegem, Lendelede en Kuurne. Op de grens van Heule, Kuurne en Lendelede ligt het dorp Sente (ook Sint-Katharina of Sint-Katrien genoemd).
Naam.
Volgens sommigen zou de Heulebeek, die door het dorp stroomt, haar naam aan het dorp danken, maar volgens anderen zou Heule een verbastering zijn van "geul" of "geule", de greppel waarin een beek loopt, en zou het dorp de naam van de beek gekregen hebben.
Cultuur.
Standbeeld van "Tineke van Heule" in het centrum van Heule.
Het volksliedje "Tineke van Heule" dankt zijn naam aan dit dorp. Jaarlijks worden er in het tweede weekend van september Tinekesfeesten gevierd. In de wijk Heule-Watermolen wordt een Tinekesverkiezing gehouden: "Tineke van de Watermolen". Vroeger mocht de winnares van Tineke van de Watermolen rechtstreeks meedoen aan Tineke van Heule, maar dit is (om praktische redenen) niet meer het geval.
In Heule is de Vlaamse schrijver Stijn Streuvels (Franciscus Petrus Maria (Frank) Lateur) op 3 oktober 1871 geboren. Een gedenksteen is terug te vinden in de Kortrijkstraat. Er zijn wijken/straten in Heule genoemd naar bekende stukken van deze schrijver, zoals Zomertij, Najaar en Winterland.
Sport.
Er zijn twee sportcentra in Heule. Op het Lagaeplein is er de gemeentelijke sporthal met zwembad en er is het sportcentrum de Wembley met een atletiekpiste en voetbalpleinen. Heule heeft één voetbalclub, namelijk KdNS Heule. De ploeg komt uit in Derde Provinciale C.
Heule telt twee badmintonclubs, beide gevestigd op het Lagaeplein. Een eerste club 'gezinsbadminton' richt zich vooral op recreanten. De tweede club 'LEBAD Kortrijk' dient zowel competitiespelers als recreanten en heeft een uitgebreide jeugdwerking. LEBAD Kortrijk heeft ploegen die in de gemengde-, heren- of dames-competitie aantreden, zowel op provinciaal, liga als nationaal niveau. LEBAD Kortrijk werd landskampioen in 2012 en in 2016 (6/3/2016).
Verder heeft Heule één tafeltennisclub met als thuisbasis de gemeentelijke sporthal Lagaeplein, namelijk TTC Heule. Deze club heeft 2 ploegen die in derde provinciale spelen.
Naast de voetbalclub en de tafeltennisclub is er sinds 2009 een rollerhockeyclub, genaamd RHC Hannes. Deze sportclub speelt voornamelijk wedstrijden in het sportcentrum Lagae en recreatieve wedstrijden in de sporthal van Rollegem. In 2014 is Heule Dorp van de Ronde, een dorp dat in de kijker wordt gezet tijdens de Ronde van Vlaanderen.
Wijken in Heule.
Verder is er het Rijs, dat gedeeltelijk tot Gullegem behoort, met onder meer de Roeselaarsestraat (die in Gullegem de Torrestraat heet, dit omdat er door de fusie met Wevelgem al een andere Roeselaarsestraat is). Vroeger werd daar ook 'Rijskes Kerremesse' gehouden.
