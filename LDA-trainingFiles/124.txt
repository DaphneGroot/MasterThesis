	Moeder van dode baby in Heesch opgespoord
	ANP
HEESWIJK/DINTHER
Een 24-jarige ongehuwde vrouw uit Heesch is de moeder van de dode baby die vorige maand werd gevonden aan de Laverdonk in Heesch. De vrouw is vorige week donderdag al aangehouden, aldus de politie maandag.
De politie kwam haar op het spoor door tientallen tips naar aanleiding van twee oproepen op televisie en een uitgebreid onderzoek. Het lichaampje van het jongetje zat verborgen in een beautycase, die in een vuilniszak zat. Het jongetje is vermoedelijk eind september of begin oktober dood geboren. De vrouw heeft de politie verteld dat ze niet wist dat ze zwanger was en dat ze bij de geboorte in paniek is geraakt.

