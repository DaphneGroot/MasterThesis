Wim de Bie.
Willem Philippe (Wim) de Bie (Den Haag, 17 mei 1939) is een Nederlandse cabaretier, schrijver en zanger.
Levensloop.
De Bie werd geboren in de Haagse Parsifalstraat. Zijn vader werkte bij het energiebedrijf (GEB) en zijn moeder was zangeres. Hij werd lid van padvindersvereniging "De Rimboejagers".
De Bie is vooral bekend geworden als lid van het duo Van Kooten en De Bie, dat jarenlang op televisie voor de VPRO programma's maakte. De samenwerking tussen hem en Kees van Kooten gaat terug tot hun middelbareschooltijd. Ze leerden elkaar kennen op het Dalton Lyceum in Den Haag, waar ze samen het cabaretensemble "Cebrah" vormden. Hun eerste programma heette "G.Rapsgewijs", het tweede "Te hooi en te grap".
Omdat ze allebei leraar wilden worden, gingen ze na hun eindexamen Nederlands studeren. De Bie stopte er echter al snel mee. In 1961 zag hij een advertentie van de Nederlandse Radio Unie voor een opleiding tot radiocabaretier. Hij verhuisde van Den Haag naar Amsterdam, waar hij ging werken voor de uitgeverij De Arbeiderspers om deze opleiding te kunnen betalen. Vier avonden in de week ging hij naar Hilversum om zijn studie te volgen en na drie jaar was hij een gediplomeerd radiocabaretier. Nog diezelfde zomer (1963) werd hij door Co de Kloet gevraagd om het radio-jongerenprogramma "Multiplex" te gaan doen.
Het programma werd later omgedoopt tot "Uitlaat" en weer later werd zijn vriend Kees van Kooten erbij gehaald, met wie hij de sketch de Klisjeemannetjes ging doen. De Klisjeemannetjes voerden hun gesprekken altijd bij het biljart. In 1965 maakten ze in het programma "Mies en sc√®ne" van Mies Bouwman hun televisiedebuut.
Samen met Kees van Kooten maakte hij veertien keer een Bescheurkalender.
Wim de Bie, 5 januari 2010
Wim de Bie en Kees van Kooten in Hadimassa (1970)
Wim de Bie heeft een zoon. Hij woonde vele jaren in Bussum, maar is medio 2011 naar geboortestad Den Haag verhuisd. De Bie werkte tot half mei 2008 vooral aan zijn weblog Bieslog. Daarmee hield hij op om nieuwe plannen te gaan bedenken.
Op 4 mei 2009 sprak Wim de Bie zijn 4 mei-voordracht "Raketten en onschuldige burgers" uit tijdens de Nationale Dodenherdenking in de Nieuwe Kerk te Amsterdam. Deze literair getinte voordracht ging over het belang van herinneren en herdenken. Onder anderen Harry Mulisch, Marga Minco en Remco Campert gingen Wim de Bie voor.
Discografie.
Wim de Bie bracht nog enkele solo-albums uit.
Internet.
De Bie hield van 2001 tot mei 2008 op de website van de VPRO een weblog, "Bieslog", bij, dat bestond uit reacties op het dagelijks nieuws en eigen bijdragen aan radioprogramma's.
Van januari 2010 tot eind 2010 was hij op internet actief als "Nationale Mental Coach", waarvoor de VPRO hem een online podium bood.
