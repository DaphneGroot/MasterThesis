Dennis Bergkamp.
Dennis Nicolaas Maria Bergkamp (Amsterdam, 10 mei 1969) is een Nederlands voormalig voetballer die vooral succes behaalde als speler van Ajax en Arsenal. Sinds de zomer van 2011 is Dennis Bergkamp assistent trainer van datzelfde Ajax.
Bergkamp kwam tijdens zijn carrière op clubniveau uit voor Ajax, Inter Milaan en Arsenal. Ook speelde hij in totaal 79 keer voor het Nederlands elftal, waarin hij in totaal 37 keer tot scoren kwam. Dennis Bergkamp speelde veelal als schaduwspits en maakte vaak wonderschone doelpunten.
Hij is door Pelé opgenomen in de FIFA 100, een lijst van de beste 125 voetballers aller tijden. Tevens is hij - als enige Nederlander - opgenomen in de "English Football Hall of Fame" en is hij tweemaal als derde geëindigd in de Wereldvoetballer van het jaar-verkiezing van de FIFA.
Jeugd.
De ouders van Bergkamp waren grote voetbalfans en noemden hun zoon naar de Schotse speler Denis Law. De jonge Bergkamp zette zijn eerste stappen op het voetbalveld bij SNL. Hij rondde het vwo succesvol af op het Sint-Nicolaaslyceum in Amsterdam.
Ajax.
Dennis Bergkamp werd toegelaten tot de befaamde jeugdopleiding van Ajax toen hij twaalf was. Hij maakte zijn debuut in het eerste elftal onder trainer Johan Cruijff op 14 december 1986, tegen Roda JC. Een half jaar later won hij zijn eerste hoofdprijs: hij viel in tijdens de gewonnen Europa Cup II-finale tegen Lokomotive Leipzig.
Vanaf het volgende seizoen was Bergkamp basisspeler bij Ajax. Hij werd landskampioen in 1990, won de UEFA Cup in 1992 en de KNVB beker in 1993. Hij was topscorer van de eredivisie in 1991 en 1993 en werd tweemaal gekozen tot Nederlands voetballer van het jaar. In totaal speelde Bergkamp 239 wedstrijden voor Ajax, waarin hij 122 doelpunten maakte.
Inter.
In de zomer van 1993 werden Bergkamp en teamgenoot Wim Jonk getransfereerd naar Inter Milaan. Daar bleef hij slechts twee seizoenen. De defensieve Italiaanse speelstijl lag hem niet zo, en met sommigen binnen de club kon hij slecht overweg. In 1994 won hij wel met Inter de UEFA Cup.
Arsenal FC.
Bergkamp in het tenue van Arsenal
In 1995 vertrok Bergkamp naar Arsenal. Aanvankelijk had hij wat moeite zich aan de Engelse speelstijl aan te passen (zijn eerste goal kwam pas na zeven wedstrijden), maar uiteindelijk vormde hij een sterk aanvalsduo met Ian Wright. Zijn meest succesvolle seizoen was 1997/1998, waarin zowel de Engelse landstitel als de FA Cup gewonnen werd. Bergkamps technisch hoogstaande speelstijl werd in Engeland al snel zeer bewonderd: in september '97 eindigde zijn hattrick tegen Leicester City in de 'Goal of the Month'-verkiezing van het BBC-programma "Match of the Day" op de 1e, 2e én 3e plaats, een unicum in de lange geschiedenis van deze show. Nick Hornby beschreef over Bergkamps doelpunt tegen Newcastle United een voorbeeld van zijn balcontrole: "Met zijn rug naar het doel nam hij de bal op zijn ene voet, speelde hem rond een verdediger met een andere voet en schoot hem langs de doelverdediger met zijn... Heeft Dennis Bergkamp drie voeten? Waarschijnlijk niet. Het leek alleen zo."
Met Arsenal behaalde Bergkamp opnieuw de "double" in 2002. In 2003 en 2005 won hij weer de FA Cup, en daartussenin, in 2004, veroverde hij zijn derde Engelse landstitel. Na de nodige speculatie over een mogelijk vertrek of zelfs het einde van zijn carrière tekende hij in 2005 toch een contract voor nog één seizoen. Uiteindelijk heeft hij meer dan 400 wedstrijden voor de Londense club gespeeld. In januari 2006 stond de teller op 120 goals.
Datzelfde jaar bereikte Bergkamp met Arsenal ook nog de finale van de Champions League. Hoewel Bergkamp weinig aan spelen toekwam in het seizoen 2005/2006, heeft hij toch zijn bijdrage aan dit succes kunnen leveren. Hij kreeg in Engeland vijf verschillende bijnamen: "Dennis the Menace", "Bergy", "The Iceman" en "The Non-Flying Dutchman" (afgeleid van zijn vliegangst). Maar de meest eervolle bijnaam die het Engelse publiek hem gaf blijft toch wel: "God". Zelfs Arsenal-shirts met rugnummer 10 en spelersnaam "God" werden te koop aangeboden in Londen. Als christen is Dennis Bergkamp nooit blij geweest met deze laatste bijnaam.
Voormalig teamgenoten Thierry Henry, Cesc Fàbregas en Robin van Persie zeggen veel geleerd te hebben van de stylist Bergkamp.
Oranje.
Bergkamp maakte, onder bondscoach Rinus Michels, zijn debuut in het Nederlands elftal op 26 september 1990 in een vriendschappelijke wedstrijd tegen Italië, net als Stan Valckx (PSV) en Frank de Boer (Ajax). Zijn eerste grote toernooi was het EK voetbal 1992 in Zweden. Hij scoorde de enige goal tegen Schotland en besliste de laatste groepswedstrijd tegen Duitsland. Na een afleidingsmanoeuvre van Marco van Basten was het Bergkamp die de 3-1 aantekende.
Bergkamp tijdens de warming up op het EK 1996 in de wedstrijd tegen Schotland in het Villa Park, Birmingham.
Twee jaar later nam hij deel aan het WK voetbal 1994 in de Verenigde Staten. Hij viel vooral op door een mooie goal in de (verloren) wedstrijd tegen Brazilië. Tijdens dat toernooi deed zich een incident voor dat later grote gevolgen bleek te hebben: tijdens een tussenlanding "grapte" een journalist van het Algemeen Dagblad dat hij een bom bij zich had. Het gevolg was dat het toestel binnenstebuiten gekeerd werd en de Oranje-selectie uren in de brandende zon op de landingsbaan moest wachten. Er wordt wel beweerd dat de vliegangst van Bergkamp, die vijf jaar eerder goede vrienden had verloren bij de SLM-ramp, hierdoor veroorzaakt is. Bergkamp zelf ontkent dit.
Tijdens het EK voetbal 1996 speelde Nederland geen rol van betekenis. Bergkamp scoorde overigens wel tegen Zwitserland, na een assist van doelman Van der Sar. Veel beter ging het bij het WK 1998 in Frankrijk. Dennis Bergkamp speelde een cruciale rol bij het succes van het Nederlands elftal: hij scoorde driemaal, waaronder één van zijn allermooiste en belangrijkste goals, de 2-1 in de slotseconden van de kwartfinale tegen Argentinië. Bergkamp nam in de lucht een dieptepass aan van Frank de Boer, kapte de bal langs de Argentijnse verdediger Ayala en schoot de bal met buitenkant rechts over de Argentijnse doelman Carlos Roa. Uiteindelijk eindigde Nederland dat toernooi als vierde, en Bergkamps status als wereldster was verzekerd.
Het laatste internationale toernooi waar Bergkamp aan meedeed was Euro 2000 in Nederland en België. Alhoewel hij niet scoorde had hij een belangrijke rol in de ploeg. Omdat het WK voetbal 2002 in Japan en Zuid-Korea werd gehouden, landen die anders dan met het vliegtuig nauwelijks te bereiken zijn, zette hij na Euro 2000 een punt achter zijn interlandcarrière. In 79 interlands kwam hij tot 37 doelpunten. Bij zijn afscheid was hij topscorer aller tijden van Oranje, maar later is hij ingehaald door Patrick Kluivert, Robin van Persie en op 16 september 2014 ook door Klaas-Jan Huntelaar. Velen denken dat het gemis van Bergkamp tijdens de kwalificatiewedstrijden ertoe bijgedragen heeft dat Nederland zich niet voor het wereldkampioenschap wist te plaatsen.
Als Oranje-speler maakte Bergkamp deel uit van de "net niet-generatie", die veelal ver reikte, maar uiteindelijk op de grote toernooien werden uitgeschakeld na het nemen van strafschoppen: EK'92 (halve finale), EK'96 (kwartfinale), WK'98 (halve finale) en EK'00 (halve finale).
Afscheidswedstrijd.
Na 20 jaar profvoetbal speelde Dennis Bergkamp op 22 juli 2006 een emotionele afscheidswedstrijd. Onder het oog van zijn ouders, vrouw Henrietta en zijn vier kinderen nam hij het met Arsenal op tegen Ajax. Na de rust werd in beide teams plaatsgemaakt voor ex-teamgenoten en kwamen er tal van andere bekende (ex-)voetballers opdraven, die graag bij het afscheid van Dennis Bergkamp wilden zijn. Ook Marco van Basten en Johan Cruijff vielen in. Van Basten maakte zoals vanouds enkele geweldige acties, terwijl we bij Cruijff het o-zo bekende buitenkantje rechts meerdere malen zagen. Marc Overmars liet zien nog steeds enorm snel te zijn. Edgar Davids werd uitgefloten, omdat de "Pitbull" uitkwam voor de aartsrivaal van Arsenal, stadgenoot Tottenham Hotspur.
De afscheidswedstrijd ging samen met de opening van het nieuwe Emirates Stadium van Arsenal, dat uitverkocht was. Alle 54.000 kaarten gingen binnen enkele seconden over de toonbank. Fans waren uitgedost in rood, wit en oranje, de clubs (Ajax en Arsenal) en het Nederlands elftal symboliserend, waar hij furore maakte. Dennis Bergkamp won zijn laatste wedstrijd met 2-1. Huntelaar scoorde voor Ajax en Kanu en Henry namens Arsenal.
Trainer.
Op 9 april 2008 werd bekendgemaakt dat Dennis Bergkamp zich heeft aangemeld voor de cursus Coach betaald voetbal. Indien Bergkamp wordt toegelaten mag hij de verkorte cursus voor oud-topspelers volgen. Inmiddels is bekend dat Bergkamp stage zal gaan lopen bij Ajax, onder Van Basten. Zo keert Bergkamp terug bij de club waar hij tussen 1986 en 1993 in de hoofdmacht actief was. Op 18 juli is Dennis Bergkamp zijn stage begonnen bij Ajax.
Op 24 oktober 2008 maakte de KNVB bekend dat Bergkamp als assistent van Johan Neeskens bij Nederland-B is aangesteld.
Vanaf het seizoen 2009/2010 is hij trainer van de D2 van Ajax. Hij tekende een tweejarig contract en gaf daarbij zelf aan dat hij het eerste jaar als evaluatieperiode wilde.Sinds 3 januari 2011 is hij trainer A1 van Ajax. Hij volgde daarmee Frank de Boer op.
Medio 2011 is Bergkamp assistent trainer van Frank de Boer geworden bij Ajax 1, samen met Hennie Spijkerman en Carlo l' Ami.
Lucky Ajax.
Als oud-speler van Ajax is Dennis Bergkamp ook lid van Lucky Ajax. Op zaterdag 15 augustus 2009 speelde Bergkamp zijn eerste duel in het elftal van Lucky Ajax. In Nieuwegein speelde hij tijdens het United Jeugd Cup-toernooi mee met Lucky Ajax tegen New Generation. Hij wist eenmaal te scoren en had diverse assists in het met 9-1 gewonnen duel.
Privéleven.
Dennis Bergkamp is getrouwd en heeft één zoon en drie dochters. Hij voltooide het vwo. Bergkamp en zijn gezin wonen in Blaricum.
