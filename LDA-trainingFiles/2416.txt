	DE PORTEFEUILLE VAN: Joop van der Reijden
	'Ik heb destijds geen aandelen Endemol genomen. Het had gekund, en waarschijnlijk had ik zelfs een voorkeursbehandeling gekregen, maar ik zag er vanaf. Ik heb toch een soort voorkennis hÂ‚. Niet dat ik zo verdomd ethisch ben hoor, helemaal niet. Maar ik vond gewoon dat ik het niet moest doen. Ik heb een prima salaris en dat is genoeg.
'Er zijn overigens plannen om Veronica-medewerkers met opties te belonen, maar de gesprekken daarover liggen stil. Eerst maar eens kijken hoe de affaire-Boermans/Roemer afloopt. Dat is een tragisch incident, voor alle partijen. Ze hadden als bestuurders van Holland Media Groep nooit een belang mogen nemen in een toeleverancier. Nee, inhoudelijk laat ik me er verder niet over uit, want het wordt advocatenwerk.
'Sommige journalisten suggereren ten onrechte dat de aandeelhouders van RTL 4, RTL 5 en Veronica een stok zochten om de hond te slaan, met name omdat de kijkcijfers tegenvallen. Natuurlijk kijken we naar die cijfers; we zitten niet uit ons neus te eten. Maar het ontslag van Boermans en Roemer staat daar los van.
'Ik heb gedurende mijn hele loopbaan een alleszins redelijk inkomen gehad, maar sinds we commercieel zijn en echt grote zaken doen, kan ik geloof ik zeggen dat het een topsalaris betreft. De bedragen groeien in dit bedrijf naar elkaar toe. Maar vergis je niet, ik wandel hier nog steeds rond tussen mensen die het twee- of drievoudige verdienen. Bart de Graaff bijvoorbeeld, en Katja Schuurman. De laatste wordt geschat op een inkomen van liefst anderhalf miljoen gulden. Ach ja, al die populaire jongens en meisjes lijden eronder dat ze uit de regio-Hilversum komen, vrees ik. Ze denken dat alles hier maar kan. Maar eens houdt het op, en dat moment is niet ver meer weg.
'Mijn huidige salaris kan ik niet opmaken, nee. Wat ik ''teveel'' verdien, zet ik op de bank. Met beleggen heb ik me nooit beziggehouden. Bij mijn eerste vrouw had ik het geld er niet voor en de tweede houdt er niet van. Ik heb de aandrang ook niet. Misschien heeft het iets te maken met mijn streng-calvinistische opvoeding. Speculeren, windhandel: die zaken kwamen thuis niet in het woordenboek voor.
'Wat ik dan wel doe? Ik houd van mooie, snelle auto's. Maar daar ben ik min of meer toevallig ingerold. Ik was lang dik tevreden met mijn Renault 8, maar toen ik via via voor een zacht prijsje een Amerikaanse wagen kon kopen, was ik verloren. Ik rijd nu in een Lincoln. Wacht, ik kijk even of-ie onder het raam staat. Nee, zie ik. Mijn medewerkers hebben hem al weggereden voor een onderhoudsbeurt. Nou ja, het is in elk geval een mooie auto.
'Als ik op vakantie ga, ga ik naar landen als Canada en de VS. Domweg in de zon liggen is niets voor mij. Ik zou me dood vervelen. Mijn vrouw heeft een vakantiehuisje op Terschelling, maar daar verblijf ik zelden. Ooit had ik er zelf ook een, bij De Kaag. Dat was geen succes. Zaken als een geluidsinstallatie en een televisie wilde ik er toch wel in hebben. Ik sjouwde me wezenloos met video's en cassettebandjes.'
Boudewijn Geels

