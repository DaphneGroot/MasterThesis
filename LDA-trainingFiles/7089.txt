Peter Høeg.
Peter Høeg (Kopenhagen, 17 mei 1957) is een Deense auteur die zijn carrière begon als zeeman, danser en acteur.
Leven en werk.
Peter Høeg groeide op in Kopenhagen, waar hij in 1984 zijn studie literatuurwetenschap aan de Universiteit van Kopenhagen afrondde. Hierna werkte hij onder andere als sportleraar en danser. In 1988 debuteerde hij met "Forestilling om det tyvende århundrede (Voorstelling van de twintigste eeuw"). Na deze roman en zijn tweede boek "Fortællinger om natten (Nachtvertellingen)" uit 1990 groeide de belangstelling voor zijn werk. Zijn grote doorbraak kwam in 1992 met zijn misdaadroman "Frøken Smillas fornemmelse for sne" ("Smilla's gevoel voor sneeuw") waarvoor hij bekroond werd met de Glazen Sleutel. Deze wereldwijde bestseller werd in 1997 door Bille August verfilmd als "Smilla's Sense of Snow".
Voor de roman "De måske egnede (Grensgevallen)" uit 1993 werd hij onderscheiden met "De Gyldne Laurbær" en de Deense "Kritikerprisen". Minder lovend was de kritiek over "Kvinden og aben (De vrouw en de aap)" uit 1996. Daarna bleef het tien jaar lang stil rond Peter Høeg, totdat in 2006 "Den stille pige (De stilte en het meisje)" uitkwam. Deze roman werd niet al te best ontvangen door de Deense recensenten, die het boek "te complex" of "te postmodern" vonden, terwijl de Noorse schrijver Jan Kjærstad het juist voor hem opnam en de kleingeestigheid van de hedendaagse Deense kritiek aanviel.
Peter Høeg heeft ook het fonds Lolwe opgericht, dat vrouwen en kinderen in de derde wereld ondersteunt. De opbrengst van de roman "Kvinden og aben" ging naar dit fonds.
In 2006 was in de Nederlandse theaters een toneelbewerking van Han Römer door Toneelgroep Oostpool te zien van het boek "De måske egnede" onder de naam "Grensgevallen".
