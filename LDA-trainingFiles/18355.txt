Opel Ascona.
De Opel Ascona is een gezinswagen van de autofabrikant Opel uit de jaren zeventig. De auto is vernoemd naar de Zwitserse plaats Ascona.
In de herfst van 1970 presenteerde "Adam Opel AG" in Rüsselsheim een compleet nieuw voertuigprogramma (interne projectcode 1450): de Opel Manta op 9 september, en op 28 oktober de Opel Ascona. Deze modellen werden gepositioneerd tussen de bestaande Opel Kadett en de Opel Rekord. De Ascona was ontwikkeld om concurrent Ford in de wielen te rijden vanwege zijn pas geïntroduceerde middenklasser Ford Taunus.De "Opel Ascona A" (latere typen kregen als aanduiding "B" en "C") bleef in productie tot de herfst van 1975. In totaal werden er bijna 692.000 voertuigen van de eerste serie geproduceerd.
Ascona C.
De Opel Ascona C kwam in 1981 op de markt en had naar voorbeeld van de Kadett nu ook voorwielaandrijving.
De Ascona was ontworpen op GM's J-car Platform, en was in West-Europa leverbaar als Sedan (2- en 4-deurs) en Hatchback (5-deurs). De 2-deurs is al snel geschrapt, bij gebrek aan belangstelling.
Een 2-deurs Cabriolet is ook geleverd, dit was een ombouw van het bedrijf Hammond & Thiede in Duitsland.
Ook het exclusieve autobedrijf Keinath in Duitsland,bouwde de Ascona C om tot luxe cabriolets met o.a. Recaro autostoelen, met leder bekleed in alle gewenste kleuren.Er zijn door Keinath in totaal 459 Ascona,s C omgebouwd.
In Groot-Brittannië was de Auto, genaamd als Vauxhall Cavalier, ook leverbaar als Stationcar. Daarvoor werden de achterste carrosseriepanelen CKD verscheept vanuit Australië, afkomstig van de Holden Camira, naar Luton in Engeland, om ze daar te assembleren. De Ascona was de eerste auto die vanuit deze Vauxhall-fabriek, gebouwd als Opel, uitgevoerd werd naar Europa's vasteland.
In 1985 volgde de eerste facelift, vlak na de introductie van de Opel Kadett-E. Onder andere het stuurwiel en de tellers zagen er nu hetzelfde uit als bij de Kadett. Net als bij de Kadett werden injectiemotoren met katalysator gemeengoed.
In 1987 volgde een laatste facelift, waarbij de Ascona een nieuwe grill en lichtunits kreeg, naar voorbeeld van de pas verschenen Opel Senator-B. Ook uitrustingsniveaus zijn aangepast, techniek die in de Kadett leverbaar was, kwam er nu ook voor de Ascona.
Enkele nieuwe motoren werden leverbaar, onder andere de 1.8 en 2-liter injectiemotoren.
De Ascona is in 1988 opgevolgd door de Opel Vectra.
De verkoopaantallen van de Ascona-C waren goed, mede te danken aan de in 1982 uitgebrachte Ford Sierra, die veel mensen toen te radicaal gestyled vonden.
