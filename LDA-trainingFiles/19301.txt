World Economic Forum.
Het World Economic Forum ("Wereld Economisch Forum" of "WEF") is een jaarlijkse bijeenkomst van de CEO's van de grootste bedrijven ter wereld, internationale politici (presidenten, ministers-presidenten en anderen), intellectuelen en journalisten, in totaal zo'n 2500 personen. Het WEF organiseert jaarlijks in de winter een jaarvergadering in Davos en diverse regionale conferenties in alle continenten. Omdat in Davos de meest invloedrijke personen, waaronder vele staatshoofden samenkomen, is het een invloedrijk platform.
Het WEF is in 1971 opgericht door Klaus M. Schwab, een Zwitsers hoogleraar en zakenman. Het hoofdkantoor bevindt zich in Genève waar het geregistreerd staat als non-profit stichting. Hier werken rond de 400 mensen met ruim 50 nationaliteiten (jaarverslag 2011-2012).
Activiteiten.
Volgens de voorstanders is de WEF een ideale gelegenheid voor dialogen en debatten over de grote sociale en economische problemen van de aarde, omdat zowel vertegenwoordigers van de belangrijkste economische organisaties als vertegenwoordigers van de belangrijkste politieke organisaties als intellectuelen aanwezig zijn en omdat de gesprekken in een informele sfeer worden gehouden.
Volgens critici is het WEF een zakenforum, waar de rijkste bedrijven kunnen onderhandelen over deals met andere bedrijven of met politici. Het doel van het WEF voor veel van de deelnemers zou persoonlijk gewin zijn in plaats van het oplossen van maatschappelijke wereldproblemen. Bovendien vinden tegenstanders dat het WEF een niet-democratisch gekozen, maar veel te machtig forum is. Om deze redenen trekken de bijeenkomsten van het WEF regelmatig anti-globalisten. In verband met beperkte ruimte in de gebouwen in Davos en om redenen van veiligheid is de bijeenkomst niet vrij toegankelijk voor het publiek. Om interactie te bevorderen heeft het WEF het "Open Forum" opgericht, om zodoende de input van belanghebbenden (stakeholders) te betrekken in de debatten die gevoerd worden. Iedereen die niet aanwezig kan zijn kan via deze weg participeren. De weblog van het WEF biedt inmiddels de mogelijkheid om virtueel interactief aanwezig te zijn bij de sessies. De laatste jaren wordt steeds meer gebruikgemaakt van sociale media, zoals twitter, Facebook en YouTube.
In reactie op kritiek heeft het WEF gewerkt aan meer diversiteit in het publiek. In 2013 waren 1500 van de 2500 aanwezigen afkomstig uit het bedrijfsleven. De rest was afkomstig uit media, overheid, wetenschap, non-profit organisaties en overige sectoren. Omdat 50% van de wereldbevolking tegenwoordig onder de 27 jaar oud is, heeft het World Economic Forum een actie-gericht netwerk van "positive disruptors" opgezet: de Global Shapers Community. Vanuit deze gemeenschap zijn sinds 2012 minimaal 50 jonge mensen afgevaardigd om verfrissende perspectieven te bieden in Davos.
Bij de diverse regionale fora zijn meestal tientallen landen vertegenwoordigd. In totaal waren in 2013 in Davos 100 landen vertegenwoordigd, waarvan 50 met een staatshoofd.
Om lid te mogen zijn van het WEF moet een bedrijf een jaarlijkse bijdrage van 42.500 zwitserse franken betalen; dit is ongeveer 35.000 euro. Voor diverse andere vormen van partnerships liggen de bedragen fors hoger. De aanwezige bedrijven dekken hiermee indirect ook de kosten voor deelnemers die zich niet kunnen permitteren om deze hoge deelname kosten te betalen, zoals vertegenwoordigers van overheden, non-profit organisaties, wetenschappers, de jongere generatie van "Global Shapers" (20-30 jaar oud) en de "Young Global Leaders" (30-40 jaar oud). In 2011-2012 had het WEF een totale inkomstenstroom van CHF 178 miljoen. Hiervan is afgerond CHF 38 miljoen afkomstig uit lidmaatschap, CHF 43 miljoen uit deelname aan conferenties en CHF 87 miljoen aan parntership contracten (bron: jaarverslag 2011-2012).
Op elke bijeenkomst van het WEF worden journalisten uitgenodigd. Journalisten zijn welkom op de officiële agendaonderdelen en participeren hier ook in. Bij de informatie activiteiten, zoals de informele workshops en de privégesprekken, zijn geen journalisten welkom. Bij de jaarlijkse bijeenkomst van 2013 waren ongeveer 1 op de 5 aanwezigen afkomstig uit de mediasector. Het WEF nodigt ook vertegenwoordigers van niet-gouvernementele organisaties (NGO's) uit om deel te nemen aan de jaarlijkse bijeenkomsten.. Vanuit maatschappelijke organisaties namen bij de bijeenkomst in Davos in 2013 o.a. Amnesty International, Oxfam, Human Rights Watch, Transparency International, het Wereld Natuur Fonds en Greenpeace deel.
Het WEF wil een dialoog aangaan met de tegenstanders. Zo is in 2004 een schaduwbijeenkomst met als titel "Globalization or Deglobalization for the Benefit of the Poorest?" georganiseerd waar 300 mensen gratis toegang kregen. Als tegenhanger van het WEF is het "World Social Forum" oftewel Wereld Sociaal Forum (WSF) ontstaan.
In de afgelopen decennia heeft het WEF bijgedragen aan enkele mijlpalen en doorbraken. Bijvoorbeeld op het gebied van gezondheidszorg, corruptie, klimaatverandering, maatschappelijk verantwoord ondernemen, hongerbestrijding, humanitaire hulpverlening, het samenbrengen van jonge en oudere generaties, vrijheid van meningsuiting, de Arabische Lente, onderwijs, de economische crisis en diverse andere thema's. Een overzicht hiervan wordt bijgehouden op http://www.weforum.org/history
Behalve de jaarlijkse bijeenkomst in Davos, organiseert het WEF ook regionale fora, bijvoorbeeld in Rusland, Peru, Japan, Mongolië, Oekraïne, Zuid-Afrika, China, Dubai, Myanmar, Italie en tientallen andere landen.
Global Risks Report.
Het Global Risks Report is sedert 2006 een jaarlijkse studie die het World Economic Forum publiceert in de aanloop naar de jaarlijkse bijeenkomst in Davos, Zwitserland. Het rapport steunt op het "Global Risk Network", en beschrijft de belangrijkste risico's die de wereldorde bedreigen.
Het rapport wordt opgesteld op basis van de jaarlijkse "Global Risks Perception Survey", een vragenlijst bij ongeveer 750 leden-deelnemers aan het World Economic Forum, onder wie vertegenwoordigers van verzekeringsmaatschappijen, ondernemers en academici. Het Forum wil met het rapport ook aandringen op maatschappelijke samenwerking bij het confronteren van de wereldrisico's.
Het meest opvallende onderdeel van het rapport is de oplijsting van de "5 grootste risico's", gegroepeerd in de categorieën economie, milieu, geopolitiek, sociaal en technologie. Respondenten rangschikken de risico's tweemaal, namelijk “de 5 meest waarschijnlijke risico's” en vervolgens “de 5 risico's met de grootste impact”. Van jaar tot jaar keren verschillende belangrijke risico's terug, zij het in een steeds andere volgorde.
