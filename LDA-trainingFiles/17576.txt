 RABO'S NEDSHIP BANK BOEKT HOGERE HALFJAARWINST. 
 ROTTERDAM, 3 sept (Reuter) - Nedship Bank/Nederlandse Scheepshypotheekbank NV heeft meegedeeld dat zij in de eerste helft van 1996 een netto winst heeft geboekt van 16,9 miljoen gulden tegen 14,5 miljoen in het eerste halfjaar van 1995. 
 De winst voor belastingen kwam nu op 21,9 miljoen gulden vergeleken met 20 miljoen in de eerste zes maanden van vorig jaar. De financieringsportefeuille groeide tot een totaal van 3,23 miljard gulden van 2,89 miljard. 
 Het bedrijf, een dochter van de Rabobank [RABN.CN], handhaaft haar prognose dat zij voor 1996 een hogere jaarwinst verwacht dan de 30,5 miljoen gulden over heel 1995. 
 Enkele weken geleden heeft Nedship Bank overeenstemming bereikt om voor ongeveer 250 miljoen dollar een deel van de kredietportefeuille van de Noorse Skipskredittforeningen ASA over te nemen. 
 Deze acquisitie, de tweede in enkele jaren, zal volgens het bedrijf de positie in Noorwegen versterken. 
 De overneming zal in de tweede helft van dit jaar worden afgerond en zal vanaf volgend jaar aan de winst van Nedship Bank bijdragen, zo verwacht het bedrijf. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
