Wysiwyg.
Links een wysiwyg editor, rechts een programma met LaTeX-code dat hetzelfde resultaat geeft.
Wysiwyg is een acroniem voor "What you see is what you get" of in het Nederlands: "wat je ziet is wat je krijgt". De term wordt gebruikt voor computerprogramma's en betekent dat je direct op het beeldscherm ziet hoe het resultaat op papier eruit komt te zien, inclusief alle opmaak: vet, letterafmeting etc.
In de begintijd van de pc (in de jaren 80 tijdens het DOS-tijdperk) had geen enkel programma wysiwyg, omdat de grafische mogelijkheden op het beeldscherm nog erg beperkt waren. Hierdoor kon de opmaak van documenten niet exact weergegeven worden op het scherm. WordPerfect 5.1. was bijvoorbeeld een niet-wysiwyg tekstverwerker. Deze situatie veranderde met de invoering van de VGA-standaard en het Windows 3.0-besturingssysteem, dat gebruikmaakte van de door VGA geboden mogelijkheden.
Rond 1990 verschenen de eerste programma's met wysiwyg voor de pc, en daardoor werden de computerprogramma's toegankelijker voor de gewone consument.
In de Unix-wereld en in de natuur-wetenschappelijke, academische wereld zijn tegenstanders van de wysiwyg-gedachte te vinden.
Men stelt zich op het standpunt dat de (zichtbare) opmaak afleidt van het schrijven van de inhoud. Hier wordt eerder gebruikgemaakt van systemen op basis van TeX. Om zich af te zetten tegen de hype die rond wysiwyg ontstond, werd het acroniem WYSIWYM gebruikt: "What You See Is What You Mean". Uit de door de gebruiker gestructureerde invoer wordt daarbij door de computer een uitvoer gegenereerd volgens de regels van het oude zet-handwerk.
