Dunlipharder.
De dunlipharder ("Liza ramada") is een vis die vooral voorkomt in zee en brak water. Af en toe wordt de soort in het zoete water van de Benelux aangetroffen.
De dunlipharder wordt 60 centimeter lang en kan 3 kilogram zwaar worden. De dunlipharder komt voor in de Noordzee, Westerschelde en de Middellandse Zee.
Leefwijze.
De jonge harder leeft in scholen, oudere harders zijn solitair. De harder trekt 's winters zuidwaarts om als het warmer wordt weer naar het noorden te trekken. De harder leeft van voedsel dat hij uit de bodem zeeft. De harder is een van de prooidieren van de aalscholver.
Relatie tot de mens.
De dunlipharder komt vooral voor in de Middellandse Zee, meestal in ondiep en brak water, zoals havens, walkanten, lagunes, jachthavens, enz. De vis is oneetbaar, zeer vet met een levertraansmaak, heeft honderden haardunne graten en veroorzaakt maag- en darmziektes. De vis leeft van algen en organisch (riool)afval en alles wat jachten overboord gooien. In de meeste havens is het verboden er op te vissen. In zeer vuil water verdwijnt ook "Liza Ramada".
De soort staat op de Rode Lijst van de IUCN als "niet bedreigd", beoordelingsjaar 2008.
