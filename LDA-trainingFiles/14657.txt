B-2 Spirit.
Bijtanken in de lucht tijdens lange missies; pure noodzaak
De B-2 Spirit is een Amerikaanse strategische bommenwerper met stealthtechnologie ("sluipbommenwerper") voor intercontinentale afstanden. Het toestel is in staat zowel conventionele als nucleaire wapens af te werpen. Het heeft een unieke vorm, en is uitgerust met technologie (zoals speciale radar-absorberende verf) die het toestel zo goed als onzichtbaar maken op de radar.
De Amerikaanse luchtmacht was eerst van plan een groot aantal van deze vliegtuigen te kopen van vliegtuigfabrikant Northrop. Uiteindelijk zijn door het einde van de Koude Oorlog begin jaren 90 slechts 21 vliegtuigen gekocht. Door de hoge reeds uitgegeven ontwikkelingskosten en het drastisch teruggebrachte aantal vliegtuigen is de prijs per toestel opgelopen tot meer dan 2 miljard dollar. Dit betekent dat het toestel letterlijk zijn gewicht in goud waard is.
De operationele thuisbasis van de B-2 is Whiteman Air Force Base in Missouri, maar het onderhoud vindt plaats bij het Oklahoma City Air Logistics Center op Tinker Air Force Base in Oklahoma.
Ontwikkeling.
De ontwikkeling van de B-2 begon in 1978 als een geheim project onder de naam Advanced Technology Bomber. Twee teams van bedrijven werden aangesproken om het project verder te ontwikkelen, Northrop/Boeing en Lockheed/Rockwell. Hoewel het tweede team meer ervaring had met het ontwikkelen van stealth-vliegtuigen (Lockheed had toen al de SR-71 Blackbird en de F-117 Nighthawk ontwikkeld) werd in november 1981 het team van Northrop gekozen om het toestel uit te ontwikkelen. In april 1988 lekte de eerste informatie over het project uit in de vorm van een tekening. Deze tekening zou op 22 november 1988, toen het vliegtuig aan het publiek gepresenteerd werd, verrassend nauwkeurig blijken te zijn. Tijdens de eerste testvluchten werd het vliegtuig regelmatig door burgers aangezien voor een UFO.
Bemanning.
De B-2 bemanning bestaat uit 2 personen die dezelfde taken (vlieger/radar-navigator) hebben zodat ze elkaar tijdens een missie kunnen aflossen.
Inzet.
Hoewel de B-2 betrekkelijk nieuw is werden de toestellen al enkele keren daadwerkelijk ingezet.
Registraties van de B-2 Spirit.
Vanwege het geringe aantal vliegtuigen heeft ieder toestel naast zijn gebruikelijke registratie ook een officiÃ«le naam gekregen.
Ongeluk.
Op 23 februari 2008 stortte een B-2 Spirit Stealth Bomber neer, de 89-0127 "Spirit of Kansas". De beide piloten konden zich in veiligheid brengen door middel van hun schietstoel. Het toestel crashte vlak bij Andersen Air Force Base op het eiland Guam. Volgens de Amerikaanse luchtmacht was de oorzaak van de crash een door vocht beschadigde sensor, die voor een storing in de computer zorgde waardoor het vliegtuig direct na het opstijgen te steil ging klimmen, daardoor erg veel snelheid verloor en vervolgens crashte.
