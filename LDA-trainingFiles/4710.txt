	Jongeren krijgen architectuurles
	Hoe verklaar je architectuur voor zeg 14-jarigen? Natuurlijk met toegankelijk taalgebruik, veel beeldmateriaal als illustratie en een herkenbaar praktijkvoorbeeld. In Mijn gebouw wordt zo - Architectuur voor jongeren (NAi Uitgevers, Rotterdam;  22,50) nemen Theo van Oeffelt en Bernard Hulsman de uitbreiding van de Koninklijke Scholengemeenschap in Apeldoorn als uitgangspunt. Een school kennen immers alle jongeren en dat stelt ze in staat zich in te leven in de dilemma's van de architect: hoe breed moet de trap worden om de stroom scholieren in de pauze op te vangen, waar kan de concirge het beste zitten en wat doe je als de welstandscommissie onderdelen afkeurt?
Van Oeffelt en Hulsman volgen het bouwproces op de voet, van de omschrijving van de opdracht en het maken van een ontwerptekening tot en met het eindresultaat. In Apeldoorn werd geen compleet nieuwe school neergezet, maar werd een vleugel toegevoegd aan een hoofdgebouw in neo-renaissancestijl uit 1877. Dat bood de auteurs de gelegenheid een kleine verhandeling over bouwstijlen te geven. Zo wordt de genteresseerde in het kort gegidst langs de Amsterdamse School, het functionalisme en het deconstructivisme.
Bouwen is een langdurig en vaak slepend proces. Tussen het eerste gesprek van het architectenbureau met de bouwcommissie en de oplevering van de nieuwe lokalen zat in Apeldoorn bijna tien jaar. Als het boek iets duidelijk maakt, dan is het wel de hindernisrace die moet worden afgelegd: de obstakels heten nu eens bezuinigingen dan weer 'gewijzigde omstandigheden in het onderwijs'. Zo moesten alsnog lelijke ventilatiebuizen onder de glazen kap worden aangebracht, die eerder uit het programma waren wegbezuinigd.
Mijn gebouw wordt zo doet een poging aan te sluiten bij de belangstellingswereld van de (middelbare) scholier. De auteurs staan uitvoerig stil bij de bouw van de Amsterdam ArenA, waarbij gekozen is voor een interessante benadering: het verschil tussen het schetsontwerp van Rob Schuurman en de aanpassingen, nadat de welstandscommissie verschillende details had afgekeurd.
Een beetje verwarrend is dat er twee lijnen in het boek door elkaar heenlopen: in zwarte letters de wordingsgeschiedenis van de nieuwe vleugel van de scholengemeenschap, in blauwe kolommen daarnaast algemene architectuur-informatie.
Maar over het geheel genomen is het een boeiend geschreven inleiding, die niet alleen scholieren wegwijs maakt in de architectuur. Tussen alle 'droge' informatie is er ook nog ruimte voor enige anekdotiek, zoals over de Amerikaanse architect Frank Lloyd Wright, die een huis voor een rijke industrieel ontwierp. Tijdens het openingsdiner begon het dak te lekken. Toen de regen op het hoofd van de industrieel begon te druppelen, belde hij boos de architect op. Die adviseerde laconiek: 'Ga maar ergens anders zitten.'
Jaap Huisman

Foto
	De Erasmusbrug in Rotterdam. FOTO UIT 'MIJN GEBOUW WORDT ZO'

