	Voinea jaagt Sampras stuipen op het lijf
Terwijl de Nederlandse delegatie zijn wonden likte, verliet Adrian Voinea met opgeheven hoofd de tennisarena van Melbourne. De Roemeen joeg donderdag de beste speler van de wereld, Pete Sampras, de stuipen op het lijf en bereidt zich mede daarom met een gesterkte moraal voor op de Davis Cup-ontmoeting tegen Nederland.

Begin februari stuit Nederland in Boekarest in de eerste ronde van de Davis Cup op Voinea en zijn metgezellen en in Melbourne werd duidelijk dat de Roemeense vaandeldrager een te vrezen opponent vormt. De woorden van Tjerk Bogtstra, coach van Jan Siemerink, klonken onheilspellend. 'Voinea is sluw en gevaarlijk. Hij heeft een sterke backhand, slaat een gemakkelijke passeerslag en hij is op trage banen levensgevaarlijk tegen aanvallers.'
Op het snelle hardcourt van Melbourne bleek Voinea ook uitstekend uit de voeten te kunnen. Ruim een set zat Sampras in een onwrikbare houdgreep bij de 22-jarige Roemeen, die de eerste reeks me 6-3 won en in de tweede reeks bij een 2-1 voorsprong twee breakpoints kreeg. 'Tot dat moment had ik het gevoel dat ik Sampras kon verslaan', zei Voinea naderhand.
Die ene bevrijdende klap kwam echter niet van zijn racket en prompt liet Sampras zien waarop hij de nummer één van de wereldranglijst is. Met enkele imponerende staaltjes tennis maakte de Amerikaan vier punten op rij en gesterkt door de narrow escape gaf Sampras vervolgens het initiatief niet meer uit handen. De twee breekpunten die Voinea bij 3-3 in de derde set kreeg werden even resoluut weggewerkt. Met 3-6, 6-2, 6-3, 6-2 ging de zege naar Sampras.
Voinea: 'Zeker tot in het begin van de tweede set had ik het gevoel dat ik Sampras kon verslaan. Maar ik begon te veel te denken. Je moet punt voor punt blijven spelen en niet te ver vooruit denken. Bij 3-3 sloeg Sampras twee miraculeuze ballen. Echt magisch, zulke slagen had ik nog nooit gezien. Maar hij keek zelf niet op of om, daarom is hij ook de beste van de wereld.'
Voinea acteert het liefst op gravel - in 1995 haalde hij als qualifier op Roland Garros de kwartfinales - maar zal begin februari op hardcourt in de slag moeten met de Nederlanders. 'Dat is voor mij een grote teleurstelling', aldus de Roemeen. De vloer van de sporthal in Boekarest waar het duel plaatsvindt is meer dan twintig jaar oud en is niet bestand tegen enkele vrachtwagens vol gravel.
In Davis Cup-ontmoetingen stijgt Voinea niet zelden boven zichzelf uit. Vrijwel in zijn eentje leidde hij Roemenië na dertien jaar terug naar de 'wereldgroep'. Vorig jaar boekte hij voorts opzien tijdens het toernooi van Indian Wells met een zege op Thomas Muster, toen de nummer één van de wereld, en werd hij in Palermo de eerste Roemeense finalist in een ATP-toernooi sinds Nastase in 1981.
Hoewel hij al sinds zijn vijftiende niet meer in Roemenië woont, is de trots voor zijn vaderland nooit verloren gegaan. 'Ik verhuisde naar Italië omdat ik daar meer kans had een goede tennisser te worden. Maar ik speel nog altijd voor het Roemeense volk.' Wie hem begin februari als tweede Roemeense enkelspeler terzijde zal staan, is voor Voinea nog niet helemaal duidelijk. 'Waarschijnlijk Pavel.'
Het bereiken van de derde ronde in Melbourne bracht voor Jim Courier veel overwerk met zich mee. De tweevoudig kampioen (1992 en '93) stond ruim drieëneenhalf uur op de baan, om in vijf sets de Tsjech Dosedel de baas te blijven: 4-6, 6-2, 3-6, 6-4, 6-4. In de eerste ronde boog Sjeng Schalken na eveneens vijf sets het hoofd voor Courier.
Dat hij in zijn eerste twee partijen in Australië prompt forse krachtsinspanningen heeft moeten leveren, kan Courier niet verontrusten. 'Dit soort wedstrijden vergroot alleen maar mijn zelfvertrouwen. Het bewijst dat wie mij wil verslaan, tot het uiterste zal moeten gaan. Ik voel me in de vorm van mijn leven. Na drieëneenhalf uur spelen voelde ik me nog superfit.'

Foto
	De Roemeen Adrian Voinea is in februari tegenstander van de Nederlandse Davis-Cup-ploeg. FOTO ANP

