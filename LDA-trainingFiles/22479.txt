Emilia Rydberg.
Emilia Rydberg, artiestennaam Emilia (Stockholm, 5 januari 1978) is een Zweedse zangeres. Emilia is een voorbeeld van een eendagsvlieg: haar debuutsingle getiteld "Big Big World" werd een grote hit, maar daarna heeft ze geen hits meer gehaald.
Emilia studeerde economie, totdat ze werd ontdekt nadat ze een demotape van haar R&B- en funk-band naar een directeur van een platenmaatschappij had gestuurd. Deze viel op haar stem, maar vond R&B en funkmuziek niet voor haar stem geschikt. In plaats daarvan zocht hij wat onschuldiger liedjes uit voor het debuutalbum, dat in september 1998 verscheen. Op dit album stond de hitsingle "Big Big World", dat in onder meer de Scandinavische landen en Nederland een nummer 1-hit werd.
Tegenwoordig is ze nog geregeld actief als presentatrice op de Zweedse televisie. In 2007 bracht Emilia voor het eerst sinds zes jaar een nieuw album uit. Van het album, getiteld "Små Ord Av Kärlek" is inmiddels de eerste single, "Var Minut", uitgebracht, welke het in thuisland Zweden tot een 2e plaats in de hitlijsten schopte.
In 2009 deed ze mee aan Melodifestivalen, de Zweedse voorrondes voor het Eurovisiesongfestival, waarmee ze het tot de finale in de Ericsson Globe gebracht heeft, met het nummer You're My World.
