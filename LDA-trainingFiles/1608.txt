	Incourante markt wordt plotsklaps opgeheven
	Van onze verslaggever
AMSTERDAM
De Incourante Markt verdwijnt. De handel op deze niet-officiële beurs wordt onverwacht per 1 juli gestopt. Op deze markt staan illustere fondsen als het Concertgebouw, Stadion Feijenoord, het Olympisch Stadion, de veerdienst Teso, de wetenschappelijke uitgeverij E.J. Brill en Toonder Studio's genoteerd.

De hoekmansbedrijven AOT en Van der Moolen verzorgen tot nu toe de handel op de incourante markt. Zij willen hiermee stoppen, omdat het niet langer commercieel verantwoord is. De administratiekosten zijn te hoog. Daarnaast moeten op de incourante markt verhandelde stukken ook daadwerkelijk fysiek geleverd worden. 'Dit is een zeer prijzige zaak', zegt Van der Moolen-bestuurslid F. Böttcher. De beide effectenhuizen stellen dat de handel op de Incourante Markt de laatste jaren is teruggelopen.
Van der Moolen en AOT hebben de zeventig op de Incourante Markt genoteerde fondsen een brief geschreven, waarin de opheffing wordt aangekondigd. Bedrijven die een notering willen handhaven, wordt aangeraden om over te stappen naar de officiële beurs. Daarvoor zullen zij een bank in de hand moeten nemen die hen bij deze stap zal begeleiden. Daarnaast zal een emissieprospectus moeten worden gemaakt en zullen regelmatig cijfers moeten worden gepubliceerd.
Van der Moolen en AOT kunnen zich voorstellen dat niet alle bedrijven dat willen of daar financieel toe in staat zijn. Böttcher: 'Mogelijk kunnen deze bedrijven zelf een aandelenregister gaan bijhouden. Vendex heeft dat ook gedaan, voordat het bedrijf een officiële notering op de beurs kreeg.'
De geschiedenis van de Incourante Markt is nog ouder dan die van de beurs zelf. Op deze markt bleven fondsen genoteerd die na de oprichting nooit de stap naar de officiële beurs wilden maken. In de loop van de eeuw kwamen daar familiebedrijven bij, waarvan de aandelen zich door vererving of onderlinge ruzies verspreidden. Andere fondsen, bijvoorbeeld Stadion Feijenoord en het Concertgebouw, gaven aandelen uit onder een groot publiek voor nieuwbouw- of verbouwplannen. Ook zijn fondsen genoteerd die in het verleden failliet zijn gegaan zoals Bobel en Chamotte Unie. Ook enkele oude Indische cultuurwaarden - Amsterdam Bandar en Bagdjanagara - kennen nog een notering.
De Incourante Markt bleef altijd buiten het officiële beurstoezicht. Voorgangers van Van der Moolen en AOT onderhielden lange tijd de handel. Maar deze grote effectenhuizen hebben weinig trek meer op dit voort te zetten.
In sommige op deze markt genoteerde fondsen wordt vrijwel nooit gehandeld. Er gelden maandenlang alleen biedprijzen. In de meeste andere fondsen is de handel zeer illiquide. Een geringe vraag naar of aanbod van aandelen zorgt voor enorme koersverschuivingen.
Speculanten hebben zich in de loop der jaren vaak op deze fondsen gestort. Soms werden op de Incourante Markt genoteerde fondsen doelwit van een heftig overnamegevecht, zoals de wetenschappelijke boekhandel E.J. Brill, de Texelse veerdienst Teso, Maastricht Zinkwit, de vishandel Kennemerland in IJmuiden en het waterleidingbedrijf Doorn. Vorig jaar ontbrandde nog een overnamegevecht rond de Houtgroep Nederland.
Fondsen die mogelijk de overstap naar de beurs zouden kunnen wagen, zijn het biotechnologiebedrijf Mogen waarvan de koers vorig jaar spectaculair is gestegen, en de verzekeraar Conservatrix. Ook kleine bedrijven als De Naamplaat, Imeko (zuivel) en de Meppeler Machinefabriek zouden kandidaat-beursfondsen kunnen zijn.
Van der Moolen en AOT hebben in de afgelopen maanden via een krachtenbundeling nog geprobeerd om een goedkoper handelssysteem voor de Incourante Markt op te zetten. Maar dit bleek niet haalbaar. De beurs werkt momenteel als alternatief hard aan de creatie van een nieuwe markt voor aandelen van kleine bedrijven. Böttcher verwacht dat die nieuwe markt, een soort opvolger van de Parallelmarkt, voor 1 juli van start gaat.

