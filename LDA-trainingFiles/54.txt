	Sociale partners willen werkloze eigen budget geven
	Van onze verslaggever
AMSTERDAM
Alle werklozen en gedeeltelijk arbeidsgeschikten moeten een 'persoonsgebonden budget' krijgen. Het budget kunnen ze gebruiken om hun kansen op werk te vergroten door scholing, een aangepaste werkplek of een loonkostensubsidie. Vakbeweging en werkgevers stellen dit voor aan het kabinet.

Zij willen dat ook werknemers die in de WAO dreigen te komen zo'n budget krijgen. De hoogte ervan moet afhankelijk zijn van de kans die de betrokkene heeft op werk. Hoe moeilijker de positie op de arbeidsmarkt, hoe hoger het budget. Op den duur kan het systeem ook voor bijstandsgerechtigden gaan gelden. Uiteindelijk zou het budget een bepaald percentage kunnen bedragen van de totale uitkering die de betrokkene in de komende jaren zal ontvangen.
Het voorstel gaat verder dan de plannen van het kabinet. In opdracht van de Tweede Kamer werkt het kabinet aan een wet om de reïntegratie van gedeeltelijk gehandicapte werknemers te bevorderen. De Kamer eist deze wet, nu duizenden WAO'ers door herkeuringen hun uitkering geheel of gedeeltelijk verliezen en vervolgens in de WW komen en daarna in de bijstand.
De sociale partners zijn bang dat de nieuwe wet een bundeling van de huidige regelingen wordt 'met een mooie strik erom', aldus F. Buurmeijer bij de presentatie van het voorstel.
Buurmeijer is voorzitter van het Tica, dat de uitvoering van de WAO en de WW coördineert. De sociale partners hebben hun voorstel in het Tica opgesteld.
De komende wet moet zeventig bestaande subsidieregelingen om WAO'ers en werklozen aan een baan te helpen, vervangen. Voor deze regelingen is nu per jaar 220 miljoen gulden beschikbaar. Er wordt nauwelijks gebruik van gemaakt, omdat de regels te complex zijn.
De sociale partners willen met hun plan het gebruik stimuleren. Toch verwacht Buurmeijer niet dat er meer geld nodig is. 'Het gaat nu om de omslag in de benadering.' Hij vindt het een doorbraak dat in het voorstel van sociale partners de nadruk wordt gelegd op de rol van de werkgever, de werknemer en de uitkeringsgerechtigde.
De Tica-voorzitter verwacht dat het beroep op de WAO en de WW kan dalen als tijdig van de budgetten gebruik wordt gemaakt. Hij noemt als voorbeeld een huisschilder die beide armen kwijtraakt en zijn oude beroep daardoor niet meer kan uitoefenen.
'Met het budget kunnen hij en zijn werkgever ander, vervangend werk creëren of elders zoeken', zegt Buurmeijer. 'Als dat zo lukt, bespaart het de werkgever verhoging van zijn WAO-premie en de werknemer blijft aan het werk.'

