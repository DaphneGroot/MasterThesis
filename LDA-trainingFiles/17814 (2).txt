Marc Herremans.
Marc Herremans tijdens de Zwintriatlon in Knokke.
Marc Herremans (Merksem, 19 december 1973) is een van Belgisch bekendste triatleten. Hij nam deel aan verschillende Ironman wedstrijden. Sinds 2002 is hij verlamd en neemt hij in een rolstoel deel aan deze sport.
Triatlons.
Door zijn vierde plaats in de Ironman Australia kon hij een kaartje bemachtigen voor de prestigieuze Ironman Hawaï. Op 6 oktober 2001 eindigde hij als zesde in de Ironman Hawaï. Dit is de zwaarste triatlonwedstrijd ter wereld en bestaat uit 3,86 km zwemmen, 180,2 km fietsen en 42,195 km marathonafstand lopen.
In 2002 werd hij door de Belgische sportpers tot sportpersoonlijkheid van het jaar benoemd.
Ongeluk.
Door een fietsval tijdens een training op het eiland Lanzarote op 28 januari 2002, raakte Herremans verlamd en kwam hij in een rolstoel terecht. Onverdroten heeft hij zijn sportcarrière niet stopgezet, maar is triatleet gebleven: met behulp van een voor zijn handicap omgebouwde fiets voor het lopen en fietsen en door alleen met de armen te zwemmen strijdt hij mee in aparte triatlons. In 2003 reed Herremans de Ironman in Hawaï van start tot finish uit.
Herremans startte de organisatie To Walk Again, die onderzoek doet naar ruggenmergletsels. De 32-jarige verlamde triatleet pakte op 22 oktober 2006 in zijn categorie hand-cycle de overwinning in de Ironman Hawaï, een hoogtepunt in zijn sportloopbaan. Na een niet-beëindigde Crocodile Trophy in 2007 wegens totale uitputting is Marc Herremans gestopt met topsport. Sindsdien is hij trainer van triatleten en andere sportmensen.
Privé.
Op 16 januari 2013 werd hij voor het eerst vader van een dochter.
