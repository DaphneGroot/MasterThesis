Zandkreekdam.
De Zandkreekdam is een afsluitdam in de Zandkreek tussen Kats op Noord-Beveland en Wilhelminadorp op Zuid-Beveland aan de Oosterscheldekant van het Veerse Meer. De Zandkreekdam is 830 meter lang, en is het tweede bouwwerk van de Deltawerken.
De aanleg van de Zandkreekdam maakte deel uit van het Drie Eilandenplan dat vanaf de jaren dertig werd ontwikkeld om Walcheren en Noord- en Zuid-Beveland met elkaar te verbinden. Na de Watersnood van 1953 werd dat plan opgenomen in de Deltawerken. Het Drie Eilandenplan werd als eerste onderdeel uitgevoerd. In het oorspronkelijke Deltaplan was de Zandkreekdam in de uiteindelijke situatie (naast een afgesloten Veerse Gat ook een afgesloten Oosterschelde) niet noodzakelijk. De dam zou aan twee zijden een van de Noordzee afgesloten waterbekken hebben. De gefaseerde uitvoering van de Deltawerken maakt de dam noodzakelijk: bij een wel al afgesloten Veerse Gat en een nog open Oosterschelde (of andersom) zouden de getijstromen de zandkreek in zeer korte tijd tot ver buiten de bestaande begrenzingen hebben uitgeschuurd. Door een dam te leggen ter plaatse van het wantij, waar de vloedstroom door het Veerse Gat die door de Oosterschelde ongeveer ontmoet, wordt dit voorkomen. Vergelijkbare overwegingen hebben geleid tot het bouwen van de Grevelingendam en de Volkerakdam.
Met de bouw werd in 1959 begonnen. Er werd gebruikgemaakt van standaardcaissons die 11 meter lang waren, 7,5 meter breed, en 6 meter hoog. Op 3 mei 1960 werden in het sluitgat twee gekoppelde caissons afgezonken, waarmee de afsluiting een feit was.
Behalve een dam is er ook een sluis gebouwd. Hierdoor is scheepvaart nog steeds mogelijk. De sluis ligt bij Kats.
De dam werd op 1 oktober 1960 geopend door Commissaris der Koningin in Zeeland, jonkheer A.F.C. de Casembroot.
In de periode na het jaar 2000 onderging de dam een aantal belangrijke aanpassingen.
De brug over de sluis kon voor lange wachttijden zorgen voor het verkeer over de drukke weg die over de Zandkreekdam loopt (de N256). Daarom werd er een tweede brug gebouwd, zodat, als de ene brug openstaat, het verkeer kan doorstromen over de andere brug.
Tevens werd er in 2004 een doorlaatkoker gemaakt, waardoor er weer zout water in het Veerse Meer kan stromen.
