	Pletnev bewaart passie zorgvuldig voor laatste deel
	Werken van Liszt, Beethoven, Bach/Busoni, door Mikhail Pletnev, piano. Amsterdam, Concertgebouw, 29 november.
De Russische pianist Mikhail Pletnev staat hoog op de wereldranglijst der pianisten; op zijn minst voor de organisatoren van de serie Meesterpianisten in het Concertgebouw in Amsterdam. Zijn spel aldaar was technisch zeer gaaf en qua virtuositeit indrukwekkend, maar over het algemeen ontbrak de passie in zijn interpretatie.
Het is heel begrijpelijk dat Pletnev zijn kruit nog even droog hield, met het explosieve meesterwerk van Liszt, de sonate in b klein, voor de boeg. Het is ook legitiem om in een vroege pianosonate (opus 2, nr. 2) van Beethoven zijn klassieke antecedenten, Haydn en Mozart, te benadrukken en niet de zwaarwichtigheid van de latere romantische Beethoven.
Dus speelde hij zonder dikdoenerij het eerste deel puntig en helder, met als relatieve uitschieters de rollende Sturm und Drang-akkoorden. Het tweede deel speelde hij sneller dan largo en de luid hamerende akkoorden klonken eerder droog dan appassionato.
Pletnev speelde deze sonate zoals zij in de tijd waarin zij ontstond ook functioneerde: tijdens privconcerten in Wenen waar de notabelen kletsend in- en uitliepen. De componist biedt vermaak.
Pas later werd de componist als verlosser gezien. Misschien dat Pletnev daarom de vier delen zonder onderbreking achter elkaar speelde.
Met de niet meer als Bach klinkende bewerking door Ferruccio Busoni van de Chaconne van Bach deed de virtuose pianistiek zijn intrede in het zorgvuldig opgebouwde concert. Aangezien deze lange variatiereeks van Busoni geen meesterwerk is, viel ook hier te verdedigen dat Pletnev enigszins nuchter en zakelijk speelde. Maar toen hij na de pauze zelfs het zwaar beladen Funrailles van Liszt zonder de bijbehorende dramatische ontwikkeling uitvoerde, begon de twijfel te knagen. Wat is er nodig om Pletnev te doen ontvlammen? Een rapsodische opeenvolging van een treurmars, een klaagzang en een triomferende polonaise vol met pianistische effecten, geschreven in de maand dat Chopin stierf en opgedragen aan enkele gesneuvelde Hongaarse onafhankelijkheidstrijders, is blijkbaar niet genoeg.
Zelfs de pianoverwoestende sonate van Liszt, waarin elk pianistisch en dramatisch vertoon betekenis krijgt in de evenwichtige en ongevenaarde vorm van het werk, miste aanvankelijk zijn uitwerking op Pletnev. Pas op tweederde van het stuk, als Liszt met een zeer complexe fuga terugkeert naar het uitgangsmateriaal van het werk, kreeg het briljante spel van Pletnev bij vlagen de bezieling die dit werk verdient.
Michael van Eekeren

