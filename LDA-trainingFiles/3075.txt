	De waarheid werkt altijd bevrijdend 'La Promesse' is ondanks alles een 'optimistische film'
	IS LUIK een grauwe stad, waar altijd een penetrante geur van chaos en misdadigheid hangt, een stad van ellende, vieze stegen en vergruisde baksteen?
Luik is 'de donderwolk boven België', heeft menig politiek scribent of journalist in krantencommentaren geschreven over de affaire-Cools, de maffiose koppelbazerij of over het nakende en overmijdelijke faillissement van de stad. Het is het Beiroet van Wallonië, een rellerige stad, een probleemstad in een land dat steeds meer zijn boedel scheidt: Vlaanderen wordt rijker, Wallonië verarmt.
In Luik werden politici 'geliquideerd', letterlijk en figuurlijk. De stadskassen zijn leeggeplunderd en de stad is versomberd. Toen Luik zijn duizend jaar vierde, in 1980, organiseerde het stadsbestuur pompeuze en uitbundige feesten. Er is toen voor miljoenen en miljoenen Belgische franks verknald én verzopen. In Luik, de vierde stad van België, walmt de ondraaglijke geur van het bederf.
Op nog geen dertig kilometer van Maastricht, waar - anders dan in Luik - de lichtjes in de winkelstraten fonkelen, leven mensen in verpauperde wijken in haast negentiende-eeuwse 'merde'. Luik is niet alleen, zoals vaker is geschreven, 'het Palermo aan de Maas', met zijn maffiose salauds en corrupte politici; het is ook nog eens - volgens de Brusselse krant Le Soir - 'een heruitgave van Boekarest'. Het wegennet telt zoveel gaten, schreef de krant, 'dat de voetgangers door het voorbijrijdend verkeer op een stortbad worden getrakteerd'. Het is een verkommerde stad. Luik, la cité ardente, 'de vurige stede', is door het verkwistende en nefaste socialistische beleid bankroet.
La Promesse, het nieuwe 'docudrama' van de Belgische cineasten Jean-Pierre (1951) en Luc (1954) Dardenne, speelt zich af in een groezelige voorstad van Luik. De film, de derde lange speelfilm van de gebroeders Dardenne, toont de Verelendung van 'het milieu' van clandestiene immigratie in het Luikse, de harde en meedogenloze wereld van koppelbazen en hun slachtoffers, de onbeschermde illegalen.
Het is een sociaal document. De film, die veel prijzen kreeg en ook nog eens is bekroond als de beste Belgische film van 1996 door de Unie van de Filmkritiek, is een portret van zulke illegale werkers. Igor is een jongen van vijftien. Zijn vader leidt een netwerk van clandestiene immigranten. Voor Igor is wat zijn vader doet 'heel normaal'. Igor, die als leerjongen werkt in een garage, wordt voortdurend door zijn vader opgevorderd. Hij helpt zijn vader en wordt zelf, willens nillens, een boef.
De film echter toont niet het portret van een jong misdadiger maar le mal dans son innocence, het kwaad in zijn onschuldige gedaante: een zoon die zijn vader in diens aannemersbedrjf helpt. De werkers, die slecht worden betaald, krijgen van hun baas tegen woekerprijzen onderdak. De zoon doet wat een vader van zijn zoon verlangt; hij stelt zich geen morele vragen, tot op een dag de jonge Igor zijn onschuld verliest.
Die dag krijgt hij op de bouwplek, waar de illegalen werken, bezoek van de immigratiedienst. Igor maant iedereen snel te vertrekken. De illegale Afrikaan Hamidou valt van de stellage. Net voor hij overlijdt, vraagt Hamidou aan Igor of hij voor diens vrouw Assita en zijn kind Tiga wil zorgen. Igor belooft, zonder dat zijn vader Roger daar iets van weet, zich over Assita en Tiga te ontfermen.
Door zijn belofte - la promesse - wordt Igor gedwongen zich vragen te stellen. Verscheurd door gevoelens van angst en respect voor zijn vader moet hij kiezen. Hij staat voor een dilemma. De film toont Igors Werdegang: 'de morele groei' van een vijftienjarige in een wereld van leugen en bedrog. Hij wil zijn belofte nakomen; dat is zijn keus.
Luik is grauw. Op de winderige Pont des Arches, beweren sommigen, weerspiegelt zich 'het onevenwichtige karakter van Luik'. Het is een haast 'lukraak opgetrokken stenen berg-en-dal-stad'. De hoge flats, grijs en monotoon, zijn de trots van het verpauperde Luik. Om de armoede in de volksbuurt Outremeuse, een eiland in de stad, te bestrijden, bouwden de socialisten het 'nieuwe Luik'.
Het ziet er echter zwart en somber uit; het prestigieuze Luik, dat de politieke bewindslui voor ogen stond, is net zo'n afgebladderde stad als beneden in Outremeuse. Aan de rand van Luik werden nieuwe woonkazernes gebouwd. De koppelbazen hebben er goed geld mee verdiend, daarin een handje geholpen door welwillende politici die hun ogen dichtknepen. Het is het decor van La Promesse.
Voor de film hadden de Dardennes ook Charleroi kunnen kiezen, waar juist afgelopen jaren zo veel (of misschien wel 'zo weinig') over de koppelbazen aan het licht is gekomen. Er vielen in Charleroi doden. De journalist Stéphane Steinier van La Nouvelle Gazette werd vermoord. Hij werkte, al is dat nooit bewezen, aan een onthullende serie voor zijn krant over de koppelbazerij in Henegouwen. Hij zou echter vermoord zijn omwille van een liefdesgeschiedenis.
De moordenaars, waaronder een rijkswachter, hadden banden met koppelbazen. Tegen de aanwezige journalisten op het proces werden doodsbedreigingen geuit. De 'spijtoptant' Joseph Condello, de kroongetuige tijdens het proces-Steinier, werd door het milieu 'tot de doodstraf veroordeeld'. De koppelbazenmaffia liet verscheidene koppelbazen, die hun praktijken wilden opgeven, vermoorden. La Promesse toont, zonder de Waalse maffia uitdrukkelijk te willen portretteren, die misdadige uitbuiting.
Igors vader vertikt het de verongelukte Hamidou naar een ziekenhuis te brengen. Hamidou bloedt dood en het lijk wordt gedumpt. Aan zijn vrouw wordt niet de waarheid verteld. Haar man, krijgt Assita te horen, is omwille van speelschulden op de vlucht geslagen.
Igor verzwijgt het voorval. Hij doet wat hij met Hamidou kort voor zijn dood heeft afgesproken, maar heeft tegelijkertijd ook wroeging. Hij wil Assita en Tiga niet bedriegen, maar ook zijn vader niet. Igor wenst het immorele spelletje niet langer mee te spelen. Hij breekt met zijn vader en slaat met Assita op de vlucht. Tussen hen ontstaat, ondanks conflicten, solidariteit en wederzijds begrip. De vrouw vertrouwt hem. Igor houdt zijn belofte.
De Dardennes maakten al eerder zulke 'docudrama's', vidéos d'intervention sociale, een soort verfilmde faction over fabrieksbezettingen, de overconsumptie van geneesmiddelen of de moeilijk verteerbare sluiting van een schooltje. De acteurs, geen professionals maar natuurtalenten, kozen ze uit duizend kandidaten voor de rol van Igor (de veertienjarige Jérémie Renier) of in Afrika voor die van Assita (Assita Ouédrogo uit Burkina Faso).
De film is met brede borstelstreken gemaakt, zeggen de Dardennes in hun 'intentieverklaring' bij La Promesse, niet met een fijn penseel. 'Als we een scène hadden waarin personages niet bewogen, hebben we ze herschreven. Als regisseurs kwamen we onbevangen op de set. We voelden ons telkens opnieuw helemaal vrij.' Daardoor is La Promesse een 'sociaal document'. De grauwe straatdecors en de kale interieurs tonen het verloederde en verpauperde Luik.
Maar tegelijk gaat de film ook over een moreel probleem. Dostojevski's De gebroeders Karamazov 'lag aan de basis van onze discussies toen we begonnen aan het scenario van La Promesse', zeggen de makers. In hun 'verklaring' citeren ze een dialoog uit het boek van Dostojevski tussen Marcel en zijn moeder. 'Hoe kan je meer nog dan iedereen schuldiger zijn in de ogen van iedereen? Er zijn moordenaars, boeven. Welke misdaden heb jij begaan om jezelf zo te beschuldigen, méér dan iemand anders?' Waarop Marcel antwoordt: 'Mijn liefste moeder, je moet weten dat iedereen schuldig is in de ogen van iedereen. Ik weet niet hoe ik je dat moet uitleggen, maar ik voel dat het zo is en het kwelt me.'
Het is de grondgedachte van de film. 'In een klimaat van een algemeen toenemend cynisme wordt waarheid steeds belangrijker', zeiden de gebroeders Dardenne in een gesprek met de Vlaamse krant De Standaard. 'Wij tonen dat die waarheid bevrijdend werkt. Daarom is La Promesse een optimistische film, hoe ellendig de levensomstandigheden er voor de personages ook uitzien.'

Foto
	Jéremie Renier in 'La Promesse'.

