	Cubaans orgel tovert Tropenmuseum om tot waar danspaleis
	Sugar & Spice: Skiffle Bunch Steelband, Shadow en La Familia Cuayo. Tropeninstituut, Amsterdam, tot en met 20 juni.
Met het geestdriftig geselen van olievaten uit Trinidad ging het Caribische onderdeel van het Holland Festival vliegend van start. Het aangekondigde dansfeest, na afloop in de marmeren hal, begon al op het smalle randje vrije vloer in de zaal. Dampend en stampend speelde de Skiffle Bunch Steelband het publiek uit de stoelen. Zanger Shadow maakte het extra gezellig met aanstekelijke meezingers, alleen van de roots die de organistoren graag hadden willen laten doorklinken was bij deze 'nieuwe calypsokoning' niet veel te bespeuren.
Tijdens het eerste deel van het concert - Shadow deed toen nog niet mee - haalden de muzikanten alles uit instrumenten wat er in zat. Van zwoegende bassisten tot flitsende sopraan-spelers, swingend en springend sloegen zij de vonken uit hun stalen vaten. Doordat ze dat vrijwel voortdurend allemaal tegelijk deden, kwamen vooral spectaculaire breaks uitstekend uit de verf. De watervlugge versieringen gingen in het geweld ten onder. Pas nadat Shadow zijn opwachting maakte kwam daarin verandering. Toen het orkest inbond om de zanger de ruimte te geven, bleek pas goed hoe geraffineerd de arrangementen in elkaar staken.
In de hal stonden inmiddels een draaiorgel, conga's en timbales klaar. 'Cien a¤os de tradici¢n' prijkt in sierlijke letters op het front van het cederhouten draaiorgel uit Cuba. Maar na honderd jaar traditie bleek ook de familie Cuayo het daarmee niet zo nauw te nemen, getuige een substantile Beatles-potpourri. Muziekvorsers of festivalmakers mogen dan nog zo begaan zijn met de traditie achter de traditie, voor muzikanten in de amusementssector geldt vooral het criterium van brood op de plank.
Citaten van opera-aria's en andere gouden westerse melodien zijn van oudsher vaste prik in het middendeel van een danz¢n, de met Cubaanse percussie verlevendigde variant van de contradanza. Maar een heel nummer baseren op geleend repertoire is ongebruikelijk, en hopelijk blijft dat zo. Want al deden de begeleidende percussionisten hun best de Beatles-ballads op te peppen tot vrolijke dansmuziek, de bedaagde melodien zaten de gebruikelijke onweerstaanbare swing toch danig in de weg.
Die kwam in de overige nummers wel degelijk tot zijn recht. Onder toeziend oog van Lon van Leeuwen, telg uit de Amsterdamse draaiorgelfamilie Perlee en inmiddels de trotse eigenaar van het Cubaanse orgel, draaiden de Cubanen soepel vijftien kilo aan orgelboeken door het mechaniek en toverden de statige marmeren hal van het Tropeninstituut om tot een feestelijk danspaleis.
Peter van Amstel

