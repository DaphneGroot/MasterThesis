	De portefeuille van Karin Bloemen
	'Meewerken aan reclamespots is goed geld verdienen. Tien jaar geleden had ik een contract met Amstel Bier. Daar kreeg ik een bedrag voor waar ik van schrok, zo hoog. Ik kocht er een grachtenpand van in Amsterdam. Bizar vond ik het, dat ik zoiets kon doen. Ik was kinderlijk trots. In een interview noemde ik mijn huis ''m'n Amsteltje''. Kwam er een brief van de fabriek: of ik dat in het vervolg wilde laten.
'Over geld dat je van een ander krijgt moet je zwijgen. Dat is de code. Ik maak nu bijvoorbeeld televisieprogramma's voor de Vara. Over mijn beloning zeg ik lekker niks. Maar ik heb op zich niets te verbergen hoor. Je mag best weten wat ik als directrice van mijn eigen theater-bv's verdien: een ton. Dat vind ik een mooi bedrag. Het is net zoveel als iedere andere directeur, denk ik.
'Ik doe alleen nog reclame als ik er lol in heb. En dan nog ben ik voorzichtig. Je moet vreselijk uitkijken voor je imago. De mensen die bij de Vara in vaste dienst zijn, zoals Paul Witteman en Sonja Barend, mogen niet eens meewerken aan reclamecampagnes. Dat staat in hun contract. Hun geloofwaardigheid mag niet worden aangetast.
'Ik kom uit een middenstandsgezin. Mijn ouders hadden een cadeauwinkel in Schagen. Toen ik negen was, stond ik al achter de toonbank. De moraal bij ons was: werk hard voor je geld en besteed het op verantwoorde wijze aan je dagelijkse levensbehoeften. Beleggen in effecten kwam niet ter sprake. Zo doe ik het nog steeds. Aandelen, clickfondsen, het is allemaal niks voor mij. Ik investeer al mijn geld in de zaak.
'Op mijn 23ste rondde ik mijn opleiding af aan de kleinkunst-academie. Het ging qua financiën meteen hard. Ik kreeg een rol in De zoon van Louis Davids met een salaris van veertienhonderd gulden per maand. Dat vond ik toen waanzinnig veel. In die tijd ontving ik ook nog eens de Pall Mall Export-prijs, een toneelprijs. Tienduizend piek extra had ik ineens. Daar ben ik van naar New York gegaan om te studeren. Dat was mijn grootste wens.
'Ik heb eigenlijk nooit zonder werk gezeten. In de afgelopen dertien jaar ben ik natuurlijk niet goedkoper geworden. Het gaat nu goed met me, maar ik heb ook tegenslagen gekend. In 1991 ging mijn manager failliet. Hij trok mij bijna mee, want naar de ruim twee ton die ik nog van hem te goed had, kon ik fluiten. Maar ik heb het overleefd. Mijn bv's zetten tussen de één en twee miljoen gulden om en maken winst.
'Ik zorg prima voor mezelf, maar probeer ook goed te zijn voor mijn medewerkers. Dat vind ik heel belangrijk. Ik naai ze niet of zo. En voor mijn moeder, die jaren in de bijstand heeft gezeten, heb ik laatst een huisje gekocht. Ik vind het heerlijk dat ik nu zoiets kan doen. Er zit overigens gewoon een hypotheek op. Zij betaalt me wat huur. Helemaal geven kan ik dat huis nog niet. De roddelbladen hebben het idee dat ik miljonair ben. Laatst las ik dat ik vier miljoen gulden bezit. Ik heb me rot gelachen. Was het maar waar.'
Boudewijn Geels

