Robin Williams.
Fans legden na zijn overlijden bloemen neer aan het huis waar "Mrs. Doubtfire" opgenomen werd
Robin McLaurin Williams (Chicago, 21 juli 1951 – Tiburon (Californië), 11 augustus 2014) was een Amerikaans acteur en komiek.
Voor zijn bijrol in "Good Will Hunting" kreeg hij in 1998 een Academy Award, nadat hij daarvoor drie keer eerder was genomineerd. Daarnaast kreeg hij meer dan veertig andere acteerprijzen toegekend, waaronder Golden Globes voor "Mork & Mindy", "Good Morning, Vietnam", "The Fisher King", "Aladdin", "Mrs. Doubtfire" en Emmy Awards voor "Carol, Carl, Whoopi and Robin" en ' en Saturn Awards voor "Aladdin" en "One Hour Photo".
Carrière.
Williams werd in zijn jeugd als hyperactief omschreven. Zijn talent om mensen aan het lachen te maken, ontwikkelde hij onder andere door stand-upcomedy. Zijn improvisatietalent, in combinatie met een hoeveelheid aan typetjes en accenten, zijn in veel filmrollen terug te vinden.
Zijn eerste grote rol was die van de buitenaardse Mork in de komische televisieserie "Mork & Mindy" uit 1978. Veel van Williams' rollen hebben een komisch karakter, zoals die in "Mrs. Doubtfire". Niettemin speelde hij ook serieuzere personages zoals in "Awakenings" en "What Dreams May Come". In 2002 verscheen hij in zowel "Insomnia" als "One Hour Photo" als psychopaat.
"Good Morning, Vietnam" (1987) was een belangrijke film in Williams' carrière, aangezien de meeste van de humoristische radio-uitzendingen daarin door hem ter plekke werden geïmproviseerd. Dit leidde tot Williams' eerste nominatie voor een Oscar, die voor beste acteur in een hoofdrol. Bij zijn vierde nominatie in 1998 ontving hij het beeldje daadwerkelijk voor zijn bijrol in "Good Will Hunting".
In 2014 speelde hij na dertig jaar weer een rol in een televisieserie, namelijk "The Crazy Ones" met onder meer Sarah Michelle Gellar.
Met zijn eerste vrouw richtte hij de Windfall Foundation op, een filantropische instelling die geld inzamelt voor verschillende goede doelen.
Biografie.
Zijn eerste huwelijk duurde van 4 juni 1978 tot in 1988. In 1983 kreeg hij een zoon. Op 30 april 1989 trouwde hij voor de tweede maal, en uit dat huwelijk kreeg hij een dochter en een zoon. In 2008 scheidde hij van zijn tweede vrouw. In 2009 onderging Williams een hartoperatie. In 2011 trouwde hij voor de derde maal.
Overlijden.
Op 11 augustus 2014 meldde de politie van Marin County (Californië) dat Williams dood in zijn woning was gevonden. Hij had zelfmoord gepleegd door ophanging. De acteur kampte al decennialang met een alcoholverslaving en was volgens zijn woordvoerster al enige tijd depressief. Drie dagen na zijn overlijden verklaarde zijn weduwe dat hij sinds kort wist dat hij aan de ziekte van Parkinson leed. Uit de lijkschouwing bleek, dat hallucinaties een mogelijke oorzaak van zijn zelfmoord konden zijn geweest: Williams leed aan Lewy-body-dementie.
Williams werd een dag na zijn dood gecremeerd en zijn as is uitgestrooid in de Baai van San Francisco.
Doordat Williams nog tot vlak voor zijn dood werkte, zijn er na zijn dood nog films uitgekomen waarin hij een (hoofd)rol in had, waaronder "Boulevard".
Trivia.
My tombstone will say: "Henry Altmann, 1951 dash 2014". I knew until now, it's not the dates that matter. It's the dash."
