Tuin.
Kasteeltuin in de Portugese stad Castelo Branco
Een tuin is een (begrensd) stuk grond waar gewassen worden geplant of verbouwd. Een tuin kan utilitair van aard zijn, een groentetuin, wetenschappelijk, een botanische tuin, of decoratief, een siertuin. In het laatste geval kan deze ontworpen zijn door een tuin- en landschapsarchitect en een bepaalde stijl hebben, zoals een Engelse of een Franse tuin.
Geschiedenis.
Met het ontstaan van de eerste vaste woonplaatsen, verschenen ook de eerste akkertjes. Om vernieling en vraat van dieren en gewassen te voorkomen, werd er een dichte, vaak stekelige beplanting, omheen geplaatst. Omdat in Nederland de wilg, de hazelaar en de meidoorn van nature veel voorkomen, werden deze vaak gebruikt als omheining. Het ging dan om de twee- of driejarige takken daarvan; deze zijn soepel en buigzaam genoeg om ermee te kunnen vlechten. Zo'n omheining noemde men een tuun of een tuin (in het verwante Duits betekent "Zaun" nog steeds omheining). Later ging de naam van de omsluiting over op het omsloten terrein zelf.
De term tuin of "tuun" werd ook gebruikt voor het vlechtwerk in rivieren en beken om paling te vangen in de zogenaamde aalstallen.
Daarnaast werd er bij de bouw van een klooster ook een ommuurde tuin aangelegd voor de verbouw van o.a. medicinale kruiden.
Hedendaags is de tuin (aldus in Nederland) meestal een door schuttingen afgesloten stuk grond waar men recreÃ«ert. De tuincentra doen het anno 2005 zeer goed met het verkopen van siergewassen en tuinmeubels. Er wordt steeds meer geld aan de tuin en aanverwante artikelen uitgegeven. Mensen zien de tuin steeds meer als het "verlengde van de huiskamer". In andere landen komt het soms voor dat tuinen niet afgesloten zijn. Ook zijn er tuinhuisjes en schuurtjes voor het opbergen van gereedschap en fietsen, en plantenkassen voor het kweken van planten.
In het Westland wordt een glastuinbouwbedrijf ook met het woord tuin aangeduid. Men spreekt daar ook van tuinen als men het bedrijf aan iemand laat zien.
