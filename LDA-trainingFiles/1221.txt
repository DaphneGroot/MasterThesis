	Rebellen Zaire nemen centrum van goudhandel in na felle strijd
	AP, Reuter
BUNIA
De Zaïrese rebellen in het oosten van het land hebben de belangrijke plaats Bunia, een centrum voor de goudhandel, ingenomen en een grote goudmijn, eigendom van president Mobutu Sese Seko zelf. Bij de slag zouden volgens ooggetuigen honderden soldaten en strijders zijn gesneuveld.

De verovering is een belangrijke overwinning voor de rebellen van Laurent Kabila. Bunia beschikt over een geasfalteerde landingsbaan en is daarom van groot strategisch belang. De grond in de wijde omtrek van Bunia zou honderd ton goud bevatten en de rebellen van een grote bron van inkomsten kunnen voorzien. Het totale gebied waarvoor goudconcessies worden uitgegeven in de regio is 83 duizend vierkante kilometer groot.
Gevluchte inwoners uit de streek bevestigden dat goudmijn van het bedrijf Kimin, tachtig kilometer ten noorden van Bunia, door de rebellen is veroverd op het Zaïrese leger. Het is de grootste mijn in de Kilo Moto-concessie van tweeduizend vierkante kilometer die in handen is van de Canadees-Belgische maatschappij Mindev. Volgens de regionale commissaris Mbembe Ndoy, die naar de rebellen is overgelopen, hebben regeringssoldaten de mijn geplunderd voordat zij de benen namen.
Om Bunia is hard gevochten op 24 december. Volgens de betrokken commandant van de rebellen vonden 307 regeringssoldaten de dood en telden zijn eigen gelederen 75 slachtoffers. Een medewerker van het plaatselijke Rode Kruis zei dat burgers 242 lijken hadden begraven, op twee na allen soldaten.
Bunia is een centrum voor de handel in goud, dat met vliegtuigjes wordt opgehaald. De stad is door het leger grondig geplunderd. 'Drie weken geleden begon het plunderen, dus ze hebben tijd genoeg gehad om alles weg te halen', zegt de zakenman Morgan Morisha. Volgens zijn collega Emmanuel Mambala zijn zeer veel inwoners in die tijd de stad uitgevlucht. Soldaten beschuldigden burgers ervan de rebellen te helpen en 'als je ze niet kon betalen, dreigden ze je te doden, en veel mensen werden ook gedood.' De meeste burgers zijn na de vlucht van het leger in de stad teruggekeerd.
Kabila, leider van de Alliantie van Democratische Krachten voor Congo-Zaïre, deed vorige maand een oproep aan de buitenlandse maatschappijen die in de provincies Zuid- en Noord-Kivu concessies hebben in de winning en andere delfstoffen om de werkzaamheden in het door de rebellen veroverde gebied te hervatten. Als ze zich niet voor 3 januari bij Kabila's zouden melden voor overleg, zouden hun rechten vervallen, waarschuwde Kabila, die dertig jaar lang een kleine guerrillagroep in stand wist te houden door het smokkelen van goud.
Na de terugkeer van de Zaïrese president Mobutu Sese Seko vorige maand en de benoeming van een nieuwe opperbevelhebber, maakt het leger zich op voor een tegenoffensief. De rebellen maakten melding van aanvallen, maar zeggen die tot nu toe echter alle te hebben afgeslagen en verder op te rukken naar Kisangani, de belangrijkste havenstad aan de rivier de Zaïre in het noorden.

