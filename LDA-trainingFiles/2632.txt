	Een duivels dilemma
	'Het probleem is dat de politiek haar oor laat hangen naar de volkswil. Kijk- en luistergeld betalen we nu nog wel, maar verhogen is er niet bij. Voor het volk, en daarmee voor de volksvertegenwoordigers, is voetbal belangrijk. Oorlog ook. Maar wat stelt de omroep nu voor, en in het bijzonder dat deel dat niet alleen maar leuk wil zijn?'
De 64-jarige Stefan Felsenthal, voormalig chef cultuur bij de NOS, zegt keer op keer een opgewekt mens te zijn. Maar begin bij hem niet over de toekomst van de publieke omroep, want dan zal hij grimmig moeten formuleren. 'Wat wil je anders? Er zijn een paar landen die nog weerstand bieden, maar daarna zal het met de publieke televisie afgelopen zijn.'
Het pessimisme van Felsenthal contrasteert scherp met het gematigd optimisme dat in Hilversum over de toekomst van de publieke omroep heerst. Komende maand spreekt de Tweede Kamer zich uit over de wijze waarop het bestel moet worden georganiseerd. Lange tijd bestond er bij de omroepen de angst dat in die discussie een van de drie publieke kanalen zou sneuvelen. Inmiddels constateert NOS-voorzitter Andr van der Louw tevreden dat de politiek in ieder geval tot het jaar 2000 niet aan het aantal publieke netten zal tornen.
'Maar is op den duur bij het publiek, bij de gemiddelde televisiekijker wel de wil aanwezig om de rekening van de publieke omroep te betalen?', vraagt Felsenthal zich hardop af. 'Een retorische vraag, natuurlijk. De publieke omroep bevindt zich between the devil and the deep blue see. De politiek toont goede wil, maar neemt geen beslissingen. Zij zou duidelijk moeten vaststellen wat je wel en wat je niet moet doen. Breed programmeren - van kunst tot grootschalig amusement - wordt voor Nederland 1, 2 en 3 steeds moeilijker. Het gaat nu eigenlijk al niet meer. Met voetbal en evenementen als het Eurovisie Songfestival worden de cijfers kunstmatig hoog gehouden.'
Op termijn is voetbal, zo stelt Felsenthal, voor de publieke omroep financieel niet meer op te brengen. En voor amusement wil straks niemand meer kijk- en luistergeld betalen. 'De Nederlander zal zich afvragen: waarom moet ik geld betalen voor iets dat de commercilen gratis leveren?'
De publieke omroep moet het derhalve hebben van hoogwaardige televisie, oftewel 'smal programmeren': kunstprogramma's, diepgravende nieuwsprogramma's. Alleen daarin ligt de rechtvaardiging voor het bestel. Felsenthal is het dan ook niet eens met staatssecretaris Nuis die afgelopen week in zijn nota over de toekomst van het bestel ook 'verstrooiing en amusement' tot de taken van de publieke omroep rekende.
'Een publieke omroep die zich beperkt tot zogenoemde publieke kerntaken, schiet zijn doel voorbij, omdat hij slechts een beperkt deel van de samenleving en voornamelijk de maatschappelijke bovenlaag zal bereiken', stelt Nuis.
Die redenering klopt op zichzelf wel, stelt Felsenthal, maar toch is er in zijn ogen geen alternatief voor smalle programmering. Want de brede aanpak van Nuis leidt tot een bij voorbaat verloren concurrentieslag met de commercile zenders. Die wordt nu wel aangegaan en heeft in de Hilversumse praktijk desastreuze gevolgen voor de programma's die onomstreden tot de kerntaken van de publieke omroep worden gerekend. 'De culturele programma's zijn naar de randen van de avond geschoven. Zo gaat dat. Eerst richting de rand, daarna er overheen gecentrifugeerd.'
Die centrifugale kracht valt terug te voeren op de STER. De introductie van reclame binnen het publieke bestel is volgens Felsenthal het begin van het einde geweest. 'Er ontstond daardoor een dubbele duimschroef: afhankelijk zijn van slappe politici, en tegelijk onder de invloed van de industrie komen te staan. Want als de STER bepaalt wanneer cultuur mag worden uitgezonden, dan kun je toch gerust spreken van benvloeding van het programmapakket?'
De keuze tussen 'smal' en 'breed' programmeren is wat Felsenthal het 'duivelse dilemma' van de publieke omroep noemt. 'Ik snap ook wel dat de publieke omroep niet alleen toneelmonologen, uitgesproken door dunne acteurs kan uitzenden. Een publieke omroep dient van het publiek te zijn. En smal programmeren, het uitzenden van hoogwaardige programma's, brengt een zekere marginalisering met zich mee.'
Het levert echter ook een toevloed aan goede programma's op. 'Als de geldbedragen die nu in Nederland worden uitgegeven aan voetbal en amusement voortaan naar goede nieuwsprogramma's zouden gaan, dan hoeft smalle programmering niet tot een marginaal bestaan te leiden. Neem Buitenhof. Dat is niet het duurste programma dat wordt gemaakt. Maar iedereen zal het erover eens zijn dat het een fatsoenlijk programma is. Van dat soort kun je er dan meer maken. Met meer middelen.'
Het 'duivelse dilemma' van Felsenthal geldt niet alleen voor Nederland. Iedere publieke omroep in de westerse wereld heeft ermee te maken. Felsenthal zelf kent vooral de situatie in Duitsland. Nadat hij van 1972 tot 1990 chef cultuur bij de NOS was geweest, werd hij vervolgens bij het ZDF, het tweede publieke kanaal van Duitsland, Leiter der Hauptredaktion Theater und Musik. Die functie vervulde hij tot vorige maand. Felsenthal: 'In Duitsland is de situatie nog slechter dan in Nederland. Twee conglomeraten, die van Bertelsmann en Kirch, hebben de media in handen. De Duitse publieke omroep kan daarom nauwelijks experimenteren. Elk nieuw idee wordt door die conglomeraten naar het publiek vertaald als smijten met geld.'
'Sag mal, verehrtes Publikum, bist du wirklich so dumm?', vraagt Felsenthal zich met Kurt Tucholsky af. En opnieuw is het een retorische vraag. In 1995 verbleef hij lange tijd in een revalidatiecentrum. Daar zag Felsenthal, toen hij de televisie in de gemeenschappelijke ruimte op een programma over Mahler zette, hoe 'iedereen bij het woord cultuur Goebbelsachtige bevliegingen kreeg. ''Vier! Vier! RTL 4'', schreeuwde de zaal. Mahler? Uit alle rolstoelen rolde braaksel.'
De publieke omroep zal als informatiekanaal voor nieuws, kunst en cultuur verdwijnen, zo weet hij zeker, de goede bedoelingen van de politici en de opwekkende geluiden uit Hilversum ten spijt. Wat tegen die tijd overblijft zijn 'drie  vier conglomeraten die uitmaken wat wij mogen zien en horen. Pavarotti 3, dus. In het beste geval Carmen. Ofwel: het Arenagevoel.'
Fokke Obbema
Ronald Ockhuysen

Foto
	Stefan Felsenthal FOTO BERT VERHOEFF - DE VOLKSKRANT

