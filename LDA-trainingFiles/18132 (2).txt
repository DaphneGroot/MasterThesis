Katja Schuurman.
Katja Schuurman (Bunnik, 19 februari 1975) is een Nederlands actrice, zangeres en presentatrice.
Jeugd en opleiding.
De vader van Schuurman is van oorsprong Nederlands, haar moeder Surinaams-Chinees en komt van Curaçao.
Katja Schuurman is de oudere zus van de zangeres en actrice Birgit Schuurman (1977). Ze bezocht het Montessori Lyceum Herman Jordan in Zeist, waar ze haar eerste ervaring opdeed met televisie toen ze speelde in de serie "Uit de school geklapt" (1993) van de NCRV.
Na het behalen van haar vwo-diploma speelde Schuurman diverse kleine rollen voor televisieseries. Ze volgde een studie politicologie, doch daar hield ze het spoedig voor gezien. Haar filmdebuut was in 1996 in de Nederlandse speelfilm "De zeemeerman", met medespelers als Gert-Jan Dröge.
Televisie en zang.
Haar doorbraak kwam met haar rol als Jessica Harmsen (1994-1999) in de tv-soap "Goede tijden, slechte tijden". Ook vormde ze met "GTST"-collega's Guusje Nederhorst en Babette van Veen de meidengroep Linda, Roos & Jessica, waarmee ze in 1995 de nummer 1-hit "Ademnood" maakte, en de latere singles "Alles of niets", "Lange nacht", "Goeie dingen", "Druppels" en "1999X".
Daarnaast hield Schuurman er een eigen zangcarrière op na. Ze scoorde hits met onder meer "Maar nu heb ik er een", "Wereldmeid", "Totaal verkocht" en "Lover or friend". Haar eerste drie solo-singles uit de jaren 1996/'97 waren onderdeel van een reclamecampagne voor het Nederlandse computermerk Laser. Schuurman adverteerde rond 2004/2005 voor de Gouden Gids.
Eind jaren negentig was Schuurman videojockey op het toen nog volledig Engelstalige MTV. Hier presenteerde ze het programma "So 90s", waarin typische videoclips uit de jaren negentig te zien waren. Dit programma werd in veertien landen uitgezonden.
Actrice en presentatrice.
In 2003 speelde zij een hoofdrol in de film "Interview" van Theo van Gogh, samen met Pierre Bokma. In 2004 volgde de jongerenproductie "Cool", eveneens van Theo van Gogh. Schuurman was erg getroffen door de moord op Van Gogh, die zij als een goede vriend beschouwde: een jaar na de moord presenteerde zij de BNN-documentaire "Prettig weekend, ondanks alles", waarin door de journalist Stan de Jong het politie-onderzoek naar de Hofstadgroep werd geanalyseerd. De documentaire over de Hofstadgroep was Schuurmans eerste documentaire, maar sindsdien is zij vaker betrokken bij het maken van programma's.
In 2003 speelde ze in het theaterstuk "Onze Jeugd!" en twee jaar later stond ze nogmaals op het podium in het stuk "Mijn Huis Uit" samen met Nelly Frijda. In 2005 was ze eveneens te gast bij "Zomergasten". In december 2005 bracht ze een nieuw kerstnummer uit, samen met De Jeugd van Tegenwoordig: "Ho ho ho". Deze single werd opgenomen voor het programma "Katja vs. Bridget". In dit BNN-programma ging Schuurman de strijd aan met collega Bridget Maasland. Ze won uiteindelijk met 5-2 de strijd van Maasland.
In 2006 nam Schuurman het initiatief tot het oprichten van de stichting Return to Sender, een fair trade organisatie. Zij is nu nog steeds voorzitter van deze stichting, die onder meer producten aan de Hema verkoopt. Zij maakte over de projecten van Return to Sender een serie documentaires voor de voormalige omroep LLiNK.
Overstap naar NET 5.
In september 2008 stapte Schuurman over naar NET 5. Ze speelde er in 2009 samen met Bracha van Doesburgh en Eva Van Der Gucht in de serie "S1NGLE", gebaseerd op de gelijknamige krantenstrip. Ook presenteerde zij met Daphne Bunskoek het praatprogramma "De Tafel van 5", gebaseerd op het Amerikaanse programma "The View". Vanwege lage kijkcijfers werd dit programma na vier weken gestopt.
Overig.
Op 2 november 2016 kwam de eenmalige glossy "DOOD" uit waarvan Schuurman hoofdredacteur was. In 2017 verscheen een bundel erotische gedichten die door haar waren samengebracht onder de titel "Verboden vruchten - erotische verhalen en gedichten uit de wereldliteratuur".
Privéleven.
Schuurman had sinds 2004 een relatie met acteur Thijs Römer met wie ze in 2006 trouwde. Samen hebben zij een dochter. In 2015 kwam aan het huwelijk een eind.
Momenteel is ze verlooft met Freek van Noortwijk.
