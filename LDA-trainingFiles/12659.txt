Pieter Post (architect).
Gravure Stadhuis van Maastricht naar tekening Post (1666)
"Graaf Willem II van Holland verleent privileges aan de dijkgraven van Spaarndam in 1255", door Caesar van Everdingen (figuren) en Pieter Post (architectuurelementen), 1654 (collectie Gemeenlandshuis van Rijnland in Leiden)
Pieter Post (Haarlem, gedoopt 1 mei 1608 - Den Haag, begraven 8 mei 1669) was een Nederlands architect en kunstschilder. Hij werd in 1645 de hofarchitect van stadhouder Frederik Hendrik en Amalia van Solms. Post kan worden beschouwd als een belangrijke vertegenwoordiger van het Hollands classicisme, samen met Philip Vingboons en Arent van 's-Gravesande. Hij kreeg opdrachten van diverse Hollandse stadsbesturen.
Biografie.
Post was de zoon van een Leidse glazenmaker en begon zijn loopbaan als kunstschilder, net als zijn jongere broer Frans. Na een aantal jaren in Rome werkzaam te zijn geweest als schilder, kwam hij in dienst bij Jacob van Campen en assisteerde bij de projecten van het Mauritshuis (Den Haag), in opdracht van Johan Maurits van Nassau-Siegen, het Huygenshuis van Constantijn Huygens en de St. Sebastiaansdoelen (Den Haag). Na het overlijden van Jacob van Campen kreeg Pieter Post steeds meer zelfstandige opdrachten. Zijn invloed op het werk van Jacob van Campen mag niet worden onderschat en is onderwerp van discussie.
Pieter Post werkte mogelijk als bouwopzichter of tekenaar aan het paleis in Honselersdijk – het meest ambitieuze van alle Oranjepaleizen – en Huis ter Nieuburch in Rijswijk. Sommige schrijvers suggereren dat ook Pieter Post in Brazilië is geweest, net als zijn broer Frans. Pieter Post zou een ontwerp voor Mauritsstad hebben geleverd.
In 1651 publiceerde Post een achttal gravures naar aanleiding van de begrafenis van stadhouder Frederik Hendrik. Cornelis Ryckwaert was een medewerker en leerling van Post. De dochter van Pieter Post trouwde met Frederik Ruysch, de Amsterdamse anatoom-bioloog-verzamelaar.
Werken.
Ontwerpen van Pieter Post vonden in heel Europa navolging. Het kasteel Sonnenburg, een commanderij van de Johannieter Orde in Słońsk vlak bij de Poolse stad Kostrzyn nad Odrą (aan de Oder-Neissegrens), werd van 1662 tot 1667 door de in Pruisen en Brandenburg werkzame Nederlandse bouwmeester Cornelis Ryckwaert gerealiseerd naar een ontwerp van Pieter Post. Het kasteel is thans een ruïne, maar leeft voort in het door Daniël Wolff, baron van Dopff, in 1698 gekopieerde kasteel Neercanne bij Maastricht. Een bijna exacte kopie van de toren van het Maastrichtse stadhuis, eveneens van Pieter Post, is te zien als bovenbouw van de zogenaamde Eendentoren van het klooster Troitse-Sergieva Lavra in de buurt van Moskou.
