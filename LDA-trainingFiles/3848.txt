	Keuzegids Hoger Onderwijs constateert lichte vooruitgang bij universiteiten    Hbo niet beter geworden ondanks extra aandacht en geld
	Van onze verslaggeefster
AMSTERDAM
 Ondanks extra aandacht en geld voor de kwaliteit van het hoger onderwijs is het hbo de afgelopen twee jaar niet beter geworden. De universiteiten boekten een lichte vooruitgang. Dat concluderen de samenstellers van de Keuzegids Hoger Onderwijs, die vandaag verschijnt, uit een grootschalige enqute onder studenten.

De studentenbond ISO noemt de conclusies schokkend, de studentenvakbond LSVb vindt ze voorbarig. De VSNU, de vereniging van universiteiten, ziet er een aansporing in om nog harder aan de kwaliteit te werken. De Hbo-raad is van mening dat de scholen de signalen serieus moeten nemen.
Voor de keuzegids werden 15 duizend studenten ondervraagd, gemiddeld veertig per opleiding. De studenten spraken zich uit over zaken als inhoud en samenhang van het programma, de docenten en de faciliteiten.
Voor een deel is de rangorde die in de gids is aangebracht, gebaseerd op het oordeel van onafhankelijke visitatiecommissies die periodiek de kwaliteit van het hoger onderwijs doorlichten.
Studenten plaatsten de instellingen die twee jaar geleden bovenaan stonden, opnieuw aan de top. Bij de universiteiten zijn dat Maastricht, Wageningen en Tilburg. De (technische) Universiteit Twente scoort hoog, en de Vrije Universiteit in Amsterdam is opnieuw de sterkste van de 'klassieke' universiteiten. De favoriete hbo-scholen zijn De Horst in Driebergen, en de hogescholen in Ede en Maastricht.
De rapportcijfers per opleiding lopen uiteen. De studie rechten in Groningen is volgens de studenten het meest schools; de studie krijgt een 5,4 voor 'zelfstandig leren denken'.
Rechten in Maastricht behaalt een 7,5. Geneeskunde in Maastricht krijgt een 8,3 voor dit punt, terwijl Leiden (5,9) in dat opzicht het meest schools wordt gevonden.
De hoogste totaalscore over alle onderdelen waarvoor een rapportcijfer werd gegeven, was voor pabo De Kempel in Helmond (8,1) en voor geneeskunde in Maastricht (7,8). De opleiding journalistiek in Zwolle scoort het laagst, met een 6,3.
De studentenbond ISO is van het rapport geschrokken. 'Het is dramatisch om te moeten concluderen dat het toekennen van meer geld geen gevolgen voor de kwaliteit heeft gehad', zegt Erik van Buiten, voorzitter van het ISO.
'We vinden het zorgelijk dat het collegegeld de afgelopen jaren is verhoogd, en dat studenten blijkbaar niet het idee hebben dat ze er iets voor terugkrijgen. Minister Ritzen moet hier zeker rekening mee houden.' Volgens het ministerie van Onderwijs vindt Ritzen dat het hoger onderwijs goed is, maar dat het nog beter kan.
De Hbo-raad vindt het goed dat studenten zelf om hun mening is gevraagd, omdat zij de belangrijkste consumenten van het onderwijs zijn. 'De hogescholen moeten er echt iets aan doen', zegt een woordvoerder. De raad tekent wel aan dat er in de enqute geen sprake was van een kwaliteitsstandaard. Studenten konden niet zeggen of hun opleiding aan een bepaalde standaard voldeed, maar er werd hun gevraagd of hun eigen universiteit of hogeschool een cijfer te geven. Dat maakt de rapportcijfers per opleiding niet vergelijkbaar.
Ook de studentenvakbond LSVb wijst daarop. Voorzitter Larissa Pans raadt studenten daarom aan zich niet alleen op de keuzegids te baseren, maar vooral ook deel te nemen aan open dagen of meeloopdagen.
'Wat in de keuzegids vooral opvalt, is het verschil tussen de mening van deskundigen en die van studenten.' Pans noemt het voorbeeld van de kleine antroposofische pabo in Zeist, de Hogeschool voor opvoedkunst, die door studenten zeer hoog wordt gewaardeerd en door deskundigen laag. 'Dat maakt het moeilijk om uit de gids op te maken of een opleiding goed is of slecht.'
De vereniging van universiteiten VSNU zet grote vraagtekens bij de onderzoeksmethode, maar ziet in de constatering dat de universiteiten licht vooruit zijn gegaan een aansporing om de kwaliteit verder te verbeteren.

