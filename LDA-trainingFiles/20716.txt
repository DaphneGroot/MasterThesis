Vengaboys.
Vengaboys (uit te spreken op zijn Spaans als "Bengaboys") is een Nederlandse dance-act die tussen 1997 en 2000 zowel in Nederland als daarbuiten grote hits scoorde. In 2010 maakte de groep een comeback. De muziek van de Vengaboys valt onder dance, eurodance en eurohouse.
Geschiedenis.
De eerste single van de Vengaboys heet "Parada de tettas" en verscheen in de zomer van 1997. Aanvankelijk was er het verhaal dat twee dj's, DJ Delmundo en Danski, met een oude schoolbus de stranden van Spanje onveilig maakten. Onderweg zouden vier zangers en zangeressen opgepikt zijn, ieder afkomstig uit een ander werelddeel. Tijdens illegale optredens zou er ook regelmatig chaos zijn ontstaan, omdat de bandleden met bankbiljetten naar het publiek gooiden. Verder zou de politie hen op de hielen zitten en werden de mastertapes gestolen. Pas na enkele singles werd duidelijk dat achter DJ Delmundo Wessel van Diepen en achter Danski Dennis van den Driesschen schuil gingen. De vocale partijen werden niet echt gezongen door de dansers in de videoclips en op het podium. De naam Vengaboys was bedacht naar aanleiding van een opnamesessie voor het eerdere project Nakatomi waarbij een Spaanse gastzangeres heel vaak het woord 'benga' zong.
"Parada de tettas" en de tweede single "To Brazil" werden bescheiden hits. Het grote succes kwam met "Up & down", dat in het voorjaar van 1998 de top 10 haalde. Hetzelfde gebeurde met de singles "We like to party" en "Boom boom boom boom", al zijn de opbouw en het ritme van de drie nummers bijna identiek. Op dat moment waren de Vengaboys ook doorgebroken in het buitenland. In Engeland kwam de groep vanuit het niets op 1 binnen met "Boom boom boom boom" en daarna nog eens met de opvolger "We're going to Ibiza" (origineel: "Barbados" van Typically Tropical uit 1975), dat ook in Nederland bovenaan de hitlijsten belandde. De Vengaboys zijn de enige Nederlandse groep met twee nummer 1-hits in Engeland. In 2000 verliet Robin Pors de groep. Hij bracht een solosingle uit getiteld "I'll be right there", maar het werd geen hit.
In 1999 en 2000 wonnen de Vengaboys tweemaal zowel de Exportprijs van Conamus voor de verkoopsuccessen in het buitenland als de TMF Award voor "Beste Dance Act". Een jaar later wonnen ze eveneens de World Music Award voor "World's Best Selling Dance Group".
In 2000 verscheen het tweede echte studio-album: "The Platinum Album" (op "Up & Down - The Party Album" en "Greatest Hits Pt. 1" staan vrijwel dezelfde nummers). Van "The Platinum Album" kwamen de hits "Kiss (when the sun don't shine)", "Shalala lala" en "Uncle John from Jamaica". Daarna ging het langzaam bergafwaarts. "Cheekah bow bow (that computer song)" wist nog net de Top 40 te bereiken, maar de afscheidssingle "Forever as one" (een ballad) bleef in de Tipparade hangen.
In 2001 was een nummer van de Vengaboys te horen in de Charlie's Angels, maar "Take me to the city" verscheen niet op de soundtrack. Het werd wel alsnog uitgebracht op een tweede versie van "The Platinum Album".
Begin 2002 verlieten Yorick en Denise de groep. Denise ging in 2003 solo toen ze de Paula Abdul-cover "Straight up" uitbracht, maar het nummer kwam niet verder dan de Tipparade.
De Vengaboys brachten geen nieuwe muziek meer uit en stopten uiteindelijk ook met optreden. In 2007 kwamen ze echter weer bij elkaar en werd er ook weer opgetreden. Eind 2009 werd via het YouTube-kanaal van de groep bekendgemaakt dat er gewerkt werd aan een comeback en Robin Pors kwam ook weer terug in de groep. In juni 2010 verscheen "Rocket to Uranus". De Amerikaanse celebrityblogger Perez Hilton is te horen op de single en te zien in de clip. Ook oud-zanger Pete Burns van Dead or Alive maakt zijn opwachting in de clip, waarvan ook een versie in 3D uitkwam.
In 2013 brachten de Vengaboys na een concerttour in Australië de single "Hot Hot Hot" uit. In dat jaar doen ze ook een gastoptreden bij de Toppers.
In 2014, werd het nummer "To Brazil "uit 1998 opnieuw uitgebracht onder de titel "2 Brazil" in het kader van het WK voetbal dat dat jaar in Brazilië werd gehouden.
