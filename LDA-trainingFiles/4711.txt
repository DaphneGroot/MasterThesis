	Blote voeten in Manhattan
	Jungle 2 Jungle van John Pasquin. Met Tim Allen, Martin Short, Sam Huntington. In zestien theaters, waaronder City 2 Amsterdam, Cinerama 1 Rotterdam.
Gebaseerd op de Franse Un indien dans la ville, maar ook geÂ‹nspireerd door de Australische Crocodile Dundee en andere voorgangers met eenzelfde thema, is Jungle 2 Jungle een Disney-productie in de categorie lui-bij-elkaar-geschoffelde-leningen-zonder afbetaling.
Tim Allen, ook te zien in The Santa Claus van dezelfde gladde televisieregisseur John Pasquin, speelt een makelaar die gaat trouwen met een mode-ontwerpster, maar eerst nog even moet scheiden van zijn vrouw, dokter in de regenwouden van Venezuela.
Eerste cultuurshock: gewapend met notebook en draagbare telefoon verschijnt de zakenman bij de indianen, die net zo min iets van hem begrijpen als hij van hen. Persoonlijke shock: hij blijkt een zoon van dertien te hebben die bij de indianen is opgegroeid - kun je nagaan hoe lang hij zijn vrouw niet heeft gezien of gesproken. De jongen gaat mee naar New York, omdat hij van het operhoofd de opdracht krijgt even wat vuur uit de toorts van het Vrijheidsbeeld te halen en dan ligt cultuurshock Twee voor de hand.
Tsjonge, wat er dan allemaal niet gebeurt: indianenjongen loopt op blote voeten door Manhattan en klimt langs Vrijheidsbeeld omhoog! En hij heeft ook nog een dodelijke spin die steeds afstevent op iemand die schreeuwt!
Hadden ze bij de afdeling Luiwammesen van Disney niet gekozen voor alleen de meest voor de hand liggende en flauwe uitwerkingen van dit thema, dan was Jungle 2 Jungle wellicht nog een onschuldige maar best door te komen familiefilm geworden. Nu zijn de natuuropnamen in het begin het enige positieve in dit belabberde potje treurigheid.
Peter van Bueren

