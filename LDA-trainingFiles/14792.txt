Roodeschool.
Roodeschool (Gronings: "Roodschoul") is een dorp in de gemeente Eemsmond in de Nederlandse provincie Groningen, met een inwonertal van ruim 1300. Tot 1979 behoorde het tot de gemeente Uithuizermeeden. De naam Roodeschool zou ontleend zijn aan de oude dorpsschool (gebouwd in 1830) die rode dakpannen bezat. Kennelijk was dit iets bijzonders, omdat er een heel dorp naar is genoemd.
Op deze kaart uit 1867 van de voormalige gemeente Uithuistermeeden heet Roodeschool nog "De Roode School".
Algemeen.
Het wordt door veel mensen ten onrechte beschouwd als de noordelijkste plaats van het vasteland van Nederland. Waarschijnlijk komt dit misverstand doordat station Roodeschool (sinds 1893) aan het einde ligt van de spoorlijn Sauwerd - Roodeschool, de noordelijkste spoorlijn voor reizigerstreinen. Iets noordelijker dan Roodeschool ligt Oudeschip, officieel de noordelijkst gelegen plaats van het vasteland van Nederland.
Het oostelijke deel van Roodeschool heet Oosteinde. Dit kerkdorp wordt tegenwoordig als een aparte plaats beschouwd. Het gebied tot aan de Groote Tjariet, waartoe Roodeschool en Oosteinde behoren, vormde het oostelijk deel van de hooilanden van Uithuizermeeden.
In het dorp staan onder meer een basisschool, drie kerken en het dorpshuis. In het dorp is één huisarts gevestigd. Er zijn verschillende actieve verenigingen. De grootste en meest actieve vereniging is de voetbalvereniging "Corenos", die met ruim 240 leden op een inwoneraantal van 1300 relatief groot is.
Roodeschool ligt op een paar kilometer afstand van de Eemshaven. Verwacht wordt dat de toekomst daarvan grote invloed zal hebben op de ontwikkelingen in Roodeschool. Oude sociale woningbouw wordt de komende jaren geleidelijk vervangen door de woningcorporaties in samenwerking met de gemeente Eemsmond. De gemeente heeft aangekondigd zo nodig het bestemmingsplan te willen wijzigen om uitbreiding te bewerkstelligen.
