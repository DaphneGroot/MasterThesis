	De warme kant van de waarheid
	WIE NIET gelovig is opgevoed, kan zich in de Nederlandse literatuur naar hartenlust een tijdje vermeien in de sfeer van gereformeerde dorpen, nonnenkakschooltjes, cheideravondvieringen en zelfs koranlessen. Over religieuze folklore is genoeg geschreven, en ook over de minder schilderachtige gevolgen van de toorn van de Oppermeester en de teleurgestelde blik van de maagd Maria. Je hebt geen keus als kind, als ze bij jou thuis 'iets zijn'. Een neutrale houding tegenover religie is later onmogelijk: niet geloven betekent je er demonstratief aan onttrekken - altijd een daad van verzet.
Hoe is het om opgevoed te worden als kleine Jehova's Getuige? Natuurlijk, de bleke mannen en vrouwen die op zondagochtend je ontbijt verstoren en wier voet tussen de deur pas wordt teruggetrokken als er een Wachttoren is gesleten, die mensen hebben ook kinderen. Alleen, je leest er zo weinig over. Is dat geloof ook erfelijk? Wat richt het aan bij de afvalligen? Het onderwerp in de debuutroman Uitgesloten van Paulo van Vliet (1966) is intrigerend genoeg. Deze roman over een kind dat opgroeit 'in de waarheid' - zoals Jehova's dat noemen, in tegenstelling tot het dolen 'in de wereld' - is gebaseerd op eigen ervaringen, meldt de tekst achterop.
En opmerkelijk verschil met al die autobiografische romans van ex-protestanten en -katholieken is het totaal ontbreken van wrok en rancune. Dat maakt Uitgesloten nog interessanter. Het was wel gezellig eigenlijk bij de sekte, schrijft Van Vliet. Met z'n allen ter 'vergadering' in de Koninkrijkszaal. Ons kent ons. 's Zomers samen picknicken, 's winters dolle pret op de ijsbaan. Met twintig man bij iemand thuis om op 31 december gn oudjaar te vieren. 'Er zit een warme, vrouwelijke kant aan de waarheid en er zijn ontegenzeggelijk voordelen aan verbonden om erin op te groeien, vooral als je niet uit een grote familie komt.'
Op school en op straat, in een buitenwijk in Leiden, is de kleine getuige geen buitenbeentje. Jonathan draagt geen idiote kleren, en mag alles eten. Een lief kereltje, een rotjochie. Hij klimt in bomen, ramt af en toe een vriendje in elkaar. Hij speelt met Star Wars-poppetjes en autootjes. Niet met pistooltjes, dat mag niet. Dus als hij met vriendjes op straat een oud legerpistool vindt, is h¡j natuurlijk degene die 'm uitprobeert, en jawel, hij doet het. De vader is niet boos, maar verdrietig: hij had wel een vriendje kunnen neerknallen. Als hij thuis opbiecht dat hij een klasgenoot heeft afgetuigd, krijgt hij geen wederkerig pak slaag, maar moet hij het slachtoffer zijn mooiste autootje gaan brengen.
Met liefde tekent Van Vliet het ouderpaar, een wonder van tolerantie, pedagogisch inzicht en zachtmoedigheid. Je zou iedereen een stel Jehova-ouders gunnen. Als de ouders vruchteloos de deuren langsgaan, hobbelt hun zoontje er op zijn driewieler vrolijk kwetterend achteraan. Aan verjaardagen doen ze niet, bij de waarheid, maar ter compensatie mag Jonathan zomaar een feestje geven. Als hij ijverig uitlegt dat zijn favoriete pistool geen pistool is, maar zomaar een zuignapjeshouder die toevallig die vorm heeft, laat de vader dat maar zo. Zoals hij ook gelaten de duivelse popmuziek duldt die uit de jongenskamer schalt. Van sektarische eigenaardigheden is weinig te merken, of het moet zijn dat Jonathan helaas op woensdag - vergaderdag - De man van zes miljoen moet missen op de tv.
En dat maakt dat tweederde deel van deze debuutroman toch teleurstelt. Hoewel de jeugdherinneringen op aangenaam droge toon worden verteld, en het aandoenlijke klein lief en leed maar niet ophoudt, dringt zich na honderd pagina's de vraag op waar het blijft, dat intrigerende thema. Het is allemaal wel heel gewoontjes wat Van Vliet hier oplepelt. Op het zoveelste schattige boefje - afgekloven prototype in onze literatuur - zitten we niet te wachten.
En dan komt het toch nog: Van Vliet is in zijn chronologische vertelling aangeland in de pubertijd. Roken, zoenen, blowen en drinken - dat gaat niet goed. In kort bestek ontrolt zich een compact drama, compleet met lijden, loutering en wedergeboorte. De jongen wordt verliefd op M. en gaat met haar naar bed. God vindt dat niet goed. Maar waarom eigenlijk niet? 'Het liefst was ik met M. getrouwd, of ze nu in de waarheid kwam of niet. Desnoods ging ik alleen naar de zaal. Dat maakte mij toch niet uit? Dan had ik haar in ieder geval.'
Over afvalligheid peinst hij niet, over vrijwillig afzien van de liefde evenmin. Subtiel toont Van Vliet de botsing tussen twee loyaliteiten: die aan de ineens wl erg afwijkende wereld van de broeders en zusters, van de bijbelstudie en het Armageddon, en die van verliefdheid en popconcerten, een wereld die bij nader inzien zo duivels niet is.
Niet de jongen zelf, maar de ouderlingen nemen de beslissing. Hij wordt voor het hoogste gerecht gesleept, en moet zijn misdaad erkennen: voorhuwelijkse seks met een meisje, of erger nog: 'or le seks met een werelds meisje'. Het vonnis is het allerzwaarste: hij wordt 'uitgesloten', verstoten uit de gemeenschap. En daarmee verliest hij alles wat hij heeft: zijn vriendinnetje, dat hij niet meer mag zien, de zekerheid dat hij bij het einde der tijden gespaard zal worden, en de trots van zijn ouders. Dat laatste is het ergste. Zijn ouders zijn geknakt, ze worden in de zaal met de nek aangekeken. Zijn vader verliest de rang van ouderling. 'Als je niet eens je gezin in de waarheid kunt houden, hoe kun je dan de kudde leiden.' De vader zit thuis te janken, zijn moeder wordt stil.
Jammer is dat Van Vliet zo'n lange aanloop nodig had om tot de pijnlijke ontknoping te komen. Had hij zijn roman iets evenwichtiger gecomponeerd, dan was het een volmaakt overtuigend debuut geweest. Het bijzondere aan Uitgesloten is dat hij alle kansen om te scoren met satirische uitvergroting en komisch-lullige taferelen onbenut laat. De toon van de roman zweeft ergens tussen die van het argeloos gelovige boefje, de gespleten puber en de opgeluchte volwassene in, maar geen van drien krijgt gelijk.
De waarheid over 'de waarheid' bestaat niet. Al zegt de verteller: 'Mijn huidige leven begon bij mijn uitsluiting. Je zou kunnen zeggen dat ik toen geboren werd. Maar ik werd niet geboren als een gezond mens, met de beschikking over zijn verstand en al zijn zintuigen.' Het geloof heeft van hem een gehandicapte gemaakt.
Een tikkeltje reviaans, maar beslist gemeend is het plechtige einde van de roman, waarin zowaar 'Jehova, Almachtige God' wordt aangeroepen. Jonathan hoopt dat zijn overleden vader zijn moeder nog eens terugziet. En dat ze dan spoorslags naar hem in Amsterdam zullen komen: 'Misschien is er ergens een auto te vinden die nog rijdt, anders komen ze lopen. Het is een dag lopen, en mijn vader, die is dan pas dood geweest, die is dan misschien nog helemaal niet zo fit.' Laten we hopen dat het gebeurt.
Aleid Truijens
Paulo van Vliet: Uitgesloten.
Nijgh & Van Ditmar; 172 pagina's;  29,90.
ISBN 90 288 8077 4.

Foto
	Paulo van Vliet FOTO CHRIS VAN HOUTS

