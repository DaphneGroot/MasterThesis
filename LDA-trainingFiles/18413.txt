Schoolkamp.
Het schoolkamp is in Nederland een buitenschoolse activiteit in het basisonderwijs of het voortgezet onderwijs. Hierbij verblijven kinderen van een of meer groepen gezamenlijk enkele dagen buiten school in een kampeergelegenheid of -boerderij.
Met een dergelijk kamp wordt beoogd om de band tussen leerlingen te versterken. Kinderen leren er om zelfstandig activiteiten te ondernemen. Het kan zijn dat het voor kleuters de eerste keer is dat zij zonder hun ouders ergens verblijven.
De schoolkampen voor middelbare scholieren worden vaak anders genoemd, bijvoorbeeld "werkweek". Het doel is hier vaak: nadere kennismaking, groepsvorming en leren samenwerken.
Vlaanderen.
In Vlaanderen bestaan openluchtklassen, een gelijkaardig concept waarbij er een grotere nadruk ligt op groepsvorming door middel van buitenactiviteiten en minder op het didactische.
