Horsterwold.
Het Horsterwold is een jong bos nabij Zeewolde dat ongeveer 3700 hectare groot is en grenst aan het Nuldernauw. Dit bos is niet alleen het grootste loofbos van Nederland, het is tevens bijzonder omdat dit een bos is op kleigrond. De groei van bomen is spectaculair doordat zure regen geen vat heeft op dit milieu en doordat de grondsoort zeer vruchtbaar is.
Achtergrond.
Het bos is initieel aangeplant; bij het planten is rekening gehouden met de abiotische factoren. Omdat de natuur in hoge mate haar gang kan gaan, verwacht men dat er een spannend milieu zal ontstaan. Zeker wanneer de grote grazers een kans krijgen zal in het Horsterwold een natuurlijk bos ontstaan.
Gebruik van het bos.
Het bos is deels productiebos, maar daarnaast met name in de "stille kern" is het een bos waarin de natuur haar gang mag gaan.
Recreatie.
In het stiltegebied zijn geen gebaande paden; de recreant kan gebruikmaken van de groenstroken, wildwissels, of gewoonweg rondstruinen. Laarzen zijn wel aan te bevelen. Aan de waterkant bij het Nuldernauw, waar ook de oudere aanplant is, krijgt de meer intensieve recreatie de ruimte.
Testen van nieuwe bomen.
In het Horsterwold is een "populetum" gevestigd. Hier worden allerlei populiersoorten en hybriden getest voor hun geschiktheid in Nederland. Daarnaast zijn er ook andere experimentele hybriden zoals de iepvariant "Columella" die in het Horsterwold getest wordt.
Introducties.
Rode eekhoorns zijn succesvol ge√Øntroduceerd. Er werden in 2001 zeker 20 nesten geteld en in volgende jaren werden meer sporen gevonden. Met de Oostvaardersplassen, de Veluwe en het Nationaal Park Zuid-Kennemerland is het Horsterwold het enige gebied in Nederland waar de wisent uitgezet kan worden.
Ecologische verbindingen.
Er zijn plannen om in het Nuldernauw eilandjes aan te leggen. Van de zo ontstane ecologische verbindingszone zullen in eerste instantie soorten als de das, de snoek, de Europese otter en de ringslang profiteren. Wanneer op termijn de A6 en de A28 overbrugbaar zijn, dan is er een connectie tussen de Oostvaardersplassen en de Veluwe. Hiervan zullen het edelhert en het wild zwijn profiteren.
