Hoboken (Antwerpen).
Hoboken is een plaats in België en een district van de stad Antwerpen. Tegen de Schelde kent Hoboken veel industrie, met als bekendste naam Umicore. In de media wordt Hoboken, evenals Wilrijk, het zuiderdistrict genoemd.
Naamgeving.
De naam "Hoboken" is samengesteld uit twee bestandsdelen: "Ho" en "boken". "Ho" is een afkorting van "Hoog", "boken" komt van het Middelnederlandse "boeken", wat tegenwoordig "beuken" heet. Hoboken betekent dus "Hoge Beuken", bomen die de gemeente al eeuwenlang sieren. Naar de Hoge Beuken is het ziekenhuis van Hoboken genoemd.
Schertsend wordt Hoboken ook wel "het dorp waar de boeren stront koken" genoemd, oftewel het "strontdorp" van de "strontboeren" of "strontkokers". Dit komt tot uiting in het plaatselijke liedje: "Wie pakt er den bak en wie rijdt er om kak? Strontboeren!".
In volksmond vertelt men ook het verhaal van hoe de naam "Hoboken" vroeger was ontstaan. De toenmalige burgemeester had een naam nodig voor zijn gemeente, maar vond geen inspiratie. Totdat hij aan tafel zat en zijn dochter haar boterham liet vallen en zei: "Ho, boke!". Dit werd dan: Hoboken.
Geschiedenis.
De eerste vermelding van (de parochie) Hoboken dateert van 1135 als "capellam de hobuechen qua libam". Hoboken was toen nog een onooglijk gehucht van Wilrijk in het grote hertogdom Brabant. Het is sindsdien geëvolueerd van een klein dorp bezuiden Antwerpen tot een geïndustrialiseerde voorstad van Antwerpen waar slechts de straatnamen en enkele speelhoven herinneren aan hoe het voorheen was.
Een keerpunt in de geschiedenis van Hoboken is ongetwijfeld de oprichting van Cockerill Yards in 1873. De scheepsindustrie floreerde. Thans is deze industrietak echter bijna geheel verdwenen door concurrerende scheepswerven uit Azië; Cockerill Yards ging in 1982 failliet.
De gemeente Hoboken werd op 1 januari 1983 opgeheven. Hoboken werd een Antwerps district.
Ligging.
De natuurlijke grenzen van Hoboken, vier waterlopen, vormen tot op de dag van vandaag de grens.
Structuur.
Het district Hoboken maakt deel uit van de stad Antwerpen. Deze ligt in het kieskanton Antwerpen is identiek aan het provinciedistrict Antwerpen en ligt in het kiesarrondissement Antwerpen en de kieskring Antwerpen.
Districtscollege.
Van 2013 tot 2018 bestaat de meerderheid uit N-VA, sp.a-Groen en CD&V.
Districtsraad.
De Hobokense districtsraad telde 21 zetels tijdens de legislaturen 2001-2006 en 2007-2012. Sinds 2013 telt de districtsraad 23 zetels.
Voormalige burgemeesters en districtsvoorzitters.
Zie: Lijst van burgemeesters van Hoboken
Legislatuur 2013 – 2018.
De huidige districtsraad werd op 14 oktober 2012 gekozen. Het district wordt bestuurd door een coalitie van N-VA, sp.a-Groen en CD&V, samen goed voor 14 van de 23 zetels.
Resultaten districtraadsverkiezingen sinds 2000.
Op 8 oktober 2000 werden de eerste districtsraadsverkiezingen voor het Antwerpse district Hoboken gehouden.
De vetjes gedrukte getallen vormen de hieruit onderhandelde bestuursmeerderheid.
Bezienswaardigheden.
Spaans Huis, aan de Kioskplaats, thans kleuterafdeling Sint-Agnesinstituut
Graf van Hendrik Conscience in het Schoonselhof
Nello & Patrasche uit "A Dog of Flanders" afgebeeld in een Amerikaanse uitgave van het boek uit 1891
Religie en levensbeschouwing.
De grens tussen Onze-Lieve-Vrouw Geboorte en Sint-Jozef wordt gevormd door de spoorweg Antwerpen-Puurs, met de uitzondering van Polderstad, dat tot de parochie Onze-Lieve-Vrouw Geboorte behoort, hoewel het ten westen van de spoorweg ligt.
De grens tussen Onze-Lieve-Vrouw Geboorte enerzijds en Heilige Familie en Heilig Hart anderzijds verloopt dan weer grilliger, en wordt ongeveer gevormd door de Broydenborglaan, de Heidestraat, de Draaiboomstraat, de Mauroystraat en de Victor Dupontstraat.
De grens tussen de parochies Heilige Familie en Heilig Hart wordt gevormd door de Aartselaarstraat; deze behoort nog tot de Heilig Hartparochie (met uitzondering van het begin van deze straat, die tot de parochie Onze-Lieve-Vrouw Geboorte behoort). Wat ten noorden van deze straat ligt, behoort tot Heilig Hart, wat ten zuiden ligt, tot Heilige Familie.
Openbaar vervoer.
Hoboken heeft een degelijke verbinding met het stadscentrum van Antwerpen met tram 2, 4, en 10 en met bus 1, 13, 33, 140, 141, 290, 291 en 295.
Rond de vorige eeuwwisseling waren er in Hoboken drie spoorwegstations in gebruik. In 1915 werd het eerste station gesloten, Station Fort 8. De twee anderen (beide op spoorlijn 52) sloten in 1984: zowel het station Hoboken aan de Kapelstraat als het station Hoboken-Polder aan de Berkenrodelei. Het laatste station heropende in 1988 en is thans nog in gebruik.
Wegennet.
Op de Sint-Bernardsesteenweg na kent Hoboken geen grote invalswegen.
Waterwegen.
De motorveer "Simon Stevin" is een fiets-/voetveer over de Zeeschelde die Kruibeke met Hoboken verbindt.
Economie.
In Hoboken bevindt zich ook een fabriek van Umicore, het vroegere Union Minière. Deze was verantwoordelijk voor milieuverontreiniging door zware metalen, voornamelijk lood, in de omgeving. In de wijk Moretusburg, die aan het bedrijf grenst, werden hoge loodgehalten aangetroffen in de bodem en ook in het bloed van plaatselijke kinderen.
Sinds begin jaren 80 worden de emissies van Umicore Hoboken nauwkeurig opgevolgd zoals voorzien in de wetgeving volgens VLAREM II en wordt er een continue daling van lood, cadmium, zwaveldioxide enz. gemeten. In 2006 werd aangevangen met de bodemsanering van de wijk Moretusburg, die heden bijna voltooid is.
Bekende Hobokenaren.
Gemeentezegel, men merke hier het H. Kruis op.
