	'Militair alleen moet ook maaltijd vergoed krijgen'
	ANP
UTRECHT
Alleenstaande militairen moeten evenals samenwonenden een vergoeding krijgen voor een maaltijd in de kazerne. Dat is het oordeel van de Commissie Gelijke Behandeling. Het gaat om militairen die zijn overgeplaatst, maar niet zijn verhuisd.
Het Centrum voor Individu en Samenleving (CISA) had de zaak bij de commissie aangekaart op verzoek van een bij de geneeskundige troepen werkzame militair. De ambtenarenrechter stelde vorig jaar Defensie in het gelijk. Het ministerie zal beide uitspraken naast elkaar leggen en zich beraden op verdere stappen.
Militairen met gezinsleden die na overplaatsing afzien van verhuizing, hoeven voor hun maaltijd in de kazerne niet te betalen. Alleenstaanden krijgen echter geen gratis maaltijd, zo is de regeling bij Defensie.
De reden voor dit verschil is dat een samenwonende militair extra geld kwijt is als hij in de kazerne eet. Het gezin moet toch kosten maken voor de maaltijd, ook al schuift de militair 's avonds niet aan, zo is de redenering. Een alleenstaande daarentegen verplaatst volgens Defensie zijn kosten van voeding van zijn woning naar de kazerne en maakt hierdoor geen extra kosten. De commissie oordeelt dat de regeling alleenstaanden onevenredig benadeelt.


