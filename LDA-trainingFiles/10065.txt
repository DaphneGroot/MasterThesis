Mollem.
Mollem is een deelgemeente van Asse in de provincie Vlaams-Brabant en het arrondissement Halle-Vilvoorde. Het dorp ligt in het noorden van de Brabantse Leemstreek.
Toponymie.
In de periode 1170-1180 was "Mollem" bekend als "Mulnehem". Dit toponiem is op haar beurt afgeleid van het Frankische "Mulinheim". Andere historische vermeldingen zijn: "Molinhem", "Molheim" en "Molhem".
De naam is samengesteld uit de Oudnederlandse woorden "mulin" (molen) en heem. Het toponiem kan dan ook vertaald worden als "woonplaats bij de molen". Dit refereert (vermoedelijk) naar de watermolen van Ichelgem.
Het dorp is ontstaan uit een aantal Frankische hoven, met name Ichelgem, Velm, en Vrijlegem, waarvan de namen nog steeds als straatnamen voorkomen.
De naam "Vrijlegem" is afgeleid van het Germaanse "Frilingahaim", de naam van de Frankische nederzetting. Deze naam betekent: huis (=haim) van de clan (= inga, letterlijk "behorende tot of komende van/bij") van Frilo. Frilo was een Frankische voornaam, in oudere vorm "Frigilo", uit te spreken als "Fri-jilo". Het is een vleinaam gevormd uit het woord "frio" wat vrijgelatene betekent, van "frija", wat "vrij" betekent. De naam komt ook voor in een straatnaam in Harelbeke.
Het toponiem "Velm" (in 1442 nog Vellem) is vermoedelijk afkomstig van de Germaanse woorden "fel" (vaal) en "haim".
"Ichelgem" (dat aan de andere kant van de gemeentegrens met Merchtem "(H)Ukkelgem" of "(H)Uggelghem" genoemd wordt) ten slotte is waarschijnlijk afgeleid van "Hucklenghem", dat op zijn beurt afkomstig is van het Frankische "Hukelingaheim". Hierin kunnen de Germaanse woordstammen "inga" en "haim" in herkend worden.
Een aantal beeldrijke straten: "Beneden Vrijlegem", "Boven Vrijlegem", "Ceuppensrij", "Drielindenbaan", "Ichelgemstraat", "Kezeweide", "Schermershoek", "Sleeuwagen", "Velm" en "Voorstehoeve".
Geografie.
Naast Mollem zelf is er nog een andere woonkern, namelijk het gehucht Bollebeek (dat tot 1810 een zelfstandige gemeente was). De oppervlakte van de gemeente bedraagt 668 ha.
Demografie.
In 2003 woonden er ongeveer 2000 inwoners. De laatste jaren zijn er veel jonge gezinnen bij gekomen, alsook twee nieuwe wijken. De nabijheid van de steden Brussel en Dendermonde (beide ongeveer 15km) maakt dat er veel forensen in het dorp woonachtig zijn.
Sint-Stefanusparochie.
De parochie Mollem, die de gemeentegrenzen overschrijdt, telt ongeveer 2500 parochianen en is toegewijd aan Sint-Stefanus die als eerste martelaar stierf. De parochie werd waarschijnlijk tussen de 6e en de 8e eeuw gesticht toen West-Brabant gekerstend werd door Kamerijkse bisschoppen. Het feest van St.-Stefanus wordt gevierd op 26 december.
In Mollem wordt ook Amelberga van Temse vereerd, oorspronkelijk in een kapel in de omgeving van de kerk. Door een twist tussen de kerkraad en de eigenaars werd de kapel afgebroken. Het 17de-eeuwse heiligenbeeld, het hekwerk, het kruisbeeldje en de steen waarin het jaartal van de bouw van de kapel en de naam van de heilige gehouwen zijn werden gered en naar de kerk overgebracht. De viering van H. Amelberga heeft plaats op 10 juli. Ze wordt aangeroepen voor zweren, gezwellen en andere ontstekingen.
Mobiliteit.
In het Station Mollem, gelegen aan de spoorlijn Brussel - Dendermonde, stopt elk halfuur een trein. Daarnaast liggen zowel de E40, als de A12 en de Brusselse ring in de directe omgeving van het dorp.
Economie.
In Mollem wordt er vooral aan landbouw en veeteelt gedaan. Daarnaast zijn er nog een aantal groothandelszaken. Verder is er nog een artisanale steenbakkerij, waar bakstenen in veldovens gebakken worden en een vliegveld voor modelvliegtuigen. Ten slotte kan men in het dorp ook terecht voor hoevetoerisme. In vroegere tijden stond Mollem bekend voor de hop die er gekweekt werd.
