 HOEK LOOS NEEMT SUNOX IN VS OVER. 
 AMSTERDAM, 14 okt (Reuter) - NV W.A. Hoek's Machine-en Zuurstoffabriek (Hoek Loos) heeft meegedeeld dat zij Sunox Inc in de Verenigde Staten heeft overgenomen. 
 "Sunox, gevestigd te Charlotte, North Carolina, is de grootste nog onafhankelijke producent en distributeur van industriele, medische en speciale gassen in de Verenigde Staten," aldus Hoek Loos in een persbericht. 
 Sunox heeft een omzet van ruim 80 miljoen dollar en heeft circa 450 werknemers in dienst. 
 Sunox heeft twee luchtsplitsingsfabrieken, twee acetyleenfabrieken, een fabriek voor speciale gassen, vier vulstations voor industriele gassen en 18 verkoopvestigingen. 
 Het bedrijf is actief in North en South Carolina, Georgia en Virginia, hetgeen volgens Hoek Loos goed aansluit op het gebied waar Holox, de Amerikaanse dochter van Hoek Loos, een sterke marktpositie heeft opgebouwd. 
 Sunox zal worden geintegreerd in Holox. 
 Eerder dit jaar kondigde Holox aan te zullen investeren in een luchtsplitsingsfabriek. 
 Na integratie van Sunox ontstaat er een organisatie die bestaat uit drie luchtsplitsingsfabrieken, vier acetyleenfabrieken, 13 vulstations, een waterstoffabriek en een droogijsfabriek. 
 Verder heeft de nieuwe, gecombineerde Amerikaanse dochter 62 verkoopvestigingen in Alabama, Florida, Georgia, North en South Carolina, Tennessee en Virginia. De omzet zal circa 200 miljoen dollar bedragen, aldus Hoek Loos. 
 Volgens Hoek Loos past deze overname volledig in haar strategie om de activiteiten in de Verenigde Staten verder uit te bouwen. 
 Het bedrijf denkt de acquisitie van Sunox, waarvan geen financiele details bekend zijn gemaakt, nog voor het einde van dit jaar af te ronden. 
 - redactie Amsterdam, tel 020 504 5000, fax 020 504 5040. 
 (c) Reuters Limited 1996. 
