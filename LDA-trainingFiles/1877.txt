	Fortis kocht bankgeschiedenis
	IN 1787 BEGON tsarina Catharina de Grote opnieuw oorlog te voeren. Dit keer tegen het Turkse rijk. Catharina had echter geen geld. In Rusland zelf waren de financiële bronnen uitgedroogd. In de twintig jaar daarvoor had de keizerin telkens geld kunnen lenen bij de gebroeders De Smeth in Amsterdam. In totaal had dit bankiershuis Catharina inmiddels een bedrag van 17 miljoen gulden geleend. Raymond en Theodoor de Smeth waren door de tsarina uit dank zelfs tot Russische barons verheven.
Maar in 1784 liep de relatie met de gebroeders De Smeth spaak. Catharina's nieuwe geliefde Potjomkin had de Brit Sutherland tot hofbankier laten benoemen, een man met een dubieuze reputatie.
Een andere Amsterdamse bankier rook zijn kans en sloeg in 1787 zijn slag. Henry Hope zei de wissels van de tsarina wel te willen accepteren. Op schriftelijke basis overlegde Hope met het Comité voor Buitenlandse Leningen in Sint-Petersburg. Op 8 februari 1788 sloot Catharina een eerste lening af van drie miljoen gulden tegen een rente van 4,5 procent bij Hope & Co. in Amsterdam. Eind 1788 had Rusland al negen miljoen gulden geleend bij Hope & Co.
Henry Hope genoot toen al een enorme reputatie. Twee jaar eerder had Adam Smith, de grondlegger van de klassieke economische theorie, de vierde druk van zijn befaamde boek An inquiry into the nature and causes of the wealth of nations opgedragen aan deze Hollandse bankier.
Nu Hope weer in de kredietwaardigheid van Rusland geloofde, verdwenen ook bij andere financiers de twijfels. Amsterdam was aan het einde van de achttiende eeuw het financiële centrum van de wereld. 'Het bankiershuis van Hope was in die tijd het rijkste en machtigste in de wereld', zo schreef Philip Ziegler in The sixth great power, het boek over de geschiedenis van het Engelse bankiershuis Barings.
Hope zocht naarstig naar nieuwe beleggingen in het buitenland. Net zoals nu het geval lijkt, waren er in het Nederland van die dagen te weinig investeringsmogelijkheden. De leningen aan Catharina de Grote konden zonder veel problemen bij het beleggend publiek - toenterijd vooral Amsterdamse regenten en rijke kooplieden - worden doorgeplaatst. Zelf streek Hope & Co. de commissie van 5 procent op.
Hope & Co. leende niet alleen geld aan Rusland, ook aan Zweden, Polen en Spanje, en aan West-Indische plantage-eigenaren, rederijen en machtige kooplieden. Maar het Russische rijk werd al snel een van de belangrijkste klanten.
Samen met het bankiershuis Barings (nu een dochter van ING) begon Henry Hope in 1787 ook te speculeren in cochenille, een scharlaken verf die werd gewonnen door het drogen van de gelijknamige op een Mexicaanse cactus levende schildluis. Door de hele wereldvoorraad op te kopen probeerde Hope schaarste te creëren en de prijzen op te drijven. Het speculatie-avontuur mislukte. Er was meer geld en tijd nodig dan was verwacht. Precies op het moment dat Hope en Barings de wereldvoorraad in handen hadden, belandde de textielindustrie in een crisis en gleden de prijzen van cochenille onderuit. Hope verloor twee miljoen gulden.
De leningen aan Rusland waren wel winstgevend. In 1790 voerde Catharina oorlog met Zweden. Twee jaar later volgde een nieuw conflict met de Turken. In 1792 was via Hope & Co. al 53,5 miljoen gulden aan Rusland geleend.
Hope & Co. was in 1762 opgericht door de broers Thomas en Adrian Hope. Henry Hope was als derde firmant toegetreden. Thomas Hope, de grootste aandeelhouder, was eerder namens stadhouder en prins Willem IV opperbevelhebber en gouverneur-generaal van de Verenigde Oostindische Compagnie (VOC) geweest. Het bankiershuis had daardoor contacten in de hoogste kringen. Maar Henry bleek het financiële genie van het bankiershuis te zijn.
Hij bouwde in zeer korte tijd een enorm fortuin op dat hem in staat stelde in de Haarlemmerhout het landhuis 'Welgelegen' te bouwen. Hij decoreerde het huis met reproducties van klassieke beeldhouwwerken. Binnen vulde Hope de kamers met schilderijen van Hollandse, Vlaamse en Italiaanse meesters als Rembrandt, Rubens en Titiaan.
Vlak voor de Franse inval van 1795 vluchtte Henry Hope, op dat moment de enige nog levende firmant, met zijn kunstwerken naar Engeland. Welgelegen werd in 1808 voor 300 duizend gulden verkocht aan Lodewijk Napoleon.
In 1803 was Hope & Co. - opnieuw samen met Barings - betrokken bij een van de grootste financiële transacties in die tijd; de verkoop van de Franse kolonie Louisiana aan de vlak daarvoor onafhankelijk geworden Verenigde Staten van Amerika. Hope en Barings kregen een bedrag van 11,25 miljoen dollar Amerikaanse staatsobligaties. Zij betaalden op hun beurt Napoleon 52 miljoen franc.
De grote belangen die Hope & Co in Rusland had, waren al eerder in handen gegeven van een opkomende ster in Hope & Co., Robert - 'kleine Bob' - Voûte. Deze bankier van hugonoten-afkomst reisde in 1793 voor het eerst naar St. Petersburg. Catharina eiste op dat moment gebieden in Polen op. Hope had echter forse leningen uitstaan aan Polen. Voûte eiste dat Rusland garant zou staan voor de aflossing van deze leningen.
Op recepties, soirees, banketten en bals wist Voûte zijn belangen onder de aandacht te brengen. Vrij onverwacht kreeg hij persoonlijk contact met de tsarina zelf. Zij zei niet te hebben geweten dat er iemand van Hope in St. Petersburg was en beloofde dat ze persoonlijk zou zorgen dat de naam van Hope & Co. niet zou worden aangetast.
In 1795 deelden Rusland en Pruisen de Poolse staat op. Opnieuw brak er in Amsterdam paniek uit over de aflossing van de leningen aan de Poolse staat en Poolse grootgrondbezitters, wier eigendom nu op Russisch grondgebied stond. Andermaal reisde Voûte naar Rusland. Catharina was inmiddels overleden en met haar opvolger, tsaar Paul, viel niet veel te regelen. Maar Voûte wist in de gunst te komen van keizerin Maria Fjodorovna. Zij overreedde haar man een regeling te treffen voor de leningen aan het voormalige Poolse staat. Op 30 juni 1797 werd een overeenkomst bereikt. Voûte had voor beleggers ruim tien miljoen gulden gered.
Inclusief de leningen aan Rusland zelf had Hope & Co. nu 88 miljoen gulden aan de tsaren geleend. De in 1798 aangetreden nieuwe tsaar Alexander I had echter weinig haast met aflossen. Rusland raakte zelf ook in oorlog met Frankrijk. In 1814 overlegde Alexander in Amsterdam met de Nederlandse bankiers. Maar pas tijdens het Conges in Wenen in 1815 werd een nieuwe definitieve regeling getroffen. Er werden nieuwe obligaties uitgegeven, waarbij Nederland en Groot-Brittannië zich garant stelden voor de rentebetaling.
Na 1815 verplaatste het financiële centrum van Amsterdam zich naar Londen. De bankiershuizen Barings en Rothschild namen de leidende positie van Hope over. Maar Amsterdam bleef tot ver in de negentiende eeuw het centrum van de handel in Russische obligaties. Ook Hope & Co behield, tot de revolutie van 1917, een innige relatie met de Russische staat. Zo werden leningen geëmitteerd voor de aanleg van diverse spoorlijnen. Toen Lenin de macht greep hadden beleggers nog 25 miljoen gulden aan door Hope & Co. geplaatste Russische obligaties.
Deze eeuw werd Hope ook in eigen land overvleugeld door de handelsbanken. In 1966 fuseerde Hope met R. Mees & Zoonen. Tien jaar later werd de bank dochter van de ABN. En in 1993 volgde de fusie met Pierson, Heldring & Pierson. De naam Hope verdween uit de nieuwe bedrijfsnaam, MeesPierson.
Nu is MeesPierson eigendom van het financiële conglomeraat Fortis; zelf voortgekomen uit het in 1847 opgerichte Utrechtse begrafenisfonds 'Let op Uw Einde'.
Bron: Spiegel Historiaal, 24-6-1989, 'De bankiers De Smeth en Hope en Co. en de Romanovs'

Foto
	Romanovs waren klant bij Hope. FOTO WIM RUIGROK - DE VOLKSKRANT

