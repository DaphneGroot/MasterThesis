	Uitspraak Borst over opnamestop wekt verbazing
	Van onze verslaggeefster
Suzanne Baart
AMSTERDAM
De opmerkingen van minister Borst van Volksgezondheid over intensive care capaciteit (IC) in ziekenhuizen hebben verbazing gewekt bij medisch directeur dr D. Bakker van het Academisch Medisch Centrum Amsterdam (AMC). Volgens Borst was er bij het AMC een opnamestop. Geen sprake van, zegt Bakker, er is gewoon een beddentekort op de intensive care.
Borst liet verder doorschemeren dat zij aanvragen voor extra IC-bedden soepel zal behandelen. Ook suggereerde zij dat het calamiteitenhospitaal onder het Academisch Ziekenhuis Utrecht kan dienen als noodopvang. Bakker wijst erop dat dat laatste geen erg praktisch idee is. Ook heeft het ministerie net een aanvraag van het AMC voor twee extra IC-bedden afgewezen.
De discussie rond de intensive care is veroorzaakt door de dood van een vrouw uit Alkmaar die niet op de IC kon worden opgenomen. Zij leed aan aneurysma, een zwakke plek in de lichaamsslagader.
Volgens Borst is er geen sprake van een beddentekort. Maar ze erkende dat er toch sprake kan zijn van een tijdelijk tekort als gevolg van een resistente bacterie of een tekort aan personeel.
Volgens Bakker kampte de IC van het AMC inderdaad met de resistente bacterie acineto bacter, maar dat heeft vrijdag geen doorslaggevende rol gespeeld. Net als Borst maakt ook Bakker zich ernstig zorgen over de groeiende problemen van bacterien die niet meer zijn te bestrijden met antibiotica. Deze bacterien zijn vanuit Europa de grenzen van Nederland gevaarlijk dicht genaderd.
Met 'buitengewoon grote belangstelling' heeft Bakker 'kennis genomen van het kennelijke voornemen van minister Borst om het calamiteitenhospitaal in Utrecht te openen als overloop voor de overvolle IC's. Maar als oud-directeur van het AZU moet de minister natuurlijk weten dat het hospitaal is bedoeld voor rampen en calamiteiten, zoals een ernstig busongeluk in het buitenland waar Nederlanders bij zijn betrokken. Het hospitaal is er voor de eerste opvang, waarna de patinten zonodig worden opgenomen in een ziekenhuis in hun eigen omgeving.'
Ook haar opmerking dat ziekenhuizen die extra bedden nodig hebben op hun intensive care-afdelingen zich bij haar kunnen melden, heeft Bakker verbaasd. 'Het ministerie heeft net ons verzoek om twee extra IC-bedden afgewezen en die konden met enige creativiteit worden geplaatst op de bestaande IC; er hoefde dus niet extra voor te worden gebouwd. Maar misschien weet de minister dat niet. In ieder geval kan zij binnen drie maanden van ons een verzoek tegemoet zien om extra IC-capaciteit te mogen bouwen.'

