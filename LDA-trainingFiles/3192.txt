	PLATEN: KLASSIEK
	Muziek die bezweert en gebaart
'De tragische handeling' van Cornelis de Bondt, door ensemble Loos. Donemus, CV 58.
'De muziek is op.' Met die verklaring zette het ensemble Hoketus, het belangrijkste uitvoerend lichaam van de 'Haagse componistenschool', er eind jaren tachtig een punt achter. De profeten van de genadeloze minimal-klap-met-rockversterking zagen geen toekomst meer voor de eigen bezetting.
Met Hoketus, opgebouwd uit twee identieke groepshelften die allebei in de kern bestonden uit de combinatie basgitaar-piano-slagwerk-saxofoon, verstomde niet alleen het meest karakteristieke geluid dat de nieuwe muziek sinds jaren had voortgebracht. Met de groep raakte ook haar muziek uit het vizier. Van gezichtsbepalende 'Haagse' composities als Tam-Tam van Diderik Wagenaar en Bint van Cornelis de Bondt werd niets meer vernomen. Hoketus van Louis Andriessen, het eerste en ook het beste stuk, waaruit eind jaren zeventig het ensemble voortsproot, heeft na de opheffing van de groep nauwelijks nog een fatsoenlijke uitvoering gekregen.
Dat intussen niet de muziek 'op' was, maar alleen het compositiebeginsel waarop ze was gebaseerd (een 'hoquetus'-procd waarbij de identieke groepshelften om beurten in snelle afwisseling een oplawaai uitdelen), toonde Cornelis de Bondt een paar jaar later in grote stijl aan met De tragische handeling.
Het is een requiem van bijna een uur. Maar zonder Dies irae of Tuba mirum. De titel verwijst naar Bachs cantate nr 106 of 'Actus tragicus'. Maar ook Bach is er niet in te bekennen, al klinkt hij misschien mee in de sample van een flard jongenssopraan, en hebben zijn noten mogelijk de grondslag gevormd van een rekenmodel van het type De Bondt.
De Bondt schreef De tragische handeling voor, zeg maar, n Hoketushelft: basgitaar, elektrische gitaar, piano, slagwerk, een rietblazer en live-elektronica. Het Ensemble LOOS, niet toevallig bestaande uit de voormalige Hoketus-musici Huib Emmer, Patricio Wang, Gerard Bouwhuis, Paul Koek en Peter van Bergen, bracht in november 1993 de premire. Donemus heeft de opname uitgebracht die twee jaar later werd gemaakt in het Haagse Korzo. Het is een van de fraaiste uitgaven in de hele, tot nu toe 58 cd's omvattende, Donemus-reeks met Nederlandse muziek.
De Bondt zegt niet te componeren om 'te behagen, te verleiden of te verstrooien'. Zijn muziek beschrijft geen 'natuur' en geen 'emoties', maar 'staat ernaast'.
Paradoxaal genoeg staan De Bondts rekenmodellen, matrixen en reekspatronen, op de schrijftafel en aan het computerscherm uitgewerkt in de vorm van bewerkingen van bewerkingen, aan de basis van een soort oermotief met oervariaties, met een ongewoon fysieke, en sterk hypnotiserende werking.
Het model-Bach laat zich niet traceren. Wel de onwillekeurige inspiratiebronnen. Ze klinken aan het begin, en bepalen het hele verdere verloop. De eerste tik, met hoge pianotonen en een crotaal (een lang naklinkende metalen schel) zet een harmonisch gekleurde en ritmisch geknede, elektronische klank in werking. Het is een Stravinsky-tik (de schelle slotklank van Les noces) die verandert in een Jan Boerman-zoem (naar de Haagse nestor van de elektronische oerlandschapsmuziek), door Louis Andriessen beantwoord met een snauw van basgitaar, gitaar en lage pianotonen.
Die afhankelijkheid van Haagse helden (Stravinsky is Andriessens schutspatroon) laat zich na de eerste herkenning ook onmiddellijk weer excuseren. Wat volgt is een hoogst oorspronkelijke 'handeling', waarin de scheurende saxofoon (respectievelijk de snerpende klarinet) van Peter van Bergen de meest desolate rol speelt die een blaasinstrument kan spelen. Elke vorm van muzikale retoriek is geannuleerd. Het is muziek die niet betoogt, maar bezweert en gebaart.
Moesorgski en Ravel, door Ivo Pogorelich. Deutsche Grammophon 437 667.
Zijn LOOS en De Bondt recordhouders van de strengste muziek in de meest strakke uitvoering, dan is Ivo Pogorelich wereldkampioen van het muzikale elastiek. Moesorgski's Schilderijen van een tentoonstelling en Ravels Valses nobles et sentimentales, pianowerken die de interpreet toch al aardig wat vrijheden toestaan, zet hij neer met een eigenzinnigheid die nauwelijks nog 'Pogo's bekende eigenzinnigheid' kan worden genoemd, omdat ze alles wat Pogorelich eerder aan muziekvertekening klaarspeelde lijkt te overtreffen.
Gebrek aan liefde of ijver kan Pogorelich moeilijk worden verweten. Zijn karikaturen klinken delicater dan ooit, en hebben in alle gekheid die op een stokje zit een eigenaardige consistentie. Pogorelich maakt dat hoorbaar met een hogeschoolpianistiek die almaar elastischer en minder bombastisch wordt. Het netto-resultaat van deze esthetiek van de vrije emotie is koel en oppervlakkig.
Roland de Beer

Foto
	Ivo Pogorelich  Cornelis de Bondt

