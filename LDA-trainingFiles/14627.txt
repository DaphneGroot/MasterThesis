Ballade.
Een ballade is een verhalend lied in de vorm van een gedicht waarvan de vorm in de middeleeuwen is ontstaan. Het bestaat uit een aantal korte strofen waarin tragische gebeurtenissen verteld worden die zich in een adellijk milieu afspelen. Elementaire thema's als dood en wraak maken er de kern van uit en ze lopen meestal tragisch af.
In de muziek heeft de ballade vaak als vorm AaBC, waarbij kleine a dezelfde melodie, maar een andere tekst dan grote A heeft en C een soort afsluitend refrein is, dat na iedere strofe weer onveranderlijk terugkomt.
De term "ballade" wordt ook gebruikt voor moderne muziekstukken voor zang met een verhalend karakter, zoals de Zuiderzeeballade.
