	Crossing Border bij Mojo ingetrokken
	Het Crossing Border Festival liet vorige week weten dat het kantoor per 1 januari van Den Haag naar Delft is verhuisd. Naar de stad met het immer expanderende impresariaat Mojo Concerts.
Is Crossing Border, na het North Sea Jazz Festival, de nieuwe aanwinst van Mojo?
Wie het nieuwe telefoonnummer draait, krijgt een telefoniste aan de telefoon die zich bekend maakt met 'North Sea Jazz Festival'.
Als ze geen reactie krijgt, voegt ze daar vlug aan toe: 'En Crossing Border. . .'
Crossing Border-directeur Louis Behre blijkt niet aanwezig. Zijn secretaresse weet te vertellen dat het festival voor cross overs in muziek en literatuur inderdaad bij Mojo Concerts is ingetrokken.
'Maar Crossing Border blijft een zelfstandig festival. Het is gewoon handig dat we nu hier zitten, zo dicht bij het kantoor van North Sea Jazz Festival, want vanaf dit jaar speelt Crossing Border zich af in het Haagse Congresgebouw, waar North Sea goede connecties heeft.'
Petra Schrevelius van Mojo Concerts wil geen toelichting geven op de samenwerking met Crossing Border. 'Dat moet u maar aan Behre vragen, dat lijkt me correcter.'
Behre blijkt in BelgiÃ« te zitten. Bij een nieuwe sponsor, Lee Spijkerbroeken. Hij is opgetogen, want hij heeft net zijn contract binnen.
'Nee, we zijn niet door Mojo overgenomen', haast hij zich te zeggen, 'we huren kantoorruimte bij hen. We zijn volledig zelfstandig. Mojo doet de productie van het festival, maar wij beslissen over alles.'
Hij schrikt ervan dat de telefoniste opneemt met 'North Sea Jazz Festival' -'daar ga ik meteen iets aan doen' - maar hij kan niet ontkennen dat beide festivalorganisaties erg dicht bij elkaar zitten.
'Ik zit bij North Sea-organisator Theo van den Hoek op kantoor, het was het enige hokje dat over was.'

