Jennifer Capriati.
Jennifer Capriati (New York, 29 maart 1976) is een voormalig professioneel tennisspeelster uit de Verenigde Staten.
Biografie.
Capriati werd geboren in New York.
In 1989 was zij, met dertien jaar, de jongste deelneemster ooit aan de Wightman Cup.
Zij begon als prof in maart 1990 en won in 1992 goud tijdens de Olympische Zomerspelen in Barcelona.
In haar beginjaren brak zij record na record, waaronder jongste speelster die een proffinale haalde, jongste halvefinaliste op Roland Garros, jongste halvefinaliste op Wimbledon en de jongste speelster die de grens van één miljoen dollar aan prijzengeld haalde.
Ze kon niet omgaan met de druk in de tenniswereld en verdween in 1994 van de banen.
In 1996 keerde ze terug in het tenniscircuit door in het toernooi van de Duitse stad Essen te spelen en behoorde ze een aantal jaren weer tot de top van het internationale vrouwentennis (WTA). Zij bereikte de top van de wereldranglijst in 2001 en eindigde dat jaar als de nummer twee van de wereld, achter Lindsay Davenport.
Capriati heeft drie grandslamtitels op haar naam staan. Haar grootste wens - 'haar eigen' US Open in New York te winnen - is niet uitgekomen. Wel stond ze vier keer in de halve finales van de US Open, waarin ze drie keer verloor in een derde set tiebreak) (in 1991 tegen Monica Seles, in 2003 tegen Justine Henin en in 2004 tegen Jelena Dementjeva). Zij stopte in 2004.
In 2012 werd zij opgenomen in de internationale Tennis Hall of Fame.
In maart 2013 werd Capriati door haar ex-vriend beschuldigd van stalking. Ze zou hem na de breuk binnen enkele weken, honderden berichten hebben gestuurd.
