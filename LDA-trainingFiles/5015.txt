	'Duivel' Gilles zou 't liefst onder tafel willen kruipen
	Van onze verslaggever
John Volkers

BRUSSEL
Het ruikt naar zweet op de eerste verdieping van het gebouw van de Belgische voetbalbond. Zestien rechtsprekers, twee advocaten en honderd journalisten zijn in een veel te klein zaaltje samengeperst rond een zielig hoopje mens. Gilles de Bilde, twee jaar geleden nog de trotse winnaar van de Gouden Schoen, zou het liefst onder de tafel willen kruipen.
Het wordt hem niet toegestaan. De 24-jarige spits van Anderlecht moet - in twee talen - terecht staan voor de eerste kamer van het sportcomité van de KBVB en de hele wereld heeft de vinger geheven. Geen officieel oog heeft op 21 december zijn linkse directe tegen Aalst-verdediger Krist Porte waargenomen, maar de herhaalde tv-beelden en de publieke verontwaardiging hebben De Bilde's hoofd op het hakblok doen belanden.
Zelden zal een voetballer zoveel over zich uitgestort hebben gekregen als De Bilde in de weken na 'de klap'. Hij werd behandeld als een misdadiger. In de boeien werd hij afgevoerd voor een nacht in een Brusselse cel. Porte, met een gebroken neus en dito oogkas zwaar getroffen, begon een civiele zaak tegen hem, voor financiële genoegdoening.
De voetbalbond legde de aanvaller een voorlopige schorsing op en vervolgens werden in de sensatiemedia alle negatieve kanten van De Bilde geschetst die maar te bedenken waren. De vechtpartij uit '95 in een ziekenhuis waar zijn vader met een hersenbloeding was opgenomen, was weer actueel nieuws.
Zijn jeugd in het Brusselse betondorp Zellik, het leven als straatschoffie en de snelle roem, alles werd De Bilde nagedragen. Het engeltje - Gilles heeft het gezicht van een misdienaar - was een duivel geworden, kopten Vlaamse kranten. Het paste in de hetze die De Bilde door zijn magere verrichtingen bij Anderlecht al een tijd moet doorstaan.
De miljoenenaankoop heeft zich na zijn gouden Aalst-periode niet kunnen waarmaken. Grootvader Roger de Bilde die jaren de opvoeding van zijn kleinzoon ter hand nam: 'Het was zonder dat voorval al erg. Overal waar hij kwam, was Gilles de Kop van Jut. Ik begin te geloven dat die Gouden Schoen voor onheil zorgt. Kijk naar de blessures van Zetterberg, van Okon en naar wat er nu met Gilles gebeurt.'
De voorzitter van zijn fanclub stak hem vooraf ook een hart onder de riem. 'Gilles is geen gangster. Hij had gewoon een jammerlijke reflex. Van onze 180 leden haakte nog niemand af.'
In die omstandigheden hamerden de verdedigers van De Bilde erop dat de jury alle franje, rook en room van de affaire-De Bilde moesten afhalen. Het ging in hun ogen om niet meer dan een incident in een sportwedstrijd. De antecedenten van De Bilde kwamen erbij. In vijf jaar hoogste klasse had hij één keer een schorsing moeten uitzitten. Nog nooit was hem rood voorgehouden.
Na het vertoon van de videobeelden, een novum in de Belgische sportrechtspraak, werd gewezen op de obstructie van Porte die de reactie inleidde door een eigen actie. Met rechts zat Porte aan het shirt van De Bilde, met links duwde hij diens hoofd 'zeker dertig centimeter' opzij. Het was een verzachtende omstandigheid. 'Zeker niet bedoeld om gentleman Porte aan te vallen', schmierde Verschueren namens Anderlecht.
Het verzoek van de Brusselse grootmacht om een band te tonen met al het lelijks dat een spits als De Bilde in de gemiddelde wedstrijd wordt aangedaan, werd vervolgens afgewezen. De verdediging moest het doen met het verhaal over de zware jeugd van De Bilde en een vergelijking met andere ophefmakende zaken in Europa.
Van Basten velde Plovie met een elleboogstoot bij Brugge - Milan en kreeg één wedstrijd. Wouters deed hetzelfde tegen Gascoigne en werd nooit bestraft. Weah gaf Costa een kopstoot en kreeg zes duels. De strafmaat werd uiteindelijk uitgesproken in termijn en niet in wedstrijden.
Omtrent dertien duels gaat De Bilde missen tot 31 maart, de einddatum van zijn schorsing. Het Anderlecht-kamp sprong nog net niet juichend op. Verschueren: 'Want in de eerste dagen werd gesuggereerd om Gilles voor de rest van zijn leven te schorsen. Of anders toch zeker voor een jaar.'
De geschorste zat erbij en kreeg geen woord uit de mond. Elke vraag tot De Bilde gericht werd door Anderlecht-manager Verschueren beantwoord. Anderlecht gaat ook beslissen over de toekomst van de speler. 'Maar Gilles zal ook zijn inbreng hebben', sprak Verschueren op een manier die over diens inspraakrecht weinig goeds doet vermoeden.
Iedereen raadt de jonge spits een vlucht naar het buitenland aan. Feyenoord staat vooraan om de balling een veilig nest te bieden. Of er werkelijke zaken worden gedaan, is twijfelachtig. Van den Herik zegt al ver te zijn, Verschueren ontkent een beklonken transactie. 'We hebben gezegd dat we pas na de sanctie ons over de toekomst van Gilles gaan beraden. Tot dan spreken we met niemand.'
De FIFA-reglementen bevatten bovendien, sinds 1994, het verbod om een geschorste speler van het ene naar het andere land te transfereren. Het transfercertificaat wordt dan vastgehouden. Verschueren bracht daar tegen in dat in dat artikel gerept wordt van een verbod bij een langdurige straf. 'En zeg mij: is dit een langdurige schorsing?'

