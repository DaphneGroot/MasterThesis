 VD HOOP ZIET WINSTGROEI TELEGRAAF STAGNEREN. 
 AMSTERDAM, 5 nov (Reuter) - Van der Hoop Effektenbank verwacht dat de winstgroei bij uitgever De Telegraaf in elk geval in 1996 en 1997 zal stagneren. 
 "Wij houden onverkort vast aan ons verkoopadvies van aandelen De Telegraaf," aldus de research-afdeling van Van der Hoop. Voor zowel 1996 als 1997 wordt een winst per aandeel voor de uitgever verwacht van 1,45 gulden, nadat in 1995 nog (gecorrigeerd voor de recente aandelensplitsing) 1,93 gulden per aandeel werd verdiend. 
 Volgens Van der Hoop krijgt De Telegraaf de komende jaren te maken met flinke verliezen op haar televisie-belangen. 
 Volgens de analisten levert vooral Sport7 hoge verliezen op. 
 ING heeft zich de komende jaren voor 1,2 miljard gulden garant gesteld voor de aanloopverliezen van Sport7 maar kan die verliezen volgens Van der Hoop voor vijf procent afwentelen op De Telegraaf en voor 19,5 procent op Endemol. 
 Volgens de analisten gaat het daarbij om verliezen met een 'open einde' waarvan De Telegraaf niet kan inschatten wat het een en ander gaat kosten. 
 Van der Hoop schat het verlies bij De Telegraaf op de sportzender dit jaar en de komende paar jaren op enkele tientallen miljoenen gulden. 
 Verder kost het 30 procent belang in commerciele zender SBS6 volgens Van der Hoop veel geld aan De Telegraaf, ondanks het feit dat die zender haar marktaandeel flink heeft uitgebreid. 
 De advertentie-inkomsten van SBS6 zijn volgens de analisten echter zwaar teleurstellend door de grote concurrentie. 
 Adverteerders keren terug naar het conventionele reclame-medium, de krant. Dat zou op zich gunstig zijn voor De Telegraaf maar hoewel de reclame-inkomsten daar hoger zijn dan in 1995 is dit niet voldoende om de aanloopverliezen bij Sport7, SBS6 en ook bij Planet Internet op te vangen, aldus de researchers van Van der Hoop. 
 De analisten wijzen er ook op dat De Telegraaf de explotatie van Troskompas/TV-krant kwijtraakt hetgeen vier procent van de concernomzet uitmaakt en de winstontwikkeling zal drukken. 
 Het bouwen van een nieuwe kantoortoren naast het huidige Telegraaf-hoofdkantoor zal verder forse investeringen vergen waar voorlopig niets tegenover staat, aldus Van der Hoop. 
 De Telegraaf zelf zei eind augustus voor 1996 een belangrijke daling van de netto winst te verwachten. Dat was iets minder ongunstig dan in april toen werd uitgegaan van een sterk verminderde jaarwinst. 
 (c) Reuters Limited 1996. 
