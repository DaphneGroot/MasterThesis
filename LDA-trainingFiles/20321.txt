Blokker (plaats).
Blokker is een dorp in de regio West-Friesland in de Nederlandse provincie Noord-Holland. Blokker is verdeeld in twee delen; Westerblokker en Oosterblokker. Westerblokker maakt tegenwoordig deel uit van de gemeente Hoorn, Oosterblokker van de gemeente Drechterland. Westerblokker wordt tegenwoordig door onder andere de gemeente en provincie Blokker genoemd. Blokker heeft 5.580 inwoners (2007), waarvan 1.570 in Oosterblokker wonen en 4.010 in Westerblokker.
Blokker kreeg in 1964 landelijke bekendheid doordat in het gebouw van de plaatselijke groenteveiling "Op Hoop van Zegen" The Beatles tweemaal achtereen optraden, de enige live-optredens van de Beatles in Nederland.
Geschiedenis.
De plaats is al eeuwen opgedeeld in twee delen, al in de 13e eeuw spreekt men over een oostelijk en een westelijk deel, maar het is pas sinds 1979 dat Blokker in verschillende gemeenten valt. Tot 1979 was Blokker een eigen gemeente, totdat deze werd opgedeeld in de gemeenten Hoorn, Bangert (hernoemd naar Drechterland) en Venhuizen.
De plaatsnaam Blokker is de 'verbasterde' naam voor Blokweer(en). Die benaming is een verwijzing naar het rechthoekige en vierkante land dat gevormd werd door de twee sloten die aan weerszijden van het land zijn gelegen.
Oosterblokker komt in 1396 voor als Oesterblocwer, in 1414 als Oisterblocweer en in 1639 als Ooster Blocker.
Westerblokker komt in 1289 voor als Westerblokweere, in 1396 als Westerblocwer en in 1639 als Wester Blocker.
Op de zuidelijke dijk van de Blokweeren ontstond nog een plaats, de huidige plaats Blokdijk, deze is thans ook gelegen in de gemeente Drechterland, maar was in 1979 een deel geworden de toenmalige gemeente Venhuizen.
Blokker viel een tijd onder de stede Westwoud, die in 1414 stadsrechten had verkregen. Maar uiteindelijk scheidden de twee van elkaar, en werd Blokker zelfstandig.
