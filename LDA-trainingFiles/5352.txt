	'Superliga is een verschrikkelijk woord'
	UITDAGEND houdt Gerard Slager de 36 profclubs een spiegel voor. Niet zo frequent als vóór 1993, het jaar dat de FBO een groot deel van de macht werd ontnomen, maar nog wel met enige regelmaat. 'Wij hebben nog steeds over alle onderwerpen een afgeronde mening. De FBO laat zich niet isoleren.'
Sinds 1977 is Slager strijder in het kamp van de werkgevers in het betaald voetbal. Als directeur van de Federatie van Betaald voetbal Organisaties heeft hij honderden clubbestuurders zien gaan en komen. Vijf maal heeft hij een sectiebestuur betaald voetbal (de colleges Hogewoning, Vilé, Van der Louw, Van Rooijen en Staatsen) welkom geheten en vaarwel gezegd. Verrassen doet bijna niets hem meer.
Plannen voor de oprichting van een Superliga? Clubs die het sectiebestuur wegwerken na een bittere strijd om de macht? De grote economische verschillen tussen clubs? Incapabele clubbestuurders? Er is niets nieuws, grofweg gezegd.
De afschaffing van het transfersysteem en het gevecht om de televisierechten heeft tot bestuurlijke chaos geleid, bezorgdheid ook over de toekomst van het betaald voetbal. Maar ook dat was voorspelbaar: 'In het algemeen is het zo dat de discussies over ingewikkelde onderwerpen worden bepaald door onzorgvuldigheid, tijdgebrek en onvoldoende professionaliteit.'
Tot 1993 was de FBO een invloedrijke belangenbehartiger. Maar de clubs kozen er in dat jaar voor zelf en individueel te strijden voor hun belangen. 'We werden in feite mondddood gemaakt.' Sindsdien houdt de FBO zich noodgedwongen nog slechts bezig met arbeidsrechterlijke aspecten.
'Maar langzamerhand begint men zich weer te realiseren dat bij ons ervaring en kennis voorhanden is. Ik kijk niet om in wrok. Wel vind ik dat een aantal kansen is gemist. Een centraal informatiepunt ontbreekt sinds '93 en dat is te merken. Er zijn grote informatieverschillen. De ene club zit veel dichter bij het vuur dan de andere. De verantwoordelijkheid voor de individuele bestuurder is enorm groot geworden. Ook gezien de complexiteit van de materie is dat een gevaarlijke ontwikkeling.'
Slager maakt een uitzondering voor Van den Herik, de Feyenoord-voorzitter wiens onvermoeibare strijd de KNVB in grote verlegenheid bracht. 'Volkomen ten onrechte is Van den Herik afgeschilderd als de grote boeman die de hele voetballerij in gevaar bracht. Terwijl hij de allereerste was, met Van Praag, die zei dat hij aan bestaande afspraken over de verdeling van televisiegelden niet wilde tornen. Als ik het hem heb horen zeggen, zal een ander dat toch zeker ook hebben gehoord?
'De boodschapper heeft het gedaan, zoals zo vaak. Maar de waarheid is dat Van den Herik maximaal is opgekomen voor de belangen van het voetbal. Dat is zijn verdienste. Hij heeft heel goed gezien wat mondiaal de positie is van het profvoetbal. Wereldberoemd zijn in Purmerend, daar neemt hij wat Feyenoord betreft geen genoegen mee. Hij leidt een club die moet concurreren met het buitenland. En dat is al moeilijk genoeg: andere landen zijn groter en hebben andere wetten.'
- De meeste clubbestuurders beheersen de materie niet.
Slager: 'Dat klopt, maar ik geef het je ook te doen. Het is bijna ondoenlijk om een specialist te zijn op organisatorisch gebied, alles te weten van media en de kronkels in die sector, alles te weten van merchandising, marketing, arbeidsrecht, de wet, verenigingsrecht. Duizendpoten moeten ze zijn.
'Het is heel logisch dat degenen die zich het beste laten adviseren, het verst zijn en het felst strijd voeren. Naast Van Praag zit Oldenhof, naast Van den Herik zit Edelenbos. Dat zijn professionele adviseurs.
'Maar bijvoorbeeld Frans Derks van Dordrecht neemt zijn secretaris mee naar Zeist. Dat is heel anders. Zowel Ajax als Feyenoord heeft een groot en vooraanstaand advocatenkantoor achter zich staan. Als je de moeite neemt je door zulke mensen te laten adviseren, kom je goed beslagen ten ijs.'
'Vóór alles was het indertijd zo dat er aanmerkelijk meer geld voor de televisierechten werd geboden dan voorheen. Destijds hebben we de leden gezegd dat ze goed moesten kijken naar de secundaire voorwaarden, maar ze konden het contract niet eens inzien tussen de KNVB en Sport 7. Tja, hoe werkt dat dan. De mensen in het sectiebestuur steken een goed verhaal af. Ze wekken vertrouwen en je gelooft ze dan maar.
'Later bleek dat zelfs de meest capabele bestuurders niet voldoende basiskennis hebben. Daardoor werd niet onmiddellijk gezegd: hé, wacht even, die rechten kunnen we niet verkopen, want ze zijn niet van ons. Als er zoveel geld mee is gemoeid, worden er vaak onverantwoorde risico's genomen.'
- Maar zelfs toen minister Wijers van Economische Zaken in een brief liet weten dat de KNVB mogelijk handelde in strijd met de wet, werd geen alarm geslagen.
'Ach, dachten de clubs, dat loopt zo'n vaart niet. Sterker nog, ze werden boos. Waar bemoeit die man zich mee! Volkomen misplaatst natuurlijk. Zo'n brief negeren, dat is niet handig. Verzamel de feiten en handel daar ook naar. Maar nee hoor, de overheid krijgt de schuld. Op zo'n moment schiet je in eigen doel. De clubs worden boos, Staatsen wordt boos. Staatsen is erg vaak boos geweest de afgelopen maanden. Op de buitenwereld, en ten onrechte.
'Hij had ook boos op zichzelf kunnen worden. Het is natuurlijk allemaal niet bepaald rimpelloos verlopen. In de vergaderingen speelden persoonlijke tegenstellingen én teleurstellingen voortdurend een rol.'
- Staatsen is van mening dat het failliet van de verenigingsstructuur, met één stem per club, is aangetoond. Heeft hij gelijk?
'Ja. Deze structuur is niet meer werkbaar. Je blijft tegen een muur aanlopen en de besluitvorming wordt voortdurend tegengehouden. Probeer ook niet om iets bespreekbaar te maken. Dat is volstrekt zinloos. Tref liever een goede regeling, sluit een contract als sectie betaald voetbal, zelfstandig, en laat zaken als tuchtrechtspraak, de organisatie van wedstrijden en de competitie en onderhandelingen met de overheid aan de bond over.'
- En dan is het nog maar een kleine stap naar een Superliga.
'Dat is een verschrikkelijk woord. Er wordt onmiddellijk gedacht aan een grote sanering, terwijl dat helemaal niet aan de orde is. Een liga is niets meer of minder dan een onderlinge overeenkomst tussen een aantal partners.
'De competitie krijgt een andere structuur, zonder twijfel. Het model van de Engelse Premier League is interessant. Je kunt niet meer, zoals nu nog op de bondsvergadering het geval is, neuzen tellen.
'Door de statutenwijziging over de televisierechten is de klok 25 jaar teruggedraaid. De amateurs zagen hun kans schoon om weer greep te krijgen. De profclubs zijn niet zelfstandiger geworden, maar afhankelijker.
'De verenigingsstructuur waarbij de meeste stemmen gelden is een barrière voor de ontwikkeling van het betaald voetbal in zijn totaliteit. Dus moet er een ander model worden ontwikkeld.
'Daarom onderzoeken die acht clubs nu buiten de KNVB om de mogelijkheid of het soms anders kan, en hoe dan. De clubs realiseren zich heel goed dat ze niet zonder een nationale bond kunnen. Het zijn nu nog niet meer dan voortrekkers die zich informeren.'
'Maar ook dit is niet nieuw hoor. Al in de jaren tachtig zijn allerlei aanzetten gegeven voor een andersoortige competitieopzet. 'Inschikplan voor Zittenblijvers' heette de nota. Wie een beetje taalgevoel heeft, begrijpt hoeveel er in die zin zit.
'Toen al concludeerden we dat er in Nederland in twaalf regio's, misschien veertien, plaats is voor een volwaardige profclub. Daar is de achterban groot genoeg. Grotere, rijkere clubs zullen altijd de toon blijven zetten. Verschillen zijn er en zullen er altijd blijven. Sommige clubs zijn vergelijkbaar met een groot warenhuis, andere met een kleine detailhandel. Maar ze zullen rekening met elkaar moeten houden, al was het alleen maar omdat ze allemaal werknemers in dienst hebben.'
- Is het voortbestaan van clubs in gevaar na het echec van de sportzender?
'De economische verschillen binnen het voetbal zijn zo  enorm dat je je af moet vragen hoe lang sommige clubs het nog vol zullen houden. Met hangen en wurgen wordt getracht de verschillen te compenseren.
'Na het Bosman-arrest en de discussie over de televisiegelden hebben we weer eens vastgesteld dat er drie categorieën clubs zijn. Eerst Ajax, Feyenoord en PSV, dan Roda JC, FC Twente, Vitesse onder anderen, en dan nog 28 andere. Dat verandert nooit.
'De clubs komen net zo diep in de problemen als ze zelf willen. Ze zullen hun financiële huishouding onmiddellijk moeten aanpassen. Twintig clubs krijgen financiële problemen, is gezegd. Onze hoop was dat de clubs met de 2,2 miljoen gulden van de televisierechten het kennisniveau en de kwaliteit van het management zouden opvoeren. Dat is een illusie gebleken. Het geld is rechtstreeks verdwenen in de zakken van de spelers en de zaakwaarnemers.
'De kans om structureel iets goeds te doen, voor de lange termijn, is onbenut gebleven. Binnen een mum van tijd was het geld op. Méér dan op, zelfs.'

Foto
	Directeur Gerard Slager van de FBO. FOTO BERT VERHOEFF - DE VOLKSKRANT

