	Effect beperking hypotheekrente gering: Bij gelijktijdige afschaffing huurwaardeforfait en overdrachtsbelasting
	Van onze verslaggever
Peter de Waard

AMSTERDAM
Stort de huizenmarkt in? Zullen huizenbezitters met tophypotheken massaal failliet gaan? De onbeperkte aftrek van de hypotheekrente in Nederland mag niet eens ter discussie staan. Het zou een nationale ramp zijn. Maar in feite zijn de financiële gevolgen veel minder groot dan wordt verondersteld.
Begin jaren tachtig zijn er al plannen geweest om de aftrek van de hypotheekrente te beperken tot een bedrag van 400 duizend gulden. In ruil voor het aftoppen van de hyotheekrente-aftrek zou de overdrachtsbelasting worden verlaagd van 6 naar 4 procent. Het plan haalde het niet.
Nu gooien politici af en toe weer een balletje op. De hypotheekrente zou alleen nog van de belasting kunnen worden afgetrokken tegen het tarief van de eerste belastingschijf: 37,5 procent. Alle mensen die na aftrek van de belastingvrije voet een belastbaar inkomen van meer dan 45 duizend gulden hebben, zouden hierdoor worden gedupeerd. Als tegemoetkoming zal echter niet alleen de overdrachtsbelasting worden afgeschaft, maar ook het huurwaardeforfait.
Voor huizenbezitters met een modaal inkomen (60 duizend gulden) is dit niet alleen een pleister op de wonde. Het is een godsgeschenk. Wie 60 duizend gulden verdient en een woning van 250 duizend gulden koopt, gaat er bijna tweeduizend gulden per jaar op vooruit.
Nu kost de woning inclusief overdrachtsbelasting 265 duizend gulden. Bij een rente van 6 procent bedraagt de jaarlijkse rentelast 15.900 gulden.
Van het inkomen van 60 duizend gulden, moet eerst de belastingvrije voet van 14 duizend gulden (alleenverdiener) worden afgetrokken. Van de resterende som van 46 duizend gulden gaat 15.900 gulden hypotheekrente af. Daarbij moet weer het huurwaardeforfait (nieuwe regeling) van 3.313 gulden worden opgeteld, zodat een belastbaar inkomen van 33.413 resteert.
De grens tussen de eerste schijf van 37,5 procent en de tweede schrijf van 50 procent, ligt bij 45.325 gulden. De huizenkoper bespaart 4805 gulden belastingen; 50 procent van 675 gulden en 37,5 procent van 11.912 gulden. De jaarlijkse kosten van de nieuw gekochte woning bedragen 15.900 min 4805 gulden is 11.095 gulden.
In de nieuwe situatie is de berekening simpeler. Het huis kost geen 265 duizend gulden, maar 250 duizend gulden. Daarnaast is de hele hypotheekrente aftrekbaar, omdat geen huurwaardeforfait meer hoeft te worden bijgeteld. Wel geldt één belastingtarief van 37,5 procent; over het bedrag van 15 duizend gulden is het fiscale voordeel 5625 gulden. De jaarlijkse hypotheeklast van de huizenbezitter bedraagt netto 9375 gulden, 1720 gulden minder dan in de huidige situatie.
Het omslagpunt ligt bij iemand die jaarlijks een ton verdient en een woning van vier ton koopt. Deze huizenbezitter komt in het oude en nieuwe systeem op ongeveer een gelijke, jaarlijkse financiële last.
Wie 120 duizend gulden verdient en een woning van een half miljoen koopt, gaat er op achteruit. Inclusief overdrachtsbelasting kost de woning op dit moment 530 duizend gulden. Bij een rente van 6 procent bedraagt de hypotheekrente 31.800 gulden. De huizenbezitter zit met het inkomen zowel in het belastingtarief van 50 als 60 procent. Na bijtelling van huurwaardeforfait neemt de fiscus van de rentekosten 13.980 gulden voor zijn rekening, zodat de woning jaarlijks 17.820 gulden kost.
Zonder overdrachtsbelasting kost de woning 500 duizend gulden. De jaarlijkse hypotheeklasten bedragen 30 duizend gulden. Indien de fiscus slechts 37,5 procent bijdraagt, zal de besparing 11.250 gulden zijn. De jaarlijkse kosten van de woning zijn 30 duizend min 11.250 gulden is 18.750 gulden. De huizenbezitter gaat er bijna duizend gulden op achteruit.
Indien met een inkomen van 240 duizend gulden een woning van een miljoen gulden wordt gekocht, zal de huizenbezitter nog zwaarder gedupeerd worden. Nu betaalt de fiscus 60 procent van de rente-lasten. In het nieuwe systeem nog maar 37,5 procent. Het afschaffen van de overdrachtsbelasting en het huurwaardeforfait kunnen dit bij lange na niet compenseren. De jaarlijkse kosten van de woning van één miljoen zullen toenemen van 33.390 tot 37.500; een verschil van ruim vierduizend gulden.
Deskundigen bij banken denken echter niet dat dit voor hogere inkomens rampzalige gevolgen zal hebben. 'Bij een inkomen van 240 duizend gulden is dat verlies op te vangen. In sommige situaties zullen plannen om bijvoorbeeld korter te gaan werken, pas later kunnen worden doorgezet.' Veel groter het psychologische effect van de verandering. 'De onbeperkte hypotheekrente-aftrek wordt toch als een recht beschouwd.'
De nieuwe maatregelen hebben een inkomensnivellerend effect. Ook de prijzen op de woningmarkt zullen dichter bij elkaar komen te liggen. Woningen boven een half miljoen zullen mogelijk iets goedkoper worden. Huizen van twee à drie ton juist duurder.
Het effect voor de schatkist is moeilijker meetbaar. Huizenbezitters trekken op dit moment jaarlijks 23 miljard gulden af van de belastingen. De fiscus derft daardoor nu 12 miljard aan inkomsten. Indien de hypotheekrente alleen tegen een tarief van 37,5 procent kan worden afgetrokken, zal de fiscus nog maar negen miljard aan inkomsten missen. De bijtelling van het huurwaardeforfait levert nu ongeveer drie miljard op. Die inkomstenbron verliest minister Zalm. Het gat dat achterblijft, is het vervallen van de overdrachtsbelasting: 3 miljard.

Foto
	GRAPHIC: Gevolgen van veranderde hypotheekrenteaftrek

