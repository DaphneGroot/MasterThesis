	'Duitsland werd een opera van Wagner'
	@@0IER@@0 HOMAS MANN schreef op 6 december 1949 vanuit Amerika een brief aan Emil Preetorius, een vroegere vriend en kunstenaar uit Mnchen, die tussen 1933 en 1939 in Bayreuth had gewerkt bij het jaarlijkse Wagner-festival. Deze Preetorius had Mann om zijn mening gevraagd over zijn Wagner-manuscript. De schrijver antwoordde: 'Er is veel Hitler in Wagner, en dat heeft u weggelaten, moest natuurlijk weggelaten worden - hoe zou u het werk dat u dient, met Hitler in verbinding kunnen brengen! Het heeft lang genoeg met hem in verbinding gestaan.'
Thomas Mann wist waarover hij schreef. Hij had de negentiende-eeuwse componist Richard Wagner eens zeer bewonderd en hij hield nog van sommige delen van zijn muziek. Maar hij had ook, net als eerder Nietzsche, het gevaar ontdekt in het werk van Wagner. 'Wagner al te zeer te beminnen verbiedt ons hedendaagse Duitsers het geweten', verklaarde hij in 1925. En ook: 'Wagner is niet gezond voor de Europese ziel.'
De naam Wagner was al in 1925 nauw verbonden met die van Hitler. In november 1923 pleegden Adolf Hitler en zijn nationaal-socialisten in Mnchen een putsch, waaraan de politie snel een einde maakte. Kort tevoren was Hitler in Bayreuth in de Villa Wahnfried door de familie Wagner ontvangen.
Vooral Winifred Wagner, gehuwd met Siegfried, de zoon van Richard Wagner, was een hartstochtelijke aanhangster van Hitler in wie zij de 'redder van Duitsland' zag. Na de mislukte putsch in Mnchen verklaarde ze openlijk dat de familie Wagner hiermee niets te maken had, maar dat deze wel Hitler zou blijven steunen.
Hoe waren Wagner en Hitler bij elkaar gekomen? Richard Wagner haatte de joden en wilde dat ze uit Duitsland zouden verdwijnen. Hij schreef in 1850 het antisemitische pamflet Das Judenthum in der Musik, dat hij in 1869 nog eens een keer uitgaf. Ook uit andere geschriften van Wagner bleek hoe groot zijn afkeer van joden was.
Het kwaad van het antisemitisme verdween niet met de dood van de componist, in 1883, integendeel. De weduwe Cosima Wagner, de dochter van Franz Liszt, was fel antisemitisch en begon een ware Wagner-cultus op de Grne Hgel, waar in Bayreuth het speciaal voor Wagner gebouwde 'Festspielhaus' staat. Enkele jaren na het overlijden van Wagner raakte Cosima geheel in de ban van Houston Stewart Chamberlain, wiens racistische theorien door de jonge Hitler gretig werden opgezogen. Deze Chamberlain, van Britse afkomst, trouwde in 1908 met Eva, de dochter van Richard Wagner, en kreeg grote invloed in Bayreuth en zo op de nationalistische volgelingen van Wagner.
Chamberlain ontwikkelde Wagners verderfelijke ideologie verder, onder andere in het door Wagner gestichte tijdschrift Bayreuther Bltter, dat tot 1938 werd geleid door Hans von Wolzogen. Winifred Wagner, eveneens van Engelse afkomst, haalde Hitler naar Bayreuth, waar hij min of meer in de familie werd opgenomen. Hij werd aangesproken met 'Onkel Wolf'.
Na 1933, het jaar waarin Hitler in Duitsland aan de macht kwam en zijn nazi-dictatuur vestigde, kwam het jaarlijkse Wagner-festival helemaal in het teken van het nationaal-socialisme te staan. Hitler was bezeten van Wagner; van zijn muziek, maar ook van zijn politieke geschriften. Hij verklaarde in 1923 tegenover Siegfried Wagner dat hij 'trots en verheugd was dat wij nu strijden met het zwaard dat eerst door de meester (Richard Wagner) en vervolgens door Chamberlain werd gesmeed'.
Na 1945 werd dit nazi-verleden in Bayreuth verzwegen en verdrongen. In 1951 werd het Wagner-festival hervat en geopend met Die Meistersinger von Nrnberg. Het publiek werd verzocht niet over politiek te discussiren. 'Het gaat om de kunst.' In Bayreuth draaide na '45 alles om de muziek van Wagner. Kleinzoon Wieland, de eerste festivalleider na de oorlog, bracht nieuwere, modernere Wagner-uitvoeringen en probeerde een nieuwe, meer liberale geest te introduceren. Hij stierf in 1966 en werd opgevolgd door zijn conservatieve broer Wolfgang, die nog altijd de baas is in Bayreuth.
Bayreuth kan zijn nazi-verleden echter niet ontlopen en, schreef de Sddeutsche Zeitung, de 'Grne Hgel wordt nu zwaar belegerd'. Aanleiding daartoe zijn twee recent verschenen boeken: Wer nicht mit dem Wolf heult van Gottfried Wagner, achterkleinzoon van de componist, en Wagners Hitler - Der Prophet und sein Vollstrecker, geschreven door Joachim Khler, die eerder een Nietzsche-biografie schreef.
Gottfried Wagner, geboren in 1947, behoort tot de Duitsers die in de jaren zestig vragen gingen stellen over het verleden van hun ouders, daarbij moesten constateren dat ze geen of onvoldoende antwoord kregen en vervolgens zelf op onderzoek uitgingen. Zo verging het in elk geval Gottfried, die zijn vader, Wolfgang Wagner, vragen ging stellen. Hij vond in het zijspan van een motor films waarop Hitler met zijn familie stond. Deze films waren door zijn vader gemaakt.
In zijn 'autobiografische notities' doet Gottfried Wagner verslag van zijn zoektocht naar het nazi-verleden van zijn familie en van het proces van verwijdering en vervreemding tussen vader en zoon. Wolfgang Wagner deelt niet de linkse ideen van zijn zoon en al helemaal niet zijn kritiek op het festival. Het boek is een aanval op de Wagner-cultus en op het feit dat in Bayreuth nooit echt met het nazi-verleden werd gebroken. Aan het eind van het boek staan vader en zoon onverzoenlijk tegenover elkaar.
Gottfried heeft zijn achternaam ervaren als een 'loden keten' en zijn ontdekkingen over Wagners antisemitisme en de nauwe banden die hebben bestaan tussen zijn familie en Hitler, hebben hem zwaar geschokt. 'Tijdens het lezen van de Bayreuther Bltter en de festivalprogramma's van 1878 tot 1943 moest ik meermaals in het openbare Wahnfriedpark gaan wandelen, omdat ik misselijk was geworden van deze prenazistische en nazistische lectuur. Dat was dus de culturele basis van de eigen familie! (. . .) Elk bezoek aan het Richard Wagner-Museum en aan Bayreuth was voor mij een nachtmerrie.'
Gottfried Wagner is bij zijn onderzoek tot verschillende conclusies gekomen. Een strikte scheiding aanbrengen tussen de muziek van Richard Wagner en zijn ideologie is niet mogelijk. Een andere 'verschrikkelijke' conclusie is dat 'Richard Wagner zelf al zijn deel heeft bijgedragen aan de onlosmakelijke samenhang tussen Bayreuth, Theresienstadt en Auschwitz'.
Joachim Khler zal het daarmee zeker eens zijn. Want in Wagners Hitler komt hij tot de slotsom dat Hitler bij de moord op het joodse volk Wagners opdracht heeft uitgevoerd. Zijn 'vernietigingsveldtocht tegen de joden was deel van zijn Wagner-liefde: hij moest de joden haten, omdat hij de man beminde die de joden haatte.'
In het boek van Khler gaat het in wezen om de vraag waar Hitler zijn fanatieke, op uitroeiing gerichte antisemitisme vandaan had. Over die vraag ging het al in Hitlers Wien - Lehrjahre eines Diktators van de Oostenrijkse historica Brigitte Hamann. Zij wees erop dat de jonge, verarmde Hitler in Wenen joodse vrienden en kennissen had, die hem hielpen. Maar hij onderging in Wenen wel de invloed van verschillende antisemitische politici. Zij noemde ook Wagner als voorbeeld voor Hitler.
Hitler zelf heeft Wagner 'de grootste profetengestalte die het Duitse volk heeft bezeten' genoemd. Van de ontdekking innerlijk verwant te zijn aan Wagner, aldus Hitler, 'was een ronduit hysterische opwinding uitgegaan'.
Khler beschrijft gedetailleerd dat het antisemitisme van Wagner ook in zijn opera's verborgen zit, met name in Der Ring des Nibelungen, en dat zijn antisemitisme gericht was op de ondergang van het joodse volk. In het artikel 'Erkenne dich selbst' schreef Wagner over de 'grote oplossing', waarna er 'geen joden meer zijn' en die 'ons Duitsers eerder dan andere naties mogelijk zal zijn'. Khler: 'Of deze Endlsung op verdrijving of vernietiging uit zou lopen, liet de profeet over aan de fantasie van zijn lezers.' Khler meent ook dat Wagner en later Houston Stewart Chamberlain naar politieke machthebbers hebben gezocht om deze 'grote oplossing' uit te voeren. Chamberlain gaf in 1923 deze opdracht aan Hitler.
Wagners Hitler is een beklemmend boek, omdat het mythologie en misdaad vlak naast elkaar plaatst. 'Duitsland werd een opera van Wagner', schrijft Khler. En: 'Aan Hitler was alles theater.' In Wagners opera's gaat het om een irrele, mythologische wereld van goden, Germaanse helden en vreemde dwergen, gaat het om geloof, mythe, verlossing, reinheid van het bloed. Dat deze volkomen irrationele wereld van sagen heeft geleid tot de meest gruwelijke werkelijkheid, tot de moord op een heel volk, valt haast niet te bevatten. Het boek roept op zijn minst allerlei vragen op die niet beantwoord worden, omdat zij louter vanuit Wagner geredeneerd vermoedelijk ook niet beantwoord kunnen worden.
In Duitsland is het boek omstreden. Het gaat te ver, constateerde het weekblad Die Zeit enige tijd geleden. En Rudolf Augstein, de uitgever van Der Spiegel, schreef dat Bayreuth grote invloed op Hitler heeft uitgeoefend maar inzake 'rassenkwesties' niet de beslissende. 'Als Richard Wagner en zijn Bayreuth niet bestaan zouden hebben, zou Adolf Hitlers weg toch naar Auschwitz-Birkenau hebben geleid.'
Wolfgang Wagner, nu 77 jaar oud en dezer dagen ook aangevallen door zijn nicht Nike Wagner omdat hij als leider van het Wagner-festival niet wil aftreden en geen plaats wil maken voor de jonge generatie-Wagner, heeft zich ook over het boek geuit. De discussie over Richard Wagner en Hitler kan slechts 'aan Duitse breinen' ontspringen, zei hij, 'zo onjuist is dat'.
Jan Luijten
Gottfried Wagner: Wer nicht mit dem Wolf heult - Autobiographische Aufzeichnungen eines Wagner-Urenkels.
Kiepenheuer & Witsch, import Nilsson & Lamm; 408 pagina's;  63,-.
ISBN 3 462 02622 4.
Joachim Khler: Wagners Hitler - Der Prophet und sein Vollstrecker.
Karl Blessing, import Nilsson & Lamm; 504 pagina's;  65,60.
ISBN 3 89667 016 6.

Foto
	Hitler in Bayreuth met Winifred Wagner, propagandaminister Goebbels (uiterst rechts) en (op de rug gefotografeerd) Gring. COLLECTIE OTTO SPRONK

