	Cantharellen voor het eerst gekweekt in laboratorium Het spel van wortel en schimmel
	Van onze verslaggever
Rik Nijland

AMSTERDAM
Een Zweedse en een Amerikaanse onderzoeker is het gelukt cantharellen te kweken in het laboratorium. Het zijn er nog maar net genoeg voor een soepje, maar de onderzoekers denken wel een eerste aanzet te hebben gegeven voor de teelt van deze paddestoelen. Zij maken hun bevindingen vandaag wereldkundig in het tijdschrift Nature. Tot nu toe worden cantharellen uitsluitend in het wild verzameld.
Tot zo'n vijfentwintig jaar geleden was de cantharel, ook wel dooierzwam of hanekam genoemd, een veel voorkomende paddestoel op de zandgronden in de Nederlandse bossen. Eind jaren zestig ging het echter bergafwaarts met deze, in de keuken zeer gewaardeerde zwam.
Volgens paddestoelendeskundige Th. Kuyper van het Biologisch Station in Wijster is de afname waarschijnlijk een gevolg van stikstofbemesting vanuit de lucht, onder meer afkomstig van de veehouderij. Daardoor ontstond in de bossen een stikstofrijkere strooisellaag waarin de cantharel zich niet thuis voelt. Toch staat de paddestoel in de boeken nog altijd vermeld als 'vrij algemeen'. Maar volgens Kuyper is hij teruggedrongen tot schrale bosranden en bermen.
De cantharellen die in Nederland in de winkel liggen, zijn vaak afkomstig uit het noordwesten van de Verenigde Staten, waar veel cantharellen voor de Europese markt worden geplukt.
Goedkoop zijn ze niet. In Amsterdam vraagt een in paddestoelen gespecialiseerde groentehandel 6,95 gulden per ons.
Met het schaarser worden van de cantharel nam de belangstelling toe om de soort te kweken. Er is bovendien een commercieel belang. Volgens het tijdschrift Nature wordt er op de wereldmarkt voor ongeveer vijf miljard gulden aan cantharellen (in totaal 200 duizend ton) omgezet.
Het kweken van de paddestoelen is bijzonder lastig. Dat merkte in de jaren zeventig ook de toenmalig directeur van het Proefstation voor de Schimmelcultuur in Horst. Hij begon te experimenteren met cantharel. Na jaren onderzoek moest hij toegeven met de verkeerde schimmel te hebben gewerkt.
Ook zonder dergelijke fouten is de zwam een lastige kostganger. De cantharel leeft namelijk samen met de wortels van berken en dennen. Het mycelium, de eigenlijke zwam - de paddestoel is het bovengrondse vruchtlichaam dat dient voor de voortplanting - groeit als een huls om de wortelpunten van de bomen heen, en de schimmeldraden lopen tot tussen de buitenste wortelcellen. Over en weer worden voedingsstoffen uitgewisseld.
Het belangrijkste probleem is volgens G. Straatsma van het Proefstation voor de Champignoncultuur de uiterst trage groei van de schimmel. Dat maakt het bijzonder moeilijk om de wortels met de schimmel te besmetten.
De cantharel legt het bij dat besmettingsproces heel vaak af tegen concurrerende pseudomonasbacteriën. Straatsma promoveerde midden jaren tachtig op het samenspel tussen wortel en schimmel. Hij wist samen met zijn opvolgster, L. Moore, ook wortels te besmetten, maar zij wachtten tevergeefs op paddestoelen. Ook buitenlandse onderzoekers waren niet succesvol.
E. Danell van de Landbouwuniversiteit in Uppsala en F. Camacho van de universiteit van Oregon doorbreken nu de impasse. De Zweedse en Amerikaanse onderzoeker beweren in het tijdschrift Nature dat ze een methode hebben ontwikkeld om cantharellenmycelium vrij van pseudomonasbacteriën over te brengen op de wortels van dennenzaailingen. Na ruim een jaar wachten gebeurde het wonder: er ontstonden drie cantharellen, een half jaar later nog eens drie.
De onderzoekers hopen dat het met hun techniek makkelijker wordt om het samenspel tussen wortel en schimmel te bestuderen. Bovendien verwachten zij dat hun werkwijze ook toegepast kan worden voor de kweek van andere schimmels die samenleven met bomen.

