	Gemeente kijkt begerig naar voor woningbouw geschikte grond Vliegveld Hilversum speelt graag de goede buur
	Van onze verslaggever
HILVERSUM
Een zweefvliegtuig glijdt sierlijk uit de lucht, en landt met een huppeltje op het gras. Met zachtjes ronkende hulpmotor koerst de machine naar de benzinepomp aan de rand van het veld. De vlieger, in leren jack met warme kraag, stapt uit en wrijft zich in de handen van de kou. Na een praatje met de pompbediende tankt hij zelf bij.
Gras zover het oog reikt, een paar kleine hangars en een rijtje eenmotorige vliegmachines. De romantiek van het vliegen bestaat nog op vliegveld Hilversum. Het is een vliegveld in de ouderwetse zin van het woord, zoals Schiphol er in de jaren twintig uitzag. 'De koeien en vogels in de weilanden hiernaast zijn aan ons gewend', stelt de havenmeester tevreden vast. Vanuit zijn kantoortje bij de pomp overziet hij in een oogopslag het hele veld.
De gebruikers van het vliegveld weten echter dat de toekomst niet onbezorgd is. De gemeente Hilversum, de eigenaar van de grond, liet vorig jaar weten dat het huurcontract te willen beÃ«indigen. Niet omdat de vliegtuigjes buitensporige overlast bezorgen, maar omdat Hilversum wel brood ziet in benutting van het terrein voor woningbouw of bedrijven. Dat zou de gemeente, die krap in het geld en de bouwgrond zit, beter uitkomen dan de zestigduizend gulden huur die het veld jaarlijks opbrengt.
De Stichting Vliegveld Hilversum werd zelfs verrast met een brief waarin de gemeente aankondigde dat het veld per 1 maart 1997 leeg zou moeten worden opgeleverd. Stichtingsvoorzitter Maarten Driessen kan er nog boos over worden. 'De gemeente kan helemaal niet bepalen of een vliegveld blijft of niet. Dat is aan de minister van Verkeer en Waterstaat.'
De Hilversumse bestuurders hebben wel te kennen gegeven dat de vrees voor een snelle opheffing onjuist is. In december werd het contract verlengd met vijf jaar, met een optie op eenzelfde periode. Volgens lokale critici was dat een elegante uitsteloperatie om een politieke impasse te voorkomen. De Hilversumse wethouders zijn hopeloos verdeeld over de toekomst van het vliegveld.
De gebruikers van 'Hilversum' weten nu in elk geval dat ze meer dan ooit op hun tellen moeten passen. De Hilversumse gemeenteraad gaat er sinds vorige maand niet meer van uit dat het vliegveld als vanzelfsprekend altijd zal mogen blijven. Er is een discussie begonnen, die een visie op de stad moet opleveren. Op basis daarvan komt de toekomst van het vliegveld na de volgende raadsverkiezingen weer op de agenda te staan.
Het veld verdient een mooie toekomst als terrein voor de kleine luchtvaart, vinden de gebruikers. Daarbij wordt een opmerkelijk argument gebruikt: het veld vormt een 'groene buffer' tegen oprukkende bebouwing en andere overlast.
'Hilversum Airfield, a green place in a busy world', zo afficheren de bedrijfjes op het vliegveld zich in een bescheiden brochure, die in het knusse kantoortje van vliegschool Ben Air op de balie ligt. Vliegveld Hilversum ligt op een prachtige plaats tussen het natuurgebied de Hoorneboegse Heide en de weilanden en het plasgebied van Loosdrecht ligt. Al zestig jaar.
Hoe bescheiden het groene veld ook mag ogen, het is wel goed voor zo'n tachtigduizend vliegbewegingen per jaar. Dat betekent dat dagelijks gemiddeld ruim honderd vliegtuigen starten en landen. De belangrijkste gebruikers zijn Aeroclub Hilversum-Amsterdam, Ben Air met zijn vliegschool, rondvluchten en reclameslepen, de helikopters van Ryfas, de motorzwevers van vliegschool Dwarf en de verenigingen Dimona en Benelux, de pure zweefvliegtuigen van de Gooise Zweefvlieg Club. De paraclubs Icarus en Hilversum maken van het veld gebruik voor hun uitstapjes in het luchtruim.
Bij elkaar biedt het veld werk aan zo'n veertig mensen. De gebruikers beseffen dat ze met die relatieve drukte (Hilversum is na Lelystad het tweede sportvliegveld van Nederland) natuurlijk niet de ideale groene oase zijn. Driessen, in het dagelijks leven eigenaar van een verzekeringsmakelaardij en piloot van een tweemotorige Piper Seneca ('vliegtuig van de zaak, ik verkoop luchtvaartverzekeringen') onderstreept daarom graag dat het vliegveld een goede buur wil zijn. 'We willen slechts blijven doordraaien op de huidige grootte. Naar uitbreiding streven we niet'.
Het vliegveld staat bij de verdediging van zijn groene imago niet alleen. Natuurmonumenten vindt ook dat een veld met vliegtuigjes valt te prefereren boven volbouwen met woningen of bedrijven. Op een inspraakavond van de gemeente prees een inspecteur van de natuurbescherming het vliegveld vanwege zijn landelijke en open karakter. Hij wees erop dat in het gebied dassenkolonies voorkomen, die bij bebouwing zullen verdwijnen. Ook veel grutto's en andere vogels koesteren het veld als thuishaven.
De Stichting Vliegveld Hilversum heeft nog andere onvermoede medestanders gevonden. Zo vindt de vereniging Mooi Hilversum dat de recreatieve waarde van het veld niet mag worden vergeten.
Een ander pluspunt is dat zonder het vliegveld de kans toeneemt dat de omgeving meer last krijgt van grote vliegtuigen. Het veld werkt nu als een 'paraplu' tegen overlast van aanvliegende jumbo's, omdat het luchtruim rondom tot een hoogte van een kilometer verboden gebied is voor het zware luchtverkeer. Als het vliegveld verdwijnt, mogen ze zakken tot zeshonderd meter.
Maar niet iedereen is tevreden met het 'groene vliegveld'. De tegenstanders vinden het een dooddoener dat het te verwachten lawaai van Schiphol een argument is voor behoud. Op de hei van de Hoorneboeg verstoort het geronk van de sportvliegtuigjes geregeld de stilte, dan kun je nog beter af en toe een jumbo hebben.
Argumenten als werkgelegenheid, recreatie en schild tegen Schiphol vallen onder de categorie 'vliegveldsmoezen', aldus deze partij. 'Relatief weinig mensen zorgen door hun hobby voor hinder voor heel veel mensen die in de omgeving van het vliegveld wonen'.
'Het is maar een klein groepje mensen dat actie voert tegen ons veld', sust Driessen. Het vliegveld probeert zo veel mogelijk met hen rekening te houden. Er is een klachtenlijn geopend, en van de twintig klachten die daar laatstelijk in een maand tijd zijn binnengekomen bleken er maar drie het gevolg van Hilversumse machines.
'We doen echt ons best om de hinder te beperken, maar geluidloos we niet.' Dan zouden er alleen nog maar met zweefvliegtuigen kunnen vliegen. En daarmee kan ook een knus, ouderwets vliegveld als Hilversum niet uit de kosten komen.

Foto
	Vliegveld Hilversum. FOTO BERT VERHOEFF - DE VOLKSKRANT

