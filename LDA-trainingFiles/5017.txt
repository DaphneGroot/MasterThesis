	Bouwer laakt rol Weerman bij transfer Mulder
	Van onze verslaggever
AMSTERDAM
Ze was de Ron Zwerver van het handbalplan. Aan Saskia Mulder worden dezelfde talenten toegedacht als aan de speler die het Nederlandse volleybal volgens het Bankras-model groot maakte. Maar waar Zwerver de bondsplannen zes jaar trouw bleef, daar heeft Mulder nu al de wijk naar het buitenland genomen.
Bert Bouwer, de bondscoach en initiatiefnemer van het ambitieuze 'Oranje-plan' van het Nederlands Handbal Verbond, kon gisteren zijn teleurstelling niet verbergen over de bom die met het vertrek van E & O-uitblinkster Saskia Mulder onder zijn meerjarenproject is gelegd.
'Saskia is een groot talent, maar ze is pas achttien. Met twintig jaar zou ze een Europees kampioenschap en een wereldkampioenschap achter de rug hebben, dan had ze toch een andere entree in Duitsland. Zo heeft Zwerver het ook gedaan, investeren in zichzelf en ten slotte voor een betere prijs naar het buitenland gaan.'
Bouwer heeft Mulder zelf niet meer te spreken gekregen. Ze had net als de andere speelsters de gezamenlijke intentieverklaring - tot en met 1998 - ondertekend, maar van een contract tussen haar en het verbond was nog geen sprake. Bouwer: 'Ik hoorde er zaterdag van en op zondag heb ik getracht een gesprek met haar te krijgen. Ze werd echter afgeschermd. En de overgang naar Herrentrup was al definitief.'
Een wrange smaak in de mond krijgt Bouwer van de rol van Mulders clubcoach Harrie Weerman, zijn grote vijand in het plan de internationals (acht van E & O) uit de competitie te nemen. 'Hij heeft de contractbesprekingen gedaan. Het past in het denken van Weerman. Hij voert nu beleid vanuit frustratie. Volgend seizoen is hij weg en mag de boel van hem stagneren. Het is jammer dat hij daarvoor speelsters gebruikt die het Nederlandse handbal uit de anonimiteit kunnen halen.'
Het vertrek van Mulder is een streep door de rekening van Bouwer en het Handbal Verbond, maar het blokkeert de schema's zeker niet. 'Ooit is dit verbond zonder Bouwer en Mulder begonnen. En zo zal het ook weer eindigen. Goed beleid is nooit persoonsafhankelijk.'
De bondscoach, dinsdagavond in Emmen in overleg met de zeven andere E & O-internationals, doet het boek-Mulder overigens nog niet definitief dicht. 'Misschien wil ze na een jaar wel terugkomen.' Maar ook wordt gedacht over een uitzonderingspositie voor de rechterhoekspeelster die dan slechts voor de grote toernooien (EK'98 in eigen land) zou komen opdraven. Bouwer: 'Maar de anderen vinden toch ook van: dit kan niet zomaar. De blokkade is echter nog niet uitgesproken.'
De keuze van Mulder voor de nummer acht van de Duitse Bundesliga vindt Bouwer niet sterk. 'LÃ¼tzellinden, Walle Bremen en Dortmund zouden voor haar een vooruitgang hebben betekend. Daar zou ze ook full-prof zijn geweest. Nu speelt Saskia niet eens Europa Cup daar in Blomberg.'
Op termijn hoort een buitenlandse club zelfs het doel te zijn waar door de internationals naartoe wordt gewerkt. Bouwer: 'Ik zou verguld zijn als de hele ploeg in de Bundesliga was gevraagd. En dat ik als een soort Hiddink die clubs zou kunnen bezoeken.' Voor Mulder zag hij deze zomer al een uitzonderingspositie. 'Ik heb getracht haar een jaar in Zweden te laten spelen. Had ze alvast van het buitenland kunnen proeven.'

