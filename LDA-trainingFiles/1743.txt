	Staalaffaire brengt president in het nauw
	AFP, Reuter
SEOUL
De problemen rondom Hanbo Steel dreigen vervelende gevolgen te krijgen voor de Zuid-Koreaanse president Kim Young-sam. Hij gaf maandag onder druk van de oppositie opdracht tot een onderzoek naar de dreigende ondergang van het bedrijf.
Volgens de oppositie hebben naaste medewerkers of familieleden van de president hun invloed gebruikt om het moederconcern van Hanbo aan leningen te helpen zonder dat er onderpand tegenover stond. Ook het parlement duikt in de affaire. Het Nationaal Congres voor Nieuwe Politiek (NCNP) en de Verenigde Liberale Partij hebben weinig fiducie in de onafhankelijkheid van het openbaar ministerie.
De president wordt sinds zijn benoeming in 1993 achtervolgd door beschuldigingen dat hij geld aanneemt van het bedrijfsleven. Hanbo Steel zou daardoor ondanks zijn beroerde financiële situatie aan bankkredieten zijn gekomen.
Hanbo Steel staat aan de rand van bankroet. Om een fabriek in Tangjin in het westen van het land te moderniseren heeft het bedrijf zich diep in de schulden gestoken. Die schuld is opgelopen tot zeker vijf biljoen won (10 miljard).
Faillissementen in Zuid-Korea komen niet veel voor. De regering zet meestal banken onder druk om leningen te verstrekken. Waarnemers zien het als een veeg teken als Hanbo Steel en drie andere dochterbedrijven, die ook surseance van betaling hebben aangevraagd, omvallen. Het zou erop wijzen dat het bewind verlieslijdende bedrijven niet langer steunt.
De Hanbo-bedrijven zouden dan de eerste in een lange rij faillissementen kunnen worden. 'Het zal ook een schokeffect hebben in de financiële sector en mogelijk leiden tot ontslagen', aldus Lee Hahn-ku, voorzitter van het Daewoo-onderzoeksinstituut.
De problemen bij Hanbo zijn koren op de molen van de oppositie in haar campagne tegen de arbeidswet, die het bewind eind vorige maand door het parlement joeg. De regerende Nieuwe Korea Partij op haar beurt beschuldigt de oppositie ervan politieke munt te willen slaan door ongefundeerde geruchten te verspreiden.

