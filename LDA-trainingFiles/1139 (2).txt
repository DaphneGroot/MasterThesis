Temse.
Zicht op het centrum van Temse met de kaai op de voorgrond.
Temse (Frans: "Tamise") is een plaats en gemeente in de Belgische provincie Oost-Vlaanderen. Temse ligt aan de Schelde en is bekend van het inmiddels opgeheven scheepsbouwbedrijf Boelwerf en om de Scheldebrug (officiële naam: Temsebrug), de langste brug van België (365 meter). De gemeente telt ruim 29.000 inwoners, die Temsenaars worden genoemd. In het plaatselijke dialect heet de plaats "Temst". Temse is ook bekend als de stripgemeente.
Temse is sinds 1974 verzusterd met de stad Eupen.
Geschiedenis.
De naam Temse is afgeleid van het Gallo-Romeinse "Tamisiacum" of "Tamasiacum", wat een latinisering is van een nog oudere plaatsnaam, daterend uit het oud-germaans (*tem- = een doorwaadbaar water; -se = plaats, vestiging). Vergelijk met de Engelse rivier Thames die op dezelfde oorsprong teruggaat. Patroonheilige van Temse is Sint-Amelberga die er de eerste parochie stichtte rond 770. Dat was meteen ook de oudste parochie in het Waasland.
Spotnaam voor de inwoners van Temse is "azijnzekers" als gevolg van de vele azijnbrouwerijen die er in de 18e eeuw ontstonden. Deze naam houdt mogelijk verband met het dialectwoord "azijnzeiker" of "azijnpisser", dat "zuurpruim" betekent.
Kernen.
Sinds 1977 zijn Steendorp, Tielrode en Elversele deelgemeenten van Temse. Ook de wijken Cauwerburg, Hollebeek en Velle behoren tot Temse.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Natuur.
Temse is gelegen langs de Schelde. Langs de oevers van de Schelde is er een groot slik- en schorregebied gelegen ter hoogte van het Kijkverdriet. Samen met onder andere het park van Temse, de Schauselbroekpolder en het Fort van Steendorp vormt dit een groot aaneengesloten natuurgebied met nestgelegenheid voor vele vogelsoorten. Het Fort van Steendorp is eveneens gekend als overwinteringsplaats en vijfsterrenhotel voor vleermuizen.
Ons Streven vzw en natuurpunt WAL zijn actieve plaatselijke natuurverenigingen. Ecotest vzw is als onafhankelijke natuurvereniging actief geweest sinds de jaren 1980 voor de bevordering van de natuurwaarden, maar is in de jaren 2000 opgegaan in de regionale afdeling van natuurpunt.
Bezienswaardigheden.
De Kaai is een van de ontmoetingsplaatsen van Temse. Jaarlijks worden er verschillende evenementen georganiseerd zoals "Temse op wielen" en "Temse in de wolken".
Economie.
Temse was vroeger vooral bekend omwille van de Boelwerf. Voor de reconversie van de site van de Boelwerf voorziet het project de Zaat in een ruimte voor nieuwe bedrijven, het nieuwe gemeentehuis en een gehele nieuwe wijk met park.
Scheldebrug.
Temse is bekend om de Scheldebrug, ook wel Temsebrug genaamd, de dubbele brug over de Schelde. De brug is de langste van België (brug uit 1955 met lengte van 365 meter, brug uit 2009 met lengte van 374 meter) en is tevens een belangrijke transportverbinding tussen Oost-Vlaanderen en Antwerpen voor trein- en wegvervoer.
Belangrijke verkeersaders.
De gemeente Temse is bereikbaar via de autosnelweg E17, afrit 15a (Haasdonk), 15 (Sint-Niklaas, Temse) of 14 (Sint-Niklaas-West). Bovendien loopt de gewestweg N16 dwars door het hart van de gemeente. Deze laatste weg steekt de Schelde over via de Scheldebrug. Gewestweg N41 loopt door deelgemeente Elversele en steekt de Durme over richting Dendermonde.
Spoorwegen.
In tegenstelling tot de vergelijkbare buurgemeenten Hamme en Kruibeke heeft de gemeente Temse een eigen spoorwegstation. Er zijn rechtstreekse verbindingen met Sint-Niklaas, Mechelen en Leuven.
Huidig gemeentebestuur.
Voor 2013-2018 bestaat het bestuur uit een coalitie van CD&V en N-VA, die samen 18 op 29 zetels hebben.
2013-2018.
Burgemeester is Luc De Ryck (CD&V). Hij leidt een coalitie bestaande uit CD&V en N-VA. Samen vormen ze de meerderheid met 18 op 29 zetels.
Resultaten gemeenteraadsverkiezingen vóór de fusie.
Onderstaande tabel toont de evolutie in de zetelverdeling van de Temse gemeenteraad tussen 1922 en 1964. De getallen zijn gebaseerd op de "Gazette van Temsche".
De zetels van de gevormde coalitie krijgen als achtergrondkleur de partijkleur. De zetels van de lijst die de burgemeester levert, staan vetjes afgedrukt.
Sport.
Temse telde verscheidene clubs die in hogere afdelingen in competitieverband speelden. Volleybalclub VC Temse speelde zowel met de mannen als de vrouwen verschillende jaren in de hoogste afdeling. De vrouwenploeg werd tweemaal kampioen van België. De gemeentelijke voetbalclub KSV Temse speelde vijf seizoenen in de derde klasse. Zaalvoetbalclub BST Temse speelde een seizoen in de eerste klasse. De schaakclub Boey Temse speelt al jaren in de eerste klasse en was drie maal op rij vicekampioen. Volleybalclub VV Temse speelde sinds 2007 enkele seizoenen in 1e nationale. Krachtbalclub KBK Temse won in 1996 de Beker van België en speelt tussen 1996 en 2017 21 seizoenen onafgebroken in de hoogste afdeling. Korfbalclub KC Temse speelde twee seizoenen in de hoogste afdeling van het veldkorfbal.
Ook werd er op 29 mei 2009 de Ronde van België georganiseerd in Temse. De eindstreep vond plaats op de Frank Van Dijckelaan.
