	Een schaduw in een spelonk
	'TOEN BOEDDHA WAS gestorven', schreef Nietzsche in 1882, 'heeft men nog eeuwenlang zijn schaduw in een spelonk aangewezen - een huiveringwekkende reuzenschaduw. Nu is God dood, maar het ligt in de aard der mensen dat er vermoedelijk nog duizenden jaren sprake zal zijn van spelonken waarin zijn schaduw wordt getoond. En wij zullen ook die schaduw nog moeten overwinnen.'
Want we zijn er nog lang niet.
Dat zag je ook aan al die tevreden gelovigen, van majoor Bosschart tot aan Andries Knevel, die zich vermeiden in het motto van de Boekenweek 1997: zolang ze Zijn naam blijven noemen is Hij immers niet vergeten; en Zijn reuzenschaduw was veelvoudig zichtbaar in de boekenbalspelonken van de Amsterdamse Stadsschouwburg.
'Inderdaad', geeft de gereformeerde theoloog H. M. Kuitert toe, 'God is terug van weggeweest.' Maar hij ontleent daar verder geen tevredenheid, laat staan triomfalisme aan. De nieuwe, teruggekeerde God lijkt tenslotte in de verste verte niet meer op de oude, wiens woord traditioneel werd verkondigd in de kerk - hij is drastisch veranderd: 'geliberaliseerd, gedemocratiseerd, ingedikt, uitgedeukt, onverdund of in homeopathische verdunningen van D3 tot D12 toegediend. Op het veld van de religieuze belangstelling is er van alles te koop. De markt van godsdienst en geloof is een rommelmarkt (geworden).' Wat vroeger godsbesef was, kan nu niet veel meer heten dan 'aan God doen'.
Dat is ook de huiselijke titel - alsof je aan vrienden vraagt of ze dit jaar aan Sinterklaas doen - van het pamflet waarin hij zijn licht laat schijnen over nieuwe bevindelijkheid in een nieuwe samenleving.
Wie Kuitert in de loop der jaren heeft gevolgd, kent hem niet alleen als een buitengewoon scherpzinnig, maar ook als een moedig godsdienstwetenschapper: een man die zijn eigen kring telkens opschrikt, omdat hij even openhartig met zijn twijfels als met zijn geloof te koop loopt, die altijd heeft geweigerd zich veilig opgesloten te houden binnen de overgeleverde orthodoxie en die in ethische vraagstukken (abortus, euthanasie, genetica) consequent de grenzen blijft verkennen.
Daarom begrijpt men z'n boosheid over sommige 'ongelovigen' die de gelovigen als het ware willen dwingen zich bij hun leest te houden, dat wil zeggen bij het geopenbaarde karakter van hun geloof. 'Paul Cliteur c.s.', schrijft hij, 'vallen de EO bij. De leer is de leer, zeggen zij, en wie daarin ingrijpt, bijstelt of opschoont, sjoemelt (. . .). Ik vind dat wel een heel gemakkelijke manier van omgaan met religie en geloof, de meest gemakkelijke rechtvaardiging om er afstand van te nemen. Iedereen mag bij de tijd zijn, behalve gelovige mensen. Als die het ook zijn, worden ze teruggestuurd naar het kolenhok: daar hoor je thuis en daar moet je blijven.'
Daar klinkt iets defensiefs in: in de 'godsdienstpolemiek' die afgelopen winter in onder andere NRC Handelsblad werd ontketend, kon Kuitert zich ook aangesproken voelen als de aangevallen partij. Hij verweert zich met erudiete cultuurhistorische argumenten, die uitgaan van het postulaat dat de mens 'ongeneeslijk religieus' is ('zoals hij ongeneeslijk sociaal is') en in zekere zin uitmondend in het persoonlijk antwoord op de vraag waarom mensen eigenlijk aan God zouden doen.
Zelf keert hij zich, zegt hij - en ik bewonder het waagstuk van de belijdenis, al herken ik er niets in - tot 'datgene waar het om draait. Dat is de omgang met God, als gelovige te schrijven met een hoofdletter. Niets meer, niets minder. Daar draait alles om: de verhalen, de voorstellingen, de mythen, Jezus en wat ze van Jezus hebben gemaakt. Heel het christendom, het heeft slechts betekenis voorzover het mij op het spoor van God zet, de enige aan wie ik bereid ben mijzelf te verliezen. De intellectuele problemen intrigeren mij evenveel als ze mij hinderen. Zoveel zelfs, dat ik het niet kan laten mij te vermoeien met het vinden van een antwoord. Dat zal mij niet lukken, weet ik, maar ik hoef daar niet in te geloven om daar toch aan te beginnen.'
Tegenover de betrekkelijke wankelmoedigheid van de gelovige Kuitert staat de onwankelbare zekerheid van de ongelovige Rudy Kousbroek. Op de achterflap van diens nieuwe bundeltje opstellen lezen we: 'Wat Kousbroek in Hoger honing bepleit, is dat de godsdienst er is om de draak mee te steken' - en dat doet hij dus: deels in spot, deels in verbaasdheid, deels in verontwaardiging, en altijd in de overtuiging dat hij - onverschrokken kind van de Verlichting - het gelijk aan zijn zijde heeft.
Dat heeft hij waarschijnlijk ook, maar hij had het wat mij betreft wat beredeneerder, wat aangescherpter en wat minder rechthaberisch mogen binnenhalen. In de stukken over God en godsdienst overheerst een enigszins onverplichte ironie, aangevuld met niet erg onderbouwde veronderstellingen - zoals het vermoeden dat de godsdienst-revival waar we kennelijk mee zitten 'vooral een rooms-katholieke aangelegenheid is' (nog gezwegen van de aardige, maar niet erg serieus te nemen hypothese dat de oude Grieken eerder protestant dan katholiek zullen zijn geweest).
Bepaalde vormen van antipapisme zijn aan mij altijd goed besteed - en zelf heb ik indertijd meegegrinnikt met het bericht dat volgens paus Johannes Paulus de aanslag op zijn leven (1981) was mislukt, omdat de Maagd Maria Zelve de baan van de kogels zou hebben gewijzigd. Maar als blijk van mallotig (bij)geloof zijn soorgelijke voorbeelden al duizenden malen en gedurende talrijke eeuwen aan de kaak gesteld (zie bij ons nog tamelijk recent De ongelooflijke slechtheid van het opperwezen van Karel van het Reve), en het lijkt me een kwestie van overdosering als Kousbroek er in zo'n klein bundeltje tot drie keer toe op blijft tamboereren.
Nog iets. In een polemiekje met Kees Fens (over de waarde van 'een ouderwetse, gedegen roomse opvoeding') brengt Kousbroek 'dat agressieve gedicht van Anton van Duinkerken' ter sprake met de telkens terugkerende regel 'Daarom, mjnheer, noem ik mij katholiek', en hij vervolgt: 'Waarom, vanwaar die kreet? Het heeft het uitdagende van iemand die weet dat wat hij zegt choqueert, alsof iemand zou roepen: Daarom, meneer, noem ik mij Nationaal-Socialist, of iets van vergelijkbare onoorbaarheid.'
In werkelijkheid was Van Duinkerkens ballade de reactie op een artikel van de nationaal-socialistische leider Anton Mussert, die in Volk en Vaderland (december 1935) 'den zich katholiek noemende Van Duinkerken' had gegispt om diens instemming met het antiracistische toneelstuk De Beul. Vandaar die stokregel.
Zou Kousbroek dat niet geweten hebben?
Ik kan het me nauwelijks voorstellen.
'Iedereen', lezen we in God zij met ons van Michal Zeeman, 'stelt naar believen zijn eigen God samen. God en Jezus en al hun verwanten, ze zijn als Barbie en Ken, volmaakt gedepersonifieerd, en aan te kleden met wat je maar wilt uit een onuitputtelijke garderobedoos.'
Dat komt aardig in de buurt van de observatie van Kuitert, en dat hoeft niet te verbazen. Zeeman rekent zichzelf weliswaar tot de ongelovigen onder ons, maar hij begint z'n essay met de biecht dat hij als domineeszoon is opgevoed met de 'Tale Kanans' (dat wil zeggen de Statenvertaling - niet de Goed-Nieuws-bijbel, of andere laffe aftreksels), en dat verschaft hem behalve enig recht van spreken ook zekere verwantschap met de denkwereld van de theoloog.
Hij staat min of meer tussen Kuitert en Kousbroek in: kan een heel eind meegaan met de brede cultuurvisie van de een, en neemt afstand van het onverbiddelijke, al te doctrinaire rationalisme dat de ander predikt. En op een eigen manier - belezen, intelligent en vaak heel geestig - gaat hij op zoek naar een 'derde weg'. Aan de hand van de mythe van Orfeus en Euridice komt hij stap voor stap waar hij wezen wil.
'Het enige raadsel', schrijft hij over het menselijk onvermogen tegenover het onverklaarbare ('de leegte' heet het bij Kuitert), 'is waarom die metafysische reflex, die hang naar het andere dat onder onze ervaringen zou schuilen, het onkenbare, noodzakelijkerwijs naar een godsdienst zou moeten leiden en, andermaal, waarom dat een bepaalde, klaarliggende, genstitutionaliseerde en gecanoniseerde godsdienst zou moeten zijn - liefst het christendom.'
En ten slotte, na een heldere uiteenzetting over de analogien tussen religie, esthetiek en ethiek: 'De grote vraag is dus waarom die behoefte aan metafysica bevredigd moet worden door te kiezen voor een bestaande godsdienst, en die te verkiezen boven de mogelijkheden die de kunsten bieden.'
De kunst als alternatief - en die blijft uit als men gelooft in hemelse 'herenigingsconstructies'. Aan het eind van zijn betoog - als hij het beeld oproept van Orfeus die zijn lier pakt om troost te vinden over de verloren geliefde - schrijft Zeeman: 'Wachtend op het voertuig naar de hereniging musiceert men niet: men doodt de tijd. Dat is misschien wel het belangrijkste bezwaar tegen de moderne gelovigen, dat ze niet alleen zulke dwaze redeneringen volgen, maar dat er zo weinig moois uit hun handen komt. Want wie zich verveelt, schept niets.'
Het is interessant te zien dat zowel bij Kuitert als bij Kousbroek als bij Zeeman begrippen en namen opduiken die ze, bij alle onderlinge verschillen van inzicht, eendrachtig van de hand wijzen: de EO en New Age, de misvatting dat alleen gelovigen de Matthus Passion kunnen 'begrijpen', en de stelling dat er zonder godsdienst geen moraal zou zijn, Antoine Bodar en Nico ter Linden. Alle drie tenslotte zijn ze intelligent en hebben ze smaak.
Maar verder?
In de laatste alinea van zijn nieuwe boek roept Maarten 't Hart zijn lezers op om de 'beuzelpraatjes' niet langer te geloven. 'Ervaar hoe het is om eindelijk, bevrijd van getob en twijfel, met hersenen waaruit al het spinrag van deze ziekelijke overtuigingen weggeblazen is, opgelucht als nooit tevoren, rustig en weloverwogen te kunnen uitroepen: God bestaat niet'
Maar daar is volgens Nietzsche nog niet mee gezegd dat we Hem dan ook kwijt zijn.


H.M. Kuitert: Aan god doen.
Ten Have; 74 pagina's;  4,95.
ISBN 90 259 4692 5.
Rudy Kousbroek: Hoger honing.
Meulenhoff, 112 pagina's;  19,90.
ISBN 90 290 5440 9.
Michal Zeeman: God zij met ons.
Bezige Bij; 103 pagina's;  10,-.
ISBN 90 234 3646 6.

Foto
	FOTO DANIEL KONING

