	Men zal moeten lachen
	Aan de keukentafel in zijn bovenhuis in het Rotterdamse Kralingen zit Paul Nouwen in druk gesprek met een bevriende gevangenisdirecteur. De ANWB-directeur, op zaterdagochtend, al onberispelijk in rose hemd, gele das en blauwe blazer met glimmende knopen; de gevangenisdirecteur in jeans en spijkerhemd. Als ingewijden praten zij over gedetineerden en hun problemen.
Jarenlang behandelde Nouwen als lid van de Gevangenisraad klachten van gevangenen. 'Ze hebben rotdingen gedaan, moeten worden opgesloten, maar in zijn vrijheidsberoving mag de gevangen mens ook niet nog eens worden mishandeld', zegt Nouwen, terwijl hij koffie inschenkt. 'Die hebben wij samen gezet. Ik hoop dat het sterk genoeg is. Ik dacht dat ze in de gevangenis wel wat boeken konden gebruiken, de Spaanse boeken van mijn overleden vrouw. Ze had een talenschool, gaf veel les aan allochtonen. Er zitten nogal wat Spaanstaligen in de gevangenis.'
De gevangenisdirecteur ontfermt zich over de boeken. Wij gaan naar de zitkamer. Tegen de lichte wanden en op de schouw staan gedichten, uitvergroot en op karton geplakt. 'Ze komen terug van een tentoonstelling. Het zijn de gedichten van mijn vrouw.' Op tafel ligt het blad Rensport. 'Als student wilde ik jockey worden, ik was te lang en te zwaar.'
Hij nestelt zich op de bank, vouwt de handen achter het hoofd en zegt 'Spiritualiteit', alsof het een nieuw woord uit een tv-quiz is. 'VNO-NCW praat er over. En ik ook. De spiritualiteit van de bestuurder, de spiritualiteit van het bedrijf.'
Hij gaat verzitten, trekt een vrolijk gezicht en zegt: 'Welk bedrijf spreekt in 1997 tot de verbeelding van het publiek? Dat is niet meer het klantvriendelijke bedrijf met lage prijzen, met kwaliteit. Nee, het publiek wenst een hoger liggend doel, een maatschappelijk nut. Dat is het leuke van de ANWB, wij hebben dat al honderd jaar. We hebben een kanjer van een bedrijf en het idele doel staat in artikel 3 van de statuten: 'Wij komen op voor de belangen van de leden.'
- Blij dat ik rij.
'Nee, de A van ANWB staat niet voor Auto, zoals bij de meeste zusterverenigingen in het buitenland; The Royal Automobile Club in Engeland, sjieke verenigingen voor de happy few die zich een automobiel konden veroorloven. We zijn geen autoclub, wij zijn geen asfaltlobby. Dat is een etiket dat ons van buiten is opgeplakt. We zijn er, zeiden de medewerkers toen ik tien jaar geleden kwam, om mensen te helpen die stranden, in eigen land, op vakantie in het buitenland.'
- Met de auto.
'De meesten van onze leden werden lid omdat ze auto rijden. We behartigen de belangen van de leden op het gebied van recreatie, toerisme, verkeer en vervoer. Dus kom je ook bij milieu. Ik ontken het niet, er is een zekere spanning. Ik was gisteren op een vergadering in Zeeland en daar kreeg ik het verwijt dat de ANWB weer te groen was geworden. Voor veel ouderen is de auto de invulling van hun pensioen. Mobiliteit betekent voor hen de auto. Voor wie slecht ter been is, is het station, de trein, geen pretje. Maar de ANWB houdt zich intensiever bezig met de verbetering van het openbaar vervoer dan van het autorijden. De auto moet worden teruggedrongen.
- Een beetje laat?
'Toen de milieubeweging ontstond werd het snel politiek. Ik heb het altijd gezien - niet zozeer als klassenstrijd - maar wel als een beetje een aanval op het rijke; het collectieve tegen het individuele. Dat is nu veel zuiverder. Te gauw was vergeten dat bij de economische groei in de jaren zeventig de overheid de mensen uit de grote steden wilde hebben, naar de slaapsteden, de auto werd fiscaal beloond. De vrouw ging werken. Zij ging 's ochtends rechtsaf, hij linksaf, ieder in een eigen auto. Er was nauwelijks openbaar vervoer. Je kon niet zonder auto.'
- U probeerde de verontrusten, de ANWB-leden die zich wel zorgen om het milieu maakten, buiten de Bondsraad te houden.
'Het grootste gevaar van een vereniging als de ANWB is dat hij wordt overgenomen door een actiegroep die niet de opvatting van de overgrote meerderheid vertolkt. De meeste mensen zijn lid vanwege de Wegenwacht, de alarmcentrale, de toeristische informatie.
'De ANWB is geen politieke organisatie. De meeste leden komen niet naar vergaderingen. Ik wilde de problemen voorkomen waarmee Natuurmonumenten werd geconfronteerd rond IJburg. Let wel, ik ben lid van Natuurmonumenten, raad iedereen aan om lid te worden, maar ik begrijp dat mensen zeggen: Werd ik lid van Natuurmonumenten om mij zo grimmig te verzetten tegen IJburg? De ANWB zal geen zes ton besteden aan een referendum.'
- U verzette zich wel tegen de HSL door het Groene Hart.
'Daar had je het grootst mogelijke maatschappelijk draagvlak. De ANWB samen met Natuurmonumenten, Natuur en Milieu, land- en tuinbouwbouworganisaties. Unieke samenwerking. Maar wij konden dat standpunt alleen verdedigen omdat het de weerspiegeling was van wat onze leden vonden.
'Het boeiende is wel dat die zogenaamde Verontrusten de kolos in beweging hebben gezet. Zij hebben de mensen, de ANWB, aan het denken gezet en invloed gehad op het vormen van maatschappelijke standpunten. Mijn taak is het zoeken naar consensus. Wij zullen lobbyen, maar de uiteindelijke beslissing aan de politiek overlaten.'
- Ging Natuurmonumenten in haar verzet tegen IJburg te ver?
'Natuurlijk had Natuurmonumenten zich er niet buiten mogen houden. Zij hebben als taak de natuur te behouden en waar mogelijk uit te breiden. Maar de indruk was gewekt dat zij net als de ANWB met de gemeente en de provincie tot overeenstemming was gekomen. Tot IJburg, maar geen stap verder. Amsterdam mag niet aan Almere worden geklonken. De ANWB let op het toerisme, de waterrecreatie. Wij willen toegankelijke natuur, terwijl Natuurmonumenten de neiging heeft, terwille van de natuur, er wat hekken omheen te zetten.'

- Na de stellingname over het Groene Hart zal de ANWB zich ook over uitbreiding van Schiphol moeten uitspreken.
'Wij geloven dat met aanleg van de HSL door het Groene Hart op de lange duur de tuin van de Randstad, de groene metropool, wordt verkaveld en aangetast. Wij kijken naar bereikbaarheid en recreatie. Die krijgen nu een gigantische opsodemieter.
'Bij Schiphol ligt het iets anders. Helaas concentreert de economie zich steeds meer op de mainport. Het speerpunt voor de werkgelegenheid, dat heeft de regering tien jaar geleden besloten.
'Wij wachten op de regeringsplannen en zullen die toetsen op bereikbaarheid en milieu. Wij gaan ons niet te vroeg uitlaten over uitbreiding op zee of in de Markerwaard. Maar als het plan ontstaat om Schiphol te concentreren op het goederenvervoer en de toeristen te laten vertrekken van Frankfurt of Engeland, dan loop je het gevaar dat Schiphol de goodwill van onze leden verliest. En dat zijn er drie miljoen.'
- Denkt u dat de regering naar u zal luisteren? Ook met het Groene Hart werd uw mening in de wind geslagen.
'Ik heb me verbaasd en gergerd. Hoe kun je als overheid enerzijds roepen: we doen niets zonder maatschappelijk draagvlak en tegelijkertijd klagen: die zeurpieten, die zeuren altijd. De spa moet in de grond.
'Maar wij gaan door. Eindelijk begint men in te zien dat het alleen maar straffen van de automobilist hem narrig en kwaad maakt. We hebben altijd gezegd: je krijgt hem uit de auto door hem te belonen. Zo zit de mens nu eenmaal in elkaar. Psychologie is zo belangrijk. Bied alternatieven, laat hem keuzes maken. Preken over openbaar vervoer helpt niet, het gebruik van trein en bus daalt. Maak carpoolen fiscaal aantrekkelijk. De mensen rijden omdat het al een godsvermogen kost om een auto, een stilstaande auto, te hebben. Als je het rijden duurder maakt, maak dan het hebben van een auto goedkoper. Daar pleiten wij al jaren voor. De accijnzen gaan in juni omhoog, maar tegelijkertijd gaat de motorrijtuigbelasting omlaag. Het eerste krokusje komt uit de grond.'
- Draagt u de boodschap wel genoeg uit? Onvriendelijk gezegd: staat u niet iets te veel in het Stan Huygens Journaal van De Telegraaf en iets te weinig met opinirende artikelen in NRC Handelsblad en de Volkskrant?
'Die vergelijking is wat schril. We hebben nu eenmaal rubrieken die het melden als je ergens bent. Voor ons standpunt over het Groene Hart heeft de ANWB enorme free publicity gehad. Dat moet je loskoppelen van de persoon Nouwen. Maar ik houd nu eenmaal van muziek, cabaret, kunst. U ziet mij bij de Matthus Passion en dat iemand dat opschrijft, kan ik niet helpen. Het is mijn manier van leven. Ik geef toe dat een enkeling wel eens zegt: houd je je wel met het goede bezig? Maar als PTT Telecom mij uitnodigt voor een mooi concert, verdom ik het om niet te gaan omdat ik dan de volgende dag in De Telegraaf sta.'
- Heeft u er spijt van gehad geen cabaretier te zijn geworden?
'Nee, ik had niet genoeg talent. Mijn vader, een strenge man, die ik heel erg bewonder, hoogleraar belastingrecht, die bijna 94 is en nog altijd schrijft, zei: ''Doe n ding. En doe dat goed. Je studeert nu in Leiden. Ik zie dat je hart bij de muziek ligt. Als jij een goed saxofonist wordt, betaal ik je studie.'' Hij gaf me een saxofoon. Maar ik was niet echt goed.
'En ik speelde kleine rolletjes met Paul van Vliet en Floor Kist, de latere Grootmeester van het Huis van de Koningin, in het Leids Studentencabaret. Het viel op, ik had mimische gaven, zei men. Ik begreep wel dat ik aardig was in de huiskamer, tussen de schuifdeuren. In grote zalen met mensen als Paul van Vliet op het toneel val ik weg. Het was goed dat ik rechten ging studeren, andere dingen als hobby heb gekozen. Ik sta veel voor het personeel en dan gebruik ik elementen van het cabaret.'
De bevlogen acteur die altijd bezig en op pad is, haalt even het hele arsenaal tevoorschijn: 'Als je je toespraak als een troonrede van een briefje voorleest, krijgt je geen contact. Als je echt wil doordringen, moet je relativeren. Laten merken dat Nouwen de grenzen van zijn macht kent, want macht is er nauwelijks. En je moet humor hebben. De cabaretier is de beste vertolker van de waarheid.
'Als Youp van 't Hek iets over politici zegt, weet de zaal nauwelijks waarom men lacht, maar die politicus wordt totaal vernietigd. Mijn vriend Norbert Schmelzer heeft het etiket 'gladde teckel' levenslang gehouden. Sommigen zeggen: hij lijkt echt op een teckel. Door te overdrijven, kan de kritiek doordringen. Van een politicus die in NOVA iets vuils zegt over een collega zegt men: moet dat nou, dat schelden? Maar als Van 't Hek iets zegt dat veel en veel erger is, lacht iedereen en ben je voor je leven getekend. Ik ben niet zo knap, maar probeer mijn gehoor wel te laten lachen. Als ze minder dan vijf keer lachen, is mijn pleidooi mislukt. Men zal moeten lachen.
- Bent u een despoot?
'Ik dacht het niet. Als ik de ANWB zou verlaten en de mensen zouden zeggen: Nouwen heeft het verlies weggewerkt en de winst verdubbeld, maar hij was een onmogelijke figuur, zou ik dat heel erg vinden. Dan maar liever verlies. Je probeert op te komen voor mensen die het moeilijk hebben, in de verdrukking zitten. Maar je kunt die spiritualiteit niet altijd doorzetten. Goed zijn voor de een kan wel eens betekenen: niet goed zijn voor de ander die sterker is. Ik weet dat ik erg gevoelig ben, een klein hart heb. Mensen met verdriet, ik kan er niet goed tegen, die wil ik helpen. Ik had strafpleiter willen worden. Ik heb wat met die gevangenen. Nee, niemand noemt mij een despoot. Men noemt mij betrokken. Als het moet, kan ik fel zijn, als de coach van een voetbalelftal, ja, ook die hardheid.'
De vingers glijden langs de knopen van zijn blazer: 'Ik kan er niet tegen als ik zie dat de ANWB werkelijk geschaad wordt, de kwaliteit van de dienstverlening vermindert. Ik lees bijna alle klachtbrieven. Ik rijd 125 duizend kilometer per jaar. Mijn auto is mijn werkkamer en als ik 's avonds naar huis rij, bel ik vaak nog zo'n vijftig mensen op. Belt u zelf, vragen de mensen. Die ANWB gaat mij ter harte, ik houd van de ANWB. Ik durf te zeggen: ik heb een liefdesband met de ANWB.'
Even knijpt hij zijn ogen dicht, alsof hij schrikt van de kwetsbaarheid.
'Als student wilde ik me altijd bewijzen, ik wilde winnen. Ik ben gelukkiger met leiding geven, met mensen inspireren. Langzamerhand vraag je je af wat je gepresteerd wilt hebben. De conclusie is: je leven heeft alleen waarde gehad als je echt wat voor anderen hebt betekend; je de talenten die je ook maar kreeg, hebt doorgegeven. Wij hebben nooit kinderen gekregen. Mijn vrouw had een groot gezin willen hebben, een huishouden van Jan Steen. Toen heeft ze een talenschool opgericht. Ze zei: als we een multiculturele samenleving willen hebben, moet je op een ding letten: dat we elkaar verstaan. Taal is de toegang tot mensen. Mijn vrouw zat in allerlei commissies ter bestrijding van racisme. Als iemand over 'die Turken' begon, draaide zij zich om en liep weg.
'Toen zij ziek werd, werd ze eerst opstandig en zocht naar het waarom. Had ze te hard gewerkt, te veel stress, te veel uit de muur gegeten? Ze zocht naar de schuldige, iemand die haar, in de bloei van haar leven, ze was 44, kanker had gegeven.
'Ze heeft de strijd vijf jaar volgehouden en langzamerhand ontstond een soort aanvaarding. Zij ging een eigen, innerlijk leven leiden, weg van het aardse. Soms wilde ze alleen zijn. Ga naar kantoor, ga op reis, alles moet gewoon doorgaan, zei ze. Ze heeft me verboden te treuren. Ik wil dat je weer lol gaat maken, zei ze. Als ik vanuit de hemel zie dat je je kop laat hangen, geen inspirerende baas meer bent, geen humor meer hebt, kom ik persoonlijk uit de hemel om je een klap voor je kop te geven. Ik wil niet dat je me gebruikt om dingen waar je geen zin in hebt ook niet te doen; dat mensen zullen zeggen: hij heeft een zware slag te verwerken, hij heeft zijn vrouw verloren. Ik wens een dynamische man achter te laten die het werk weer oppakt. Ze stierf vredig, zonder euthanasie, in mei vier jaar geleden. In het begin was het niet makkelijk. Het wordt heel stil. Je krijgt schuldgevoelens. Heb ik te lang doorgewerkt?
'Toch heeft de tragiek van haar ziekte iets positiefs. Je had verdriet, voelde je machteloos over de vele pijn, over het lichaam dat wegstierf. Maar die vijf jaren zijn voor mij en voor haar ook mooie jaren geweest. Het jachtige leven nam af, als je sprak, had je het echt over iets. Plotseling spoten nieuwe talenten eruit. Ze kon niet meer rennen, racen, organiseren, feesten, recepties, maar begon plotseling te dichten en te schilderen. Ze heeft een prachtig boek nagelaten.' (Marina San Giorgi: Een glimlach kwam voorbij, uitg. Lannoo).
'Zij was zo krachtig, zo bewust bezig. Ze zei: ik moet nog lang rusten. In een hotel bespreek je een mooie kamer. Heb je mijn graf besproken? Ik wil aan het water liggen met een boom over het graf. Ik kan niet meer zoeken, jij moet het doen. Een neef en ik hebben lang gezocht. Eindelijk vonden we een graf op de Algemene Begraafplaats in Crooswijk.
'Daar ligt ze, heel mooi. Ik ga eens in de week het graf verzorgen. Het mooie van het kerkhof is dat je in de verte de ring rond Rotterdam hoort. Het heeft iets van de stiltekapel op het station in Utrecht. De stilte in een grote stad. Daar geloof ik zo in. Niet het bos honderd kilometer weg. Je stapt naar buiten en zit weer midden in het dagelijks leven.
'Als ik nu 's ochtends een vergadering begin en iemand wat somber kijkt, denk ik wel eens: misschien was hij ook wel om zes uur in het ziekenhuis en om acht uur 'gewoon' op kantoor. Wat weet je eigenlijk van de mensen om je heen? Hoe gaat het? Het is de meest gestelde vraag ter wereld. Mijn vrouw heeft er een prachtig gedicht over geschreven. Ik ben bezig met een reeks personeelsbijeenkomsten. Dan begin ik met een grote dia: hoe gaat het?
'Met uzelf? De ANWB?', zeg ik dan, en dat doe ik dan vrij dramatisch.
'Met de inkomsten, het ledental, onze ''kijkdichtheid'' gaat het goed, maar de waardering neemt af. Reageren wij wel snel genoeg op de man die na een ongeluk in een ziekenhuis in Itali ligt, of op de vrouw die midden in de nacht met pech op de vluchtstrook staat? Vakmanschap, kwaliteit, niemand is beter, maar in de concurrentiestrijd gaat het om het vertrouwen, het persoonlijk contact. Ik zie te veel mensen die werk en priv scheiden, terwijl het toch leuk is om 's avonds te vertellen dat je weer blije gezichten hebt gezien. In mijn leven heb ik totale integratie.'
Hij wordt in juli 63 en de toekomst houdt hem bezig. Hij weet niet of hij nog een ministerschap ambieert. 'Ik wil nog extra dimensie geven aan iets op het grensvlak van internationaal welzijn. Het hoeft niet direct iets te zijn als Foster Parents. Wel iets waar ik verantwoordelijk voor ben. En zo mogelijk iets in het gevangeniswezen.'
Hij praat over zijn vorig jaar plotseling gestorven broer Henri, een priester die, na jaren als hoogleraar pastoraal-theologie aan de universiteiten van Harvard en Yale, besloot om in Canada dubbel gehandicapten te gaan verzorgen. 'Daar vond hij de inspiratie voor zijn boeken.'
Ook Paul Nouwen is overtuigd katholiek. Hij beschouwt de kerk als toevluchtsoord voor armen, verdrukten en vluchtelingen. 'Een zorgende taak, die ook in Nederland terugkeert.' Hij verliet als student de KVP; uit protest tegen het Nieuw-Guineabeleid van Luns. 'Ik voel mij thuis bij de VVD. Geloof en politiek wil ik scheiden. Ik ben zakelijker dan mijn broer Henri. Maar als je iets om het geld doet, haal je de duivel in huis.'
In zijn werkkamer staat zijn racefiets. 'Zondag ga ik weer rijden.' In zijn club DOF, Door Oefening Flink, zitten vrienden als Dries van Agt, Cor van der Klugt, de vroegere topman van Philips, en oud-kampioenen als Jan Jansen en Gerrie Knetemann. 'Je denkt vaak, ik kan niet meer, ik ben kapot, maar dan komt Jan Jansen en die geeft je een duw in de rug. Ineens gaat dat ouwe lijf weer leven, omdat Jan zegt: niet zeuren. En wordt het weer helder voor je ogen. Elk jaar mag ik een paar etappes meerijden in de Tour de France. Als ik achterin rijd en die lijdensweg zie, dan denk ik, die man rijdt alleen op wilskracht. Wat is de geest toch belangrijk. Ook de kankerpatint leeft langer omdat hij het wil.
'In je werk heb je ook je dieptepunten en teleurstellingen. Dan zeg ik tegen mezelf: ik ben wielrenner, ik moet over die berg heen.
'Wielrennen is iets spiritueels. Ongelofelijk wat die mensen doen. Wat ze over moeten hebben voor de ander. Jij fietst, jij zweet, jij valt kilo's af en degene die voor je rijdt, krijgt een lekke band. En jij moet je wiel afgeven. Het peloton gaat verder. Jij moet alleen de berg op, in die konten kijken en ze inhalen. Als je er weer bij bent, gaat het wel weer. Ja, wielrennen is het mooiste dat er is.
'Ach, ik ben nu eenmaal een opgejaagd karakter. De innerlijke rust, nee, die heb ik nog niet gevonden.'

Foto
	Paul Nouwen FOTO DANIEL KONING - DE VOLKSKRANT

