	Kleinbedrijf dient klacht in tegen chipknip-kartel
	Van onze verslaggever
AMSTERDAM
Het midden- en kleinbedrijf loopt te hoop tegen de hoge tarieven die banken hanteren voor betalingen met de chipknip. Volgens MKB Nederland zijn de afspraken ontoelaatbaar die de banken onderling hebben gemaakt over een uniforme tariefstructuur. De brancheorganisatie heeft een klacht ingediend bij minister Wijers van Economische Zaken.
Ondernemers die betalingen met een chipkaart accepteren, moeten van tevoren een afspraak maken over de vergoeding. Ze kunnen bij elke bank kiezen uit hetzelfde pakket: een vast bedrag van 11,5 cent per transactie of 0,8 procent van de transactiewaarde, met een minium van 1 cent en een maximum van 15 cent. Daarnaast geldt een abonnement van vijftien gulden.
'Het grote probleem is dat we de banken niet tegen elkaar kunnen uitspelen', verzucht K. Ravesloot, secretaris betalingsverkeer van het MKB. '
De woordvoerster van Interpay-dochter BeaNet, die verantwoordelijk is voor de afhandeling van elektronisch betalingsverkeer, zegt dat de banken niets te zeggen hebben over de tarieven. Die worden door het bancaire samenwerkingsverband BeaNet worden vastgesteld.
In de discussie met het mkb voeren de banken aan dat betalen met de chipknip veel goedkoper is dan het oude pinnen. Ook Ravesloot heeft dat uitgerekend: pinnen kost de ondernemer volgens hem 50 cent bij een boodschap van 50 gulden, chippen slechts 15 cent.
'Maar de banken vergelijken appels met peren', zegt Ravesloot. 'Chippen vervangt contant geld. Maar betalen met contant geld kost de ondernemer vijf cent per transactie. Chippen is drie keer zo duur.'
Die stelling wordt ook door BeaNet tegengesproken. 'Ik heb mijn twijfels bij die berekening, ik vraag me af of ze dan ook de kosten van het geld tellen en afstorten meerekenen', zegt de woordvoerster. Ze verwijst naar een rapport van het Economisch Instituut voor het Midden- en kleinbedrijf uit 1992. Daarin wordt berekend dat chippen per transactie 17,8 cent bespaard.
Het is echter nog maar de vraag of Wijers stappen zal ondernemen tegen de banken. Enkele jaren geleden speelde hetzelfde probleem toen de banken uniforme tarieven hanteerden voor betalen met de magneetstrip en pincode. BeaNet vroeg ontheffing aan van het kartelverbod, maar Wijers meende toen dat er van verboden kartelvorming en horizontale prijsafspraken helemaal geen sprake was.

