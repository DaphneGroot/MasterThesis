Kabinet-Marijnen.
Bioscoopjournaal over de val van het kabinet Marijnen in 1965
Het kabinet-Marijnen was het Nederlands kabinet van 24 juli 1963 tot 14 april 1965.
Het kabinet wordt gesteund door dezelfde partijen als het kabinet-De Quay en is als een voortzetting daarvan te beschouwen. Hoogconjunctuur door onder meer aardgasvondsten begunstigen het financieel-economische beleid. Er is krapte op de arbeidsmarkt, waardoor de lonen gaan stijgen.
Het (voorgenomen) huwelijk van prinses Irene met de zoon van de Spaanse troonpretendent Karel Hugo van Bourbon-Parma en de daarmee samenhangende overgang van Irene naar het katholicisme leiden tot veel commotie.
Het kabinet-Marijnen bestaat uit ministers van de KVP, VVD, ARP en CHU. Minister-president Marijnen is afkomstig uit de KVP. Interne onenigheid over het omroepbestel leidt tot de val van het kabinet.
Bijzonderheden.
Er wordt voortgegaan met de opbouw van de sociale verzorgingsstaat. Er komt een Ziekenfondswet en in 1964 wordt het sociaal minimum ingevoerd.
Vanwege een te kort op de arbeidsmarkt worden buitenlandse werknemers geworven.
Minister Koos Andriessen van economische zaken krijgt het aan de stok met projectontwikkelaar Reinder Zwolsman, als die de toegangsprijs van de Scheveningse Pier tegen de regelgeving in verdubbelt.
De regering vraagt in 1964 geen toestemming aan het parlement voor het huwelijk van prinses Irene met de Spaanse prins en Carlistenleider Carlos Hugo de Bourbon-Parma. Belangrijkste reden daarvoor zijn de aspiraties van Carlos Hugo. Hij maakt aanspraken op de Spaanse troon. Irene verliest haar recht op troonopvolging.
Het feit dat Irene tot het katholieke geloof is overgegaan, is voor een deel van de protestanten overigens moeilijk verteerbaar. De fractieleiders van ARP en CHU wensen echter niet uit te spreken, dat een katholiek op de troon ondenkbaar is.
In 1964 worden maatregelen genomen tegen commerciÃ«le televisie-uitzendingen vanaf de Noordzee (vanaf het zgn. REM-eiland).
Reden ontslagaanvraag.
Er ontstond op 27 februari 1965 verschil van mening in de ministerraad over het omroepbeleid. Het kabinet bood op 28 februari 1965 zijn ontslag aan.
