	Rampweek eindigt met record voor bondscoach Engel
	Van onze tafeltennismedewerker
ZWIJNDRECHT
Gevoel voor humor kan Peter Engel, de Duitse bondscoach van tafeltennissend Nederland, niet worden ontzegd. Na afloop van de wedstrijd Nederland - Hongarije (0-4) meldde hij een 'persnliche Bestzeit' te hebben gerealiseerd. Inderdaad duurde het laatste superligaduel van de tafeltennisploeg slechts vijf kwartier. En daar zaten ook nog vijftien minuten pauze in.
De voorspelde 'rampweek' voor het Nederlandse tafeltennis heeft inderdaad plaatsgevonden. Promotie naar de superliga bij de vrouwen werd donderdag al gemist door 4-0 verlies tegen Rusland. Zaterdag gingen er twee interlands verloren. De gehandicapte mannenploeg degradeerde door de maximale nederlaag tegen Hongarije uit de hoogste klasse en een paar uur later eindigde de return Nederland - Rusland bij de vrouwen in 4-1 verlies. Tegenover twaalf nederlagen stond slechts n winstpartij, van Melisa Muller.
Peter Engel, bondscoach sinds de zomer van 1994, zei bij zijn aantreden 'een bloedhekel' te hebben aan verliezen. Tweeneenhalf jaar later moet hij tot zijn schande bekennen, dat 'ik mijn hele leven nog nooit zoveel verloren heb'. Daar kan hij voor een deel weinig aan doen. In de tafeltennisselectie zaten tot voor kort sterke spelers als Bettine Vriesekoop en Paul Haldan. En toen hij aantrad, had ook Mirjam Hooman nog een hoog internationaal niveau. Maar de dertigers haakten af en dan is een terugval niet meer dan logisch. En als Heister en Keen ook nog eens ontbreken, is het in elk geval bij de mannen over.
Maar dat de overige spelers nauwelijks beter geworden zijn is heel wat ernstiger. Het door Engel gepropageerde 'Papendal-model' is inmiddels nagenoeg failliet. Vrijwel zeker zal n trainingsdag, door een gebrek aan belangstelling, worden afgeschaft. Engel: 'We moeten gaan bouwen aan een nieuwe generatie. Wat mij betreft zullen we komend seizoen met spelers als De Cock, Vijverberg en Kahn in de eerste liga gaan uitkomen. Het is mogelijk dat we daar weer uit degraderen. Dan moeten we misschien met de nog jongere generatie, Daan Sliepen en Kalun Yu, aan de gang.'
Het klinkt niet onlogisch, maar Engels redenering is weinig realistisch. De Nederlandse tafeltennisbond zal nooit toestaan dat de bondscoach alle publiciteit voor de vertegenwoordigende teams door de gootsteen spoelt. Cornelis Sluiter, voorzitter van de topsportcommissie: 'Engel zal er rekening mee moeten houden dat we onze sport wel moeten blijven verkopen. Dat we nu wat terugvallen, is geen ramp. Maar wat mij betreft komen we weer snel terug op topniveau, in de superliga dus. Ik blijf er een voorstander van dat we tot een overeenkomst komen met onze topspelers. Alleen via je beste spelers kun je je sport immers verkopen.'
Zaterdagmiddag degradeerde Engel met de 'fantasieformatie' Vijverberg, De Cock en Kahn uit de superliga. Deze noodgreep was noodzakelijk doordat Danny Heister en Trinko Keen contractueel verbonden waren aan het spelen van Bundesligawedstrijden. Daarna vertrokken ze naar het 100.000-dollartoernooi in Qatar.
In de eindstand van 0-4 tegen Hongarije zat zelfs geen gamewinst. De Cock was zwak tegen Varga, en Kahn was tegen Nemeth pas in de tweede game enigszins gevaarlijk (19-21). Vijverberg had als enige Nederlandse speler serieuze winstkansen. Plankenkoorts kostte hem de kop tegen Pazsy (20- 22, 21-23). 'Toen ik dit team zag, wist ik dat het niet mis kon gaan,' zei de Hongaarse bondscoach Temes die alleen iets positiefs te melden had over Jonah Kahn.
In theater De Uitstek in Zwijndrecht werd 's middags een uiterst zwakke voorstelling gegeven. 's Avonds viel er heel wat meer te genieten bij de vrouwenwedstrijd tegen Rusland, hoewel ook die ruim verloren ging (1-4). Emily Noor won een game tegen Top 12-deelneemster Palina. Melisa Muller scoorde het enige winstpunt tegen de vierde Russische speelster Baktina.

