	Zonder een stoplicht onderweg op de fiets naar Rotterdam
	HET IS vuilophaaldag in het Utrechtse Overberg. Voor de deur van triatleet Rob Barel staan de biobakken te wachten op de vuilnisman. Op de bakken is een groot aantal stickers geplakt, stickers die verhalen van een lang leven in dienst van de triatlonsport, een sportief bestaan dat de hele globe omspant, van Australi, Nieuw-Zeeland en Mexico, tot aan Lanzarote, Hawaii en Almere.
Barel ('Ik kan hier vlakbij in de bossen lopen, met de fiets kan ik naar Rotterdam, zonder n stoplicht onderweg') raakte hier in de jaren tachtig verzeild, toen hij als bioloog werkte in Wageningen. Die professie werd echter slechts kort uitgeoefend, sinds een jaar of elf is Rob Barel professioneel met de triatlonsport bezig.
39 Jaar is hij inmiddels - triatleten komen en gaan, triatleet Barel blijft altijd bestaan, zo lijkt het. Nog steeds strijdt hij voorin. Afgelopen zondag driekampte hij in Nice op de WK hele triatlon naar het zilver. Hij moest op de Promenade des Anglais alleen de Belg Luc van Lierde voor laten gaan, de verrassende winnaar van de laatste Ironman van Hawaii. 'En het verschil was vorig jaar groter dan dit jaar.'
Vanavond start Barel op het Nederlands kampioenschap 'kwart' in Roermond. Opnieuw mag een hoge klassering niet worden uitgesloten. De statistieken wijzen in die richting; van de tweehonderd triatlons waaraan hij deelnam, sloot hij er 110 winnend af.
'Een week na een hele kun je best een goede prestatie neerzetten op de kwart, dat is in het verleden wel bewezen. Deze week jog ik een beetje, fiets ik rustig wat uurtjes, zwem ik op m'n gemak, verder niks. Zo krijg je de spierpijn en de stijfheid eruit.'
Barel zag generaties triatleten aan zich voorbijtrekken. Axel Koenders, Gregor Stam, Mark Koks - ze zijn al lang gestopt, al waren ze soms jonger dan de volhouder uit Overberg. 'Ik heb natuurlijk mazzel gehad. Nooit grote blessures ofzo. Ik maakte ook nooit de keuze voor n wedstrijd per seizoen. Anderen hadden vaak grote belangen, ook emotionele, bij n wedstrijd. Dan ben je veel te gespannen en gaat er veel van het plezier verloren als het niet lukt.
'Ik richtte me nooit op n wedstrijd, er was altijd wel weer een andere wedstrijd. Ik heb me ook nooit volledig op de hele triatlon gericht, ik deed er veel andere afstanden bij. Als het dan misging, was de teleurstelling niet zo groot. Het ging mij altijd gemakkelijk af, zowel in de wedstrijden als in de training.'
Het wil niet zeggen dat Barel van week tot week leeft. Hij stelde dit (voor)seizoen alles in het teken van 'Nice', waar hij voor de elfde maal aan de start verscheen op de hele triatlon, die overigens in Zuid-Frankrijk traditioneel iets korter is (4 kilometer zwemmen, 120 kilometer fietsen, 30 kilometer lopen) dan de 'echte', hele triatlon, zoals die ooit op Hawaii werd gentroduceerd.
In de Zuid-Franse stad, waar hij in 1994 wereldkampioen werd, heerst in de week van de triatlon 'een hele goede sfeer'. 'Ik deed voor het eerst in 1985 mee. Het leven in de stad ligt helemaal stil, alles staat in het teken van de triatlon. Het is een beetje te vergelijken met Hawaii, waar in de week van de Ironman ook alles om de triguys draait.
'De mensen zijn er enthousiast en het parkoers, met drie cols, ligt me goed. De terrasjes, die oude vestingdorpjes waar je doorheen komt: heerlijk. Tijdens de race zie ik er natuurlijk niks van. Maar een opbouwweek in zo'n sfeer is fantastisch. Als je een week voor de triatlon van Almere door die stad loopt, dan is er niks van enige wedstrijdkoorts te merken. Dat is een wezenlijk verschil tussen Nederland en Frankrijk.'
Er is nog een onderscheid: In Frankrijk is triatlon een grote sport, die zeer professioneel wordt begeleid. 'Als een topper aangeeft dat hij stopt, wordt hij door de bond onmiddellijk bij het beleid betrokken. Eerst wordt hij regionaal klaargestoomd, later gaat het richting nationaal niveau, als begeleider of trainer. Kom daar in Nederland maar eens om. Hier lijkt men wel bang om gebruik te maken van de kennis van ex-atleten.
'Als ik naar mezelf kijk, wie moet ik dan bedanken? Ik presteer goed in Nice, maar mijn dank hoeft niet richting bond te gaan. Nee, ik ben dank verschuldigd aan het zwembad hier in Veenendaal, aan mijn fysiotherapeut waar ik met elk pijntje terecht kan, aan mijn vrouw die alles in het werk stelt om mij zo goed mogelijk te laten presteren.'
Zijn geheim? 'Het heeft niks met kracht te maken. Tussen je 35ste en veertigste ga je heus niet tien procent in je vermogen achteruit. Je wordt met het stijgen der jaren wel mentaal sterker. Nice was weer het bewijs. Ik zwom in de kopgroep, had kunnen meegaan, maar liet me bewust wat zakken. Anders blijf je met hangen en wurgen bij, en blaas je jezelf op. Een jonger iemand had dat misschien gedaan, ik niet, ik weet wel beter.'
Barels jaarprogramma ligt min of meer vast. Hij zal opnieuw niet in Almere vertrekken, de enige nationale triatlon die hij nooit won. In 1994 kampte hij in de winderige en regenachtige polder met bizarre materiaalpech, in het jaar daarop was hij niet sterk genoeg. 'Daar baalde ik nog het meest van.'
Geen Flevoland, maar wel weer de Tour de France voor triatleten in september: negen dagen elke dag een kleine triatlon, dagelijks op een wisselende locatie. Vorig jaar werd hij er zesde. 'Prachtige wedstrijden, je gaat echt van dorp tot dorp. Het is net als in Nice, alles staat in het teken van de sport: televisieuitzendingen, grote verhalen in L'oFCUFo*Equipe.'
En misschien, heel misschien ('als ik een ticket krijg'), doet hij later dit jaar weer mee aan de moeder alle triatlons, die van Hawaii, waar hij tweemaal een vierde plaats behaalde. 'Want dat is toch de marathon van New York onder de triatlons, daar kan geen WK of Spelen tegenop.'
Het Olympisch triatlondebuut in Sydney ligt nog drie jaar weg, zelf schat hij zijn kansen dat hij in Australi aanwezig is heel laag in: 'Op zo'n n procent.' 'Maar misschien denk ik er in 1999 wel heel anders over.'
Hij heeft er mede voor gepleit om de kwart-triatlon Olympisch te maken. Een 'heerlijke' afstand: 1.5 kilometer zwemmen, 40 kilometer fietsen, 10 kilometer draven. 'Het is een uitdagend onderdeel: de combinatie tussen snelheid en uithoudingsvermogen. De hele triatlon is teveel uitputting. Let wel, die is ook vol drama, maar tevens een stuk eenzijdiger.'
Een combinatie is goed mogelijk: 'Als je getraind bent voor een prestatie langer dan een halfuur, dan moet je eindeloos kunnen doorgaan. Vanuit die kwart leg ik de basis. Als je je dan voorbereidt op de hele, dan moet je de laatste vijf weken kleine aanpassingen maken.'
Vanavond is in Roermond het stayeren - een heikel thema in de triatlonwereld - bij het fietsen toegestaan. Voorheen werden overtreders streng aangepakt. Barel vindt dat er, onder zachte dwang van de Olympische bazen, te snel voor het stayeren is gekozen.
'Ik begrijp wel dat het IOC achteraf geen discussies wil over diskwalificaties, maar andere vormen zijn nooit goed bekeken. Misschien had er een andere volgorde moeten komen. Waarom is er nooit serieus nagedacht over een individuele tijdrit? Of een run-bike-run, met het zwemmen ervoor? Het stayeren is ons toch een beetje door de strot geduwd.'
Nu er gestayerd wordt op de kwart-triatlon (de 'hele' blijft er van bevrijd), worden tactiek en ploegenspel belangrijk - net als bij het 'gewone' wielrennen. 'Ik vind het wel grappig om dat nog mee te maken. Dat je nu geflikt kan worden, net als in de wielrennerij.
'Niet alleen de vorm van de dag is belangrijk, ook het koersinzicht gaat meespelen. Dat boeit me wel. Het individu raakt op de achtergrond. Maar als ik nu nog een tienjarenplan zou moeten maken, dan zou ik het minder leuk vinden. Waarom zou je nog zou veel tijd in je sport steken, als het resultaat veel onzekerder wordt?'
Er is geen prikklok die op hem wacht, maar hij leeft gedisciplineerd. Een normale werkweek: Om zes uur in het zwembad voor een uur en een kwartier intensief trainen, zesmaal per week. Daarna ontbijt, waarna de duurloop volgt. Twee, drie middagen per week drie  vier uur op de fiets, op andere dagen volgt er binnenshuis een paar uur spinning, trappen op een hometrainer met groot wiel, een soort van aerobics.
Hij is geen calvinist als het op trainen ('er is niks leuker in het leven') aankomt. Variatie en verandering van trainingsvormen zijn belangrijk. 'Ik doe veel op gevoel.' Hij gelooft in het effect van hoogtestages, verblijft sinds 1990 regelmatig in de Pyreneen. En drie jaar geleden ontdekte hij het schaatsen.
Hij begon ooit als jochie als zwemmer, liep daarnaast al hard en maakte kilometers op de toerfiets. Tijdens zijn eerste triatlons was het zwemmen uiteraard het sterkste onderdeel, daarna werd het lopen (hij liep ooit 2.27 op de marathon van Rotterdam) zijn beste discipline, momenteel slaat hij weer toe op de fiets.
'Hoe dat komt? Een triatleet is eigenlijk middelmatig in alles. Dat zwemmen zat er van huis-uit in, al was ik geen echte topper. Tweemaal wist ik me met hangen en wurgen te kwalificeren voor een NK. Dat ik nu sterk fiets, komt omdat ik veel op de mountainbike zit, daar krijg je kracht van. Het schaatsen helpt ook. Daardoor krijg je veel macht in de benen.'
Barel leeft van een kleine bijdrage van NOCNSF, van sponsoring en prijzengeld. 'Ik kan er goed van leven, maar het is wel eens beter geweest. Het prijzengeld is minder hoog en bedrijven zijn minder snel geneigd om individuele sporters te sponsoren. Ja, het is raar, dat juist op het moment dat de sport Olympisch is geworden, de interesse is afgenomen. We hebben er hard voor geknokt om Sydney te halen, en nu lijkt het wel of iedereen achterover leunt.'
Voorlopig is hij nog triatleet van beroep, hij doet absoluut geen uitspraken (meer) over stoppen. 'Ik bekijk het van jaar tot jaar.' Maar zelfs voor doorzetter Barel komt het moment dat hij stopt met topsport.
Jazeker, bekent hij, hij kijkt zaterdags tegenwoordig wel eens naar personeelsadvertenties in de krant. En hij heeft al gesprekken met Randstad en McDonald's achter de rug om iets in de 'pr-sfeer te gaan doen'. Jonge triatleten begeleidt hij nu al, en dat zal hij zeker blijven doen.
'Maar zolang ik er nog geen hekel aan heb, blijf ik doorgaan. Ik ben erg prestatiegericht. Dat ik als 39-jarige jongens die vijftien jaar jonger zijn, nog kan afzeiken, dat geeft toch wel een heel lekker gevoel.
'Ik lag als 24-jarige al als opa in het zwembad tussen al die jonkies. In de triatlonwereld is het niet anders. Eigenlijk ben ik altijd veteraan geweest.'

Foto
	Rob Barel FOTO GUUS DUBBELMAN - DE VOLKSKRANT

