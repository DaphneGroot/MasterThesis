	Rechter wijst eis 'bewust baanloze' zonder bijstand af
	Van onze verslaggever
AMSTERDAM
De gemeente St. Michielsgestel hoeft M. Resink, een werkloze vrouw die niet op zoek wil naar een betaalde baan, geen bijstandsuitkering te geven. De president van de rechtbank in Den Bosch heeft vrijdag haar eis in kort geding voor een voorlopige voorziening afgewezen.
De uitkering van Resink werd op 1 januari voor drie maanden stopgezet omdat zij weigert te solliciteren naar werk dat zij per definitie niet wil. Resink ontvangt al twaalf jaar bijstand.
Ze werkt al enkele jaren als onbetaald vrijwilligster voor De Omslag, een werkplaats voor duurzame ontwikkeling. In dit werk voelt zij zich beter thuis dan in alle andere betrekkingen die zij zou kunnen vervullen. Zij eiste daarom vrijstelling van de sollicitatieplicht.
De uitspraak in deze zaak kan van invloed zijn op de situatie van duizenden andere mensen in de bijstand die met hetzelfde probleem kampen.
De gemeenten kunnen volgens de nieuwe bijstandswet, die op 1 april van kracht wordt, groepen uitkeringsgerechtigden vrijstellen van sollicitatieplicht.
Sint Michielsgestel voelt hier in het geval-Resink niets voor. Volgens de gemeente moet zij voldoen aan haar wettelijke sollicitatieplicht.

