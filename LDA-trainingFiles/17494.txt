 DEKKING ZIEKTEWETGAT VALT TEGEN - STAD ROTTERDAM. 
 ROTTERDAM, 21 aug (Reuter) - Verzekeraar Stad Rotterdam zegt dat veel bedrijven zelf het risico dragen voor het geval hun personeel ziek wordt en geen extra verzekering afsluiten om dit risico te dekken. 
 "De productie valt wat tegen," zei bestuursvoorzitter Carlo de Swart van Stad Rotterdam in een interview. 
 "De totale omzet zal landelijk misschien 800 miljoen tot een miljard per jaar bedragen, terwijl er op een veelvoud was gerekend," zei hij. 
 "Middelgrote en grote bedrijven nemen veelal zelf het risico," zo voegde hij daar aan toe. 
 De privatisering van de Ziektewet verplicht werkgevers sinds 1 maart 1996 om de loonkosten van zieke werknemers te dragen. Voorheen gold deze verplichting alleen voor de eerste twee tot zes weken, afhankelijk van de grootte van het bedrijf. 
 Particuliere verzekeraars boden een polis aan om dit risico af te dekken. 
 De Swart kon nog niet precies aangeven hoeveel productie dit voor Stad Rotterdam heeft opgeleverd. In het persbericht over de halfjaarcijfers dat vorige week naar buiten kwam, stelt de verzekeraar dat de effecten van de ziektewetpolissen pas in het tweede halfjaar zichtbaar zullen worden. 
 "Misschien hebben we niet veel winst op deze polissen," aldus De Swart. "Niet veel of nauwelijks," zei hij. 
 Op termijn denkt de verzekeraar een marge van een paar procent te kunnen behalen op de verzekeringen ter dekking van het zogenaamde Ziektewetgat. 
 "Een paar procent, zowel voor de bruto als de netto marge," zei De Swart. 
 - Wendy Braanker, redactie Amsterdam +020 - 504 5000. 
 (c) Reuters Limited 1996. 
