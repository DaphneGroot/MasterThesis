My Way (lied).
My Way is de titel van een lied, dat in de loop der jaren door verschillende artiesten is ingezongen. Claude François bracht het in 1967 uit als 'Comme d'habitude', maar het was de versie van Frank Sinatra uit 1968 die uitgroeide tot een evergreen.
Jacques Revaux.
De Franse componist Jacques Revaux schreef het lied, aanvankelijk onder de titel 'For Me', en bood het aan verschillende zangers aan maar niemand leek geïnteresseerd.
Na enig aandringen wilde Claude François het nummer in 1967 wel op de plaat zetten, mits het voorzien werd van een nieuwe tekst. Gilles Thibaut schreef vervolgens samen met François, onder de titel 'Comme d'habitude', een tekst waarin het leven wordt beschreven van een vermoeide forens met een relatie waaruit de vonk allang verdwenen is. De inspiratie hiervoor putte François uit zijn net beëindigde relatie met de zangeres France Gall.
Versie door Paul Anka.
Ook de Canadees Paul Anka maakte tijdens een bezoek aan Parijs kennis met 'Comme d'habitude'. Hij schreef eveneens een Engelse tekst op Revauxs melodie: 'My Way'.
'My Way' gaat over iemand die aan het einde van zijn levensweg is aangekomen en niet ontevreden vaststelt dat hij misschien niet altijd het juiste heeft gedaan, maar in elk geval uniek is geweest.
Paul Anka kreeg van François toestemming het nummer uit te brengen. Anka slaagde er vervolgens in de Amerikaanse crooner Frank Sinatra over te halen het lied op te nemen. Met veel succes: in maart 1969 stond de plaat op 27 in de Amerikaanse "Billboard"-hitlijst, en in de Britse hitlijst behaalde de plaat in 1969 de 5e plaats maar bleef vervolgens met tussenpozen, 142 weeknoteringen in totaal, tot in 1973 terugkeren in de lijst. Vanaf 1969 groeide het nummer uit tot een vast bestanddeel van het repertoire van elke middelmatige nachtclubzanger. Ook getalenteerde artiesten als Elvis Presley zongen het lied en droegen bij aan de faam van 'My Way'. De versie van Elvis Presley is pas na zijn overlijden in 1977 als single uitgebracht, maar in Nederland kwam hij niet verder dan de 24e plaats in de Nederlandse Top 40.
Verdere vertolkingen.
Samantha Jones behaalde de 4e plaats ermee in de Nederlandse top 40 eind oktober, begin november 1970.
Claude François zag er scherp op toe wie het nummer op de plaat mag zetten.
Toen hij op 11 maart 1978 ongelukkigerwijs om het leven kwam door elektrocutie, was de weg vrij voor een aantal opmerkelijke plaatversies: zowel de Sex Pistols (postuum uitgebracht na de dood van Sid Vicious) als Nina Hagen namen het nummer op.
Sammy Davis Jr., nota bene een vriend van Sinatra, heeft het lied gecoverd.
Een andere artiest die "My way" coverde is Jackie Wilson. Ook Robbie Williams bracht het lied uit. Williams zong het in 2001 en kwam uit als b-kant op de eveneens door Williams gecoverde single Somethin' Stupid. Later zou My Way ook verschijnen op het album Live at the Albert van Williams.
Wat Nederland betreft mogen de versies van de Zangeres Zonder Naam ("Mijn leven") en André Hazes ("Waarom") niet onvermeld blijven. Bij beide artiesten werd het lied tevens op hun uitvaart gezongen (respectievelijk door Marianne Weber en René Froger). Frans Halsema heeft de muziek van "My Way" gebruikt voor een ode aan Joseph Luns. In 2001 deed "My Way" dienst als de zwanenzang van Herman Brood — hij scoorde er een postume nummer 1-hit mee. De versie van "My Way" van De Party Animals, werd in 1997 uitgebracht als derde single van hun tweede album, "Party@worldaccess.nl". Het nummer stond vier weken in de Nederlandse Top 40, waarvan twee weken op nummer 19.
In België nam de zanger Ron Davis in 1971 "Mijn leven" op. Hij verongelukte kort nadien. Ook Will Tura leverde in 1992 zijn versie af: "My Way (In symfonie)". In de zomer van 2004 maakte Raymond van het Groenewoud 'Zoals Gewoonlijk', een Nederlandse vertaling van 'Comme d' habitude'.
Luciano Pavarotti heeft op zijn album Pavarotti Forever een gelijknamig nummer, dat hij tweetalig zingt.
Ellen ten Damme heeft in 2015 op haar album 'Alles Draait' haar eigen versie opgenomen genaamd 'Mijn Manier'.
