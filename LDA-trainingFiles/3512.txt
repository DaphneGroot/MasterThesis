	Verwaarloosde literaire bron
	GERARD REVE heeft het zwaar. Hij schrijft het ene boek na het andere, en iedereen zevert maar door over zijn eerste roman die vijftig jaar geleden verscheen. 'Bijna krankzinnig' wordt Reve 'van de overdreven verering' voor De avonden, schrijft hij in een brief aan de acteur Thom Hoffman.
Of Reve op veel begrip heeft mogen rekenen voor zijn klacht is de vraag, want Hoffman behoort tot de Avonden-aanbidders. De acteur was al door het boek gegrepen voor hij de rol van Frits van Egters speelde in de verfilming ervan. Zo overrompelend vindt hij de roman 'dat alle boeken van alle andere schrijvers, ervoor en erna, in n keer overbodig waren geworden'. Dat beweert hij in een van zijn brieven aan Frits van Egters, die hij schreef tijdens de opnamen van De avonden.
Zijn brieven aan het romanpersonage verschenen toen de film in 1989 in premire ging en zijn nu opnieuw uitgegeven. De acteur gaat erin op zoek naar de 'ruggengraat' van het boek en naar de redenen voor zijn bewondering. Hij wil 'een helder idee over Frits' krijgen en zo de raakvlakken ontdekken tussen zijn eigen karakter en de rol die hij moet spelen. Om zich beter in Frits te kunnen inleven, zoekt hij verbanden tussen de roman, latere teksten van Reve en zijn eigen ervaringen. Gaat het in De avonden over erotiek, dan vertelt hij over zijn eigen masturbatiefantasien. Gaat het over Frits' geminachte vader, dan horen we hoe Thoms vader 'bergen chips eet voor de buis'.
Zoals de acteur in zijn voorwoord zegt, zijn dit 'particuliere aantekeningen en nauwelijks voltooide gedachtenkronkels'. Sterker nog, hij raadt aan zijn boek maar helemaal niet te lezen: 'U kunt beter De Avonden gaan lezen, of de film zien.' Deze bescheidenheid kan niet gelden als een excuus nu hij zijn brieven blijkbaar wel een herpublicatie waard achtte, zij het dit keer aangevuld met zeven brieven van Reve zelf.
Twaalf pagina's Reve maken er geen honderdzestig van Hoffman goed. Integendeel, ze benadrukken slechts hoe beroerd Hoffman schrijft, vooral waar hij Reve wil imiteren. Afgezien van regelrechte fouten ('de keel toewurgen') staan de brieven bol van de archasmen en clichs. Hoffman drinkt geen kop thee, maar een 'kroes', hij 'ontwaart' iets in plaats van het gewoon te zien, hij leest geen kranten, maar 'neemt ze tot zich'. Voortdurend raakt hij verstrikt in zijn eigen pogingen tot mooischrijverij: 'Mijn lokken werden gebleekt met waterstofperoxide van het sterkste soort, om redenen waarvan ik vrees voor mijn tot nog toe gezonde haarwortels.'
Zijn eigen taalfouten weerhouden Hoffman er niet van te klagen dat 'Nederlanders geen Nederlands meer spreken'. Het verongelijkt gemopper beperkt zich niet tot het taalgebruik: 'de Nederlander heeft geen niveau.' Vooral vakbroeders moeten het ontgelden. Hoffman steekt zijn minachting voor andere acteurs en filmmakers niet onder stoelen of banken. De lezer hoort meer dan hem lief is over het wel en wee in de filmwereld en de priv-beslommeringen van Thom Hoffman. De bespiegelingen over De avonden blijven beperkt tot platitudes als: 'Het leven mag geen pretje zijn, de dood is nog een veel angstiger iets.' Iets nieuws of belangwekkends over Gerard Reve of over de roman heeft Hoffman helaas niet te melden.
Een tweede boek over De avonden, dat bij dezelfde uitgeverij verscheen, belooft Reve's debuut wel in een nieuw licht te zetten. In Over den titel dienen wij ons geen zorgen te maken wil Mirjam Rotenstreich een 'verwaarloosde literaire bron' blootleggen. Daarvoor baseert ze zich op een krabbel van Reve uit 1946 over zijn debuut: 'Wij moeten ons niet den een of anderen vorm laten opdringen. De mededeelende verhaal-vorm is absoluut niet verwerpelijk, zie DE DOOD VAN IWAN ILJITSJ van Graaf Leo Tolstoj.'
Deze notitie is de reden dat Rotenstreich Tolstoi's roman beschouwt als 'basis' voor De avonden. Een wonderlijk uitgangspunt, aangezien de twee romans geen enkele overeenkomst in vorm of inhoud hebben.
Daar komt nog bij dat Reve een hekel had aan Tolstoi, die hij 'een afschuwelijke domme bruut en barbaar' noemde. Rotenstreich laat zich weinig gelegen liggen aan al deze schijnbare bewijzen van haar ongelijk. Heeft Reve De dood van Iwan Iljitsj nooit meer genoemd? Dan is dat 'verdringing'; de schrijver heeft het boek dat zo duidelijk met het zijne samenhangt, 'uit zijn geheugen gebannen'.
De eerste helft van haar boek besteedt Rotenstreich aan de nauwelijks verrassende gedachte dat Reve belangstelling had voor de Russische literatuur. Ze meent dat te moeten bewijzen en verliest zich in biografische details die zelfs de grootste fans niet zullen interesseren. Een 'infectie aan de kleine teen' van broer Karel van het Reve blijkt de moeite van het vermelden waard, net als de vakantieverslagen die de 11-jarige Karel schreef 'in de tijd dat zijn kleinere broertje Gerard nog druk bezig was met verlanglijstjes te maken voor Sinterklaas en zijn verjaardag'.
Aan de meest onbenullige feitjes kent Rotenstreich grote betekenis toe. Zo beweert ze dat vader Reve 'de weg vrijmaakte voor de schrijverscarrire' van zijn zoons door hun voor te lezen uit de kinderboeken die hij schreef. Je kunt je afvragen in hoeverre het aanhoren van De avonturen van Mop en Strop van iemand een schrijver maakt.
Ook zonder zulke biografische omzwervingen en vergezochte gevolgtrekkingen was de lezer best bereid te geloven dat Reve die roman van Tolstoi heeft gelezen. Dan nog blijft de vraag wat we daarmee opschieten. Zo'n onderzoek naar literaire parallellen doet vrijwel altijd beide romans tekort. In dat opzicht is Rotenstreichs werk geen uitzondering.
In plaats van een groter inzicht te verwerven in De avonden moeten we het stellen met de weinig opzienbarende conclusie dat de roman 'doordrongen is van de dood'. Daarbij vergeleken is Hoffmans observatie dat de roman gaat over 'Liefde en Dood' een diepzinnig hoogtepunt.
Yra van Dijk
Thom Hoffman & Gerard Reve: 23 Brieven aan Frits van Egters en 7 brieven van Gerard Reve aan Thom Hoffman.
De Bezige Bij; 181 pagina's;  36,50.
ISBN 90 234 3681 4.
Mirjam Rotenstreich: Over den titel dienen wij ons geen zorgen te maken - Het slot van De Avonden in het licht van Tolstoi.
De Bezige Bij; 76 pagina's;  25,-.
ISBN 90 234 3670 9.

Foto
	Thom Hoffman als Frits van Egters in 'De avonden'. FOTO KIPPA

