	PERSOONLIJK
	De Belgische striptekenaar ANDRÉ FRANQUIN, geestelijk vader van onder meer stripfiguur Guust Flater, is het afgelopen weekeinde in zijn woning in Zuid-Frankrijk overleden. Hij werd 73 jaar. Franquin, die in Brussel werd geboren, is de auteur van twintig Robbedoes-albums. Hij nam de Robbedoes-figuur in 1946 over van tekenaar Jigi (Joseph Gillain) en introduceerde veel schilderachtige, nieuwe personages in de strip. Hij creëerde de zogenoemde atoomstijl (ontleend aan het Atomium in Brussel), waarop nog steeds ontwerpen worden gebaseerd.
Franquin legde de basis voor een nieuwe karikaturale vorm van striptekenen die vanaf de jaren vijftig door andere tekenaars werd en soms nog steeds wordt nagevolgd. Hij was van een vergelijkbare betekenis als Hergé. Franquin en Hergé studeerden samen maar ontwikkelden elk een heel eigen stijl. Hergé tekende precies en helder, Franquin had een soepele, meer losse hand.
Zijn eerste strip publiceerde hij in 1935, tien jaar later begon hij zijn carrière in een studio in Brussel. In 1957 schiep Franquin voor het tijdschrift Spirou Gaston Lagaffe, in Nederland en Vlaanderen bekend als Guust Flater. Het is een anti-held die alles verkeerd doet op het kantoor waar hij werkt en veel onrust zaait met zijn al dan niet werkende uitvindingen. Ook de Marsupilami is een creatie van Franquin. De laatste jaren tekende André Franquin weinig. Eind vorig jaar kwam het laatste Guust Flater-album, met oud materiaal, op de markt.

