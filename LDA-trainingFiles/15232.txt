Ereprijs.
Ereprijs ("Veronica") is een groot geslacht van planten. In Nederland zijn er 23 wilde soorten bekend. Daarnaast zijn er ook nog een aantal soorten in cultuur. Er zijn vaste planten maar er zijn ook soorten die eenjarig zijn. Wereldwijd zijn meer dan 500 soorten bekend.
Een ereprijs is vaak goed als zodanig te herkennen, maar om vervolgens de soort te bepalen is lastiger. De bloembladeren zijn vergroeid. Daarom worden de schijnbare bloemblaadjes aan het einde van de buis slippen genoemd en niet bloemkroon. De bloembouw heeft bij ereprijzen veel overeenkomsten: de bloemen hebben een heel korte kroonbuis en een zoom, die vrijwel vlak is en uit vier kroonslippen bestaat, waarvan de onderste de kleinste is terwijl de drie andere ongeveer even groot zijn. De bloemkleur is meestal blauw met een witachtige zweem, maar daarnaast zijn er ook een aantal witbloemige soorten. Er zijn maar twee meeldraden aanwezig. De bloemkroon valt na de bloei af, waarna de kelkbladen achterblijven en tegen de vrucht aan gaan liggen. De vorm van de vrucht en de kelkbladen zijn vaak bepalend om de soort te kunnen determineren.
Veel ereprijssoorten hebben bloemtrossen. Daarnaast zijn er soorten waarbij de bloemen afzonderlijk tussen de bladeren staan.
Ereprijzen werden langere tijd tot de helmkruidfamilie ("Scrophulariaceae") gerekend, maar moleculair onderzoek heeft de helmkruidfamilie sterk beperkt in aantal geslachten. Ereprijs wordt thans gerekend tot de weegbreefamilie ("Plantaginaceae").
