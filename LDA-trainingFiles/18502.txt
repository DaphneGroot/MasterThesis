Sangatte.
Sangatte (Nederlands: "Zandgate") is een plaats in het Franse Noorderdepartement bij Calais, aan de Opaalkust. De naam van het dorp is ontleend aan het Nederlandse woord "zandgat". In de veertiende eeuw werd nog "Zantgate" geschreven.
In het oosten van de gemeente, tegen Calais, ligt het gehucht Blériot-Plage; de vroegere naam was Baraques, de huidige is gegeven ter ere van Louis Blériot.
Sangatte kwam in de internationale belangstelling naar aanleiding van de bouw van de kanaaltunnel tussen Frankrijk en Engeland. Sangatte is tevens het eindstation van het HVDC-netwerk, dat het knooppunt vormt tussen het Engelse en Europese hoogspanningsnetwerk. Voorts kwam Sangatte ook zeer in de belangstelling voor het nabijgelegen en omstreden vluchtelingenkamp dat in de volksmond vooral bekend was onder de naam "Sans-gate" (Fr. voor "zonder hek"), van waaruit asielzoekers onophoudelijk probeerden Engeland te bereiken. In november 2002 werd dit vluchtelingenkamp door Frankrijk, op instigatie van Groot-Brittannië, gesloten. Hierbij speelden redenen als criminaliteit een grote rol. Thans verblijven veel vluchtelingen in zelfgemaakte tenten in de duinen - een kamp dat bekend werd onder de naam La Jungle.
Geschiedenis.
De geschiedenis wil dat vanuit Sangatte Romeinse troepen zijn overgestoken om Groot-Brittannië te bezetten. Ook Napoleon heeft van hieruit geprobeerd Engeland te veroveren. Hij had er zijn troepen verzameld in een legerkamp waar thans nog een gedenknaald staat.
Demografie.
Onderstaande figuur toont het verloop van het inwoneraantal van Sangatte vanaf 1962.
