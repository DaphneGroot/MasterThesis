	Volkswagen loopt alweer tegen schandaal aan
	DPA
HAMBURG
De inkoopcentrale van het Duitse autoconcern Volkswagen heeft zich volgens berichten in Duitse media schuldig gemaakt aan corruptie. Het weekblad Der Spiegel en de SÃ¼ddeutsche Zeitung schrijven dat bij de kwestie het Zweeds-Zwitserse concern ABB is betrokken.
Het gaat om een lakstraat bij Skoda, dochteronderneming van VW. De order voor de lakinstallaties was 300 miljoen mark waard, maar ABB claimde 100 miljoen extra wegens technische tegenvallers.
ABB wilde dat VW dat bedrag braaf zou betalen; zo niet, dan zou ABB een klacht indienen tegen VW wegens de 10 miljoen mark aan smeergeld die het had moeten betalen om de order te krijgen.
VW wil niet ingaan op de berichten. Wel liet het concern weten dat er over de kosten verschil van mening bestaat tussen Skoda en ABB. Volgens Der Spiegel bekijkt VW of voormalig inkoopdirecteur Lopez er mee te maken had.

