	Computer moet leerlingen helpen te leren studeren
	HET COMPUTERLOKAAL van het St. Odulphuslyceum in Tilburg heeft hoge muren, een gewelfd plafond en glas-in-loodramen. Bijna profaan staan de computers te pronken in wat eens de schoolkapel was, als tastbaar resultaat van de voortdurende ontwikkelingen in het onderwijs.
Achter de computers zitten leerlingen uit 5 havo te oefenen met eindexamenteksten Engels. De hele klas, omdat het een introductieles is, maar later kunnen individuele leerlingen terugkomen en voor zichzelf werken.
Computeronderwijs past in de toekomstige ontwikkeling van het havo en vwo. Na de zomer van 1998 zullen die schooltypen veranderd zijn in een studiehuis voor de bovenbouw.
Verplichte lessen worden deels vervangen door zelfstudie, in een poging middelbare scholieren te leren studeren, zodat de aansluiting met hbo of universiteit verbetert.
Voor die veranderde inrichting van het onderwijs zijn nieuwe lesmethoden nodig, waarmee leerlingen zelfstandig kunnen werken. Het ligt voor de hand de computer daarbij in te schakelen. Op de Nationale Onderwijstenstoonstelling, de tweejaarlijkse vakbeurs voor het onderwijs, die deze week in Utrecht wordt gehouden, staan educatieve uitgeverijen dan ook te dringen om hun product aan de man te brengen. Nieuw daarbij is dat de software te koop is in versies voor de leerlingen zelf, naast de netwerkversies voor scholen.
Zo zijn de oude examenbundels, oefenteksten van het centraal schriftelijk uit voorgaande jaren, tegenwoordig op diskette verkrijgbaar.
De gedachte - oefenen met oude examens - blijft hetzelfde, maar de computer kan meer dan het ouderwetse bijhouden van de score met potlood en papier: een leerling laten zien wat zijn zwakke plekken zijn, of hem uitgebreid laten oefenen met woorden die hij niet kent.
De leerlingen van het St. Odulphus oefenen met examendiskettes van de Onderwijspers. Wolters-Noordhoff ontwikkelde een soortgelijk programma dat Cum Laude heet en vier maanden na de introductie al door ongeveer de helft van de 75 duizend eindexamenkandidaten wordt gebruikt.
Leerlingen vinden het leuk, die computers. Of ze ook leren vooruit te denken, hun werk naar behoren te plannen, moet nog blijken.
Op het St. Odulphus zitten sommige leerlingen ingespannen te kijken hoe het programma werkt, maar amuseren anderen zich met the vicious verb machine, een virtuele jackpot waarin Engelse woordjes ronddraaien, een computerspelletje dat eigenlijk is bedoeld voor leerlingen in lagere klassen.
'Ik vind Cum Laude een prachtig leermiddel voor de vreemde talen. Ik ben er heel enthousiast over, het speelt in op wat leerlingen verschrikkelijk leuk kunnen vinden', zegt Ad de Rijke, leraar Nederlands en co√∂rdinator basisvorming van het Dollard-college in Winschoten. Op zijn school is propaganda gemaakt voor de leermethode van Wolters-Noordhoff dat de leerlingen op vrijwillige basis kunnen afschaffen. Verplicht stellen is geen optie, de school heeft daarvoor nog niet voldoende capaciteit in het computerlokaal.
Wat De Rijke aantrekkelijk vindt aan Cum Laude, is de mogelijkheid die het leerlingen biedt hun resultaten te analyseren. Het programma geeft aan wat een leerling niet goed kan, en het maakt een selectie van vragen die voor de gebruiker moeilijk zijn, zodat die gerichte oefeningen kan doen.
'In het kader van waar we naar toe gaan, het zelfstandig leren, is dit soort programma's heel goed', vindt De Rijke.
'Het motiveert', zegt Peter de Vet, docent Engels aan het St. Odulphus. Hij is even enthousiast als De Rijke over met de computer ondersteunde lessen. 'Veel leerlingen vinden het leuk. Ze kunnen hun eigen tempo bepalen.' De Vet bespeurt een duidelijke verbetering van de resultaten.
De examentraining waarmee de leerlingen werken, is voor een deel ontwikkeld op het St. Odulphus, dat testschool is voor de ontwikkeling van educatieve software. De examentraining maakt deel uit van een groter pakket voor alle schoolvakken, waarmee leerlingen al in klas 3 vertrouwd worden gemaakt. Onderwijspers brengt de examendiskettes als Successchijf op de markt.
Bas Cartigny, de directeur van het bedrijf dat de examendiskettes heeft ontwikkeld, ziet in de examentraining een nuttig onderdeel van het toekomstige studiehuis. Hij verwacht dat leerlingen in toenemende mate thuis op de computer zullen werken, en zag het liefst 'alle computers uit school verdwijnen', zodat daar meer tijd overblijft voor lessen door de docent.
Het nieuwe studiehuis voor de bovenbouw vraagt veel van de docenten. Waar vroeger het hele computeronderwijs dreef op het enthousiasme van die ene docent die liefhebberde in computers, moeten nu alle docenten zich erin bekwamen.
'Maar leraren hoeven geen computerexpert te zijn. Ze hoeven het leermiddel zelf niet te beheersen', relativeert Cartigny. 'Ze moeten alleen aanvaarden dat leerlingen het soms beter weten.'
Hanneke de Klerck

Foto
	Leerlingen van het Dollard-college in Winschoten doen eindexamen. FOTO HARRY COCK

