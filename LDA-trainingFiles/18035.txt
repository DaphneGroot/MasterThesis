 BEZWAAR VERZ.KAMER ONDERZOEK VIE D'OR VERWORPEN. 
 AMSTERDAM, 21 jan (Reuter) - De Hoge Raad heeft het beroep van de Verzekeringskamer tegen een onderzoek door de Ondernemingskamer naar de ondergang van verzekeraar Vie d'Or verworpen, zo meldt het ANP. 
 De Ondernemingskamer krijgt daarmee ruimte voor haar al in 1995 aangekondigde onderzoek naar het ten onder gaan van Vie d'Or en naar de rol die de Verzekeringskamer na 18 november 1993 als bewindvoerder en noodregelaar heeft vervuld. 
 De Verzekeringskamer, die het toezicht op de verzekeringsbranche uitoefent, had bezwaren tegen een onderzoek van de Ondernemingskamer over de periode na 18 november 1993. 
 Op die datum werd bij Vie d'Or een bewindvoerder aangesteld en op 15 december 1993 trad de noodregeling in werking. 
 De Ondernemingskamer besloot in augustus 1995 tot een vergaand onderzoek omdat er naast de laakbare ontwikkelingen bij Vie d'Or ook kritiek was op de rol van de Verzekeringskamer. 
 Ruim 11.000 polishouders waren de dupe van het debacle en sommigen van hen verloren 40 procent van hun ingelegd kapitaal. 
 De Stichting Vie d'Or, de organisatie van ex-polishouders, denkt miljoenen bij de Verzekeringskamer en de Staat te kunnen claimen. De totale schade loopt volgens ramingen op tot maximaal 180 miljoen gulden. 
 De affaire veroorzaakte volgens de Ondernemingskamer een ernstige schok in de samenleving en volgens haar waren er gegronde redenen om aan een juist beleid te twijfelen. 
 Ook de Kamercommissie van Financien in 1995 en minister Gerrit Zalm van financien in 1996 waren van mening dat de Verzekeringskamer steken had laten vallen. 
 Een hindernis bij het onderzoek van de Ondernemingskamer vormt echter het oordeel van de Hoge Raad over de vraag of de Verzekeringskamer zich bij het onderzoek van de Ondernemingskamer op haar geheimhoudingsplicht mag beroepen. 
 Die plicht kan een rol spelen, zo liet de raad weten. Naast bewindvoerder en noodregelaar was de Verzekeringskamer immers ook toezichthouder. 
 De geheimhoudingsplicht van de Verzekeringskamer speelde ook mee toen de Algemene Rekenkamer eind 1994 en begin 1995 op last van de Tweede Kamer een onderzoek wilde gaan instellen. 
 De rekenmeesters konden niet door die geheimhoudingsplicht heenbreken, zodat de Kamer zelf tot een onderzoek besloot via de Commissie Ybema, aldus het ANP. 
 (c) Reuters Limited 1997. 
