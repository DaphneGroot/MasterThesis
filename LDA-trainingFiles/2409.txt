	'De tijd op school heeft grote invloed op kinderen'
	'HET blijkt maar weer eens, en dat vind ik belangrijk al klinkt het gewoon, dat de tijd op school grote invloed heeft op kinderen. Als ouder heb je daar maar half zicht op. Dat willen kinderen ook, die zoeken die ruimte. Maar besef als ouder dat het zo is. Het is heel erg als een kind het slecht heeft op school, want het schoolleven is onontkoombaar.'
De vraag aan Mieke de Waal was wat haar het meest is bijgebleven van de weken die ze doorbracht op de openbare basisschool D'n Bogerd in Geldermalsen. Ze observeerde daar op verzoek van de Volkskrant de leerlingen van klas 5/6 en deed daarvan de afgelopen acht weken verslag in deze rubriek.
De Waal is cultureel antropoloog, gespecialiseerd in de verschillende levensstijlen in onze eigen samenleving. In 1989 promoveerde ze op Meisjes: een wereld apart, waarvoor ze drie jaar lang vijftig tienermeisjes volgde. Na de geboorte van haar twee zoons deed ze alleen nog kortere onderzoeken. Voor gespecialiseerde tijdschriften schreef ze portretten van jongeren en schoolkinderen. Inmiddels is ze ook gaan schilderen en binnenkort heeft ze haar eerste tentoonstelling.
Wat is je conclusie na een paar weken D'n Bogerd?
'Veel kwesties zijn van alle tijden, wat erg relativerend werkt op al die verhalen over de jeugd van tegenwoordig, die zo materialistisch en zo hard zou zijn. Er is een constante stroom van steeds de zelfde zaken: jongens-meidenpakkertje, pesten n niveauverschillen, wat je er ook aan doet.
'Je ziet ook dat kinderen over veel zaken kunnen meepraten, dat niet alle kinderen symphatiek zijn en dat ze onderling rotstreken uithalen. Kinderen zijn hard onderling, maar hun stemming verandert ook weer snel. Als volwassene ben je geneigd je eigen normen te hanteren. Bij ruzie denk je dan al snel in maanden. Maar bij kinderen kan het binnen een week weer helemaal anders liggen.'
Waarom observeer je kinderen? Om ze een stem te geven?
'Ja, maar wel op een gelijkwaardige manier. Veel mensen ventileren alleen hun pedagogische opvattingen: zo moeten kinderen zijn. Of ze slaan door naar volledige loyaliteit en doen mee met propjes schieten. Geen van die benaderingen getuigt van echt respect. Ik probeer kinderen voor vol aan te zien, zonder op m'n knien te gaan. Daarvoor moet je de tijd nemen, ze de kans geven later op iets terug te komen, want kinderen beleven de tijd heel anders.'
Kun je niet volstaan met praten? Waarom observeren?
'Observeren is een goede manier om veel te weten te komen omdat lichaamstaal zoveel intensiever is. In de klas kunnen kinderen weinig praten, maar intussen zijn ze op allerlei andere manieren met elkaar bezig: ze kijken, schrijven briefjes, geven elkaar kleine duwtjes. Dat is mooi om te zien en het is jammer dat mensen niet vaker de tijd krijgen om betaald te gaan zitten kijken. Als je alleen interviewt, spreek je een of twee goed gebekte kinderen en vergeet je de minder opvallenden.'
Jij hebt toch ook vooral goed gebekte kinderen beschreven?
'In die klas zaten ook een paar heel lieve gehoorzame meisjes, heel vriendelijk en schoon, met heel nette schriften. Ik heb alle kinderen gesproken, maar die meisjes, daar kwam niets uit. Dat is wel lastig. Je moet toch recht doen aan de variatie in zo'n groep. Maar die meisjes die niet lastig zijn en lief spelen met elkaar, die beschermd opgroeien, die meisjes zijn heel saai geworden, daar valt niet zoveel over te schrijven. Dan heb ik liever die haaibaaien. Die meiden staan vol in het leven, elke vezel leeft. Ze hebben een hoop energie, vinden overal wat van en zijn heel nieuwsgierig. Aan de andere kant maken ze wel slachtoffers.
Dat is het dubbele, dat andere meisjes hen heel spannend vinden, maar ook heel eng. En dat zijn ze ook.'
Ondanks je onorthodoxe methode kom je toch uit op de 'klassieke' onderwerpen als goed of slecht leren, pesten, vriendschappen.
'Ik ben er heel open aan begonnen en de eerste dagen heb ik alles genoteerd wat er gebeurde. Na een tijdje ben ik mijn aantekeningen gaan lezen: Wat valt op? Wat komt steeds terug? Maar als ik vantevoren onderwerpen had bedacht, was ik misschien met hetzelfde lijstje gekomen. Er hebben me ook wel dingen gefrappeerd die ik niet heb beschreven. Zoals de boerenkinderen, die vaak al heel onkinderlijk meewerken in het boerenbedrijf en daar op een heel volwassen manier over vertellen.
'Wat me erg raakte, was het verhaal van die moeilijk lerende, driftige jongen, die zich tegenwoordig beter is gaan gedragen. Maar hij heeft er wel last van. Toen hij nog van zich afsloeg, voelde hij zich beter. Wat moet je daarmee? Ergens klopt het niet. Een leuke eye-opener vond ik die woordenstrijd over pesten of plagen. Dat gemauw is zo belangrijk omdat als het pesten is, de pester moet veranderen. Maar als het plagen is, moet het slachtoffer niet zo kinderachtig zijn.'
Helpt het observeren bij het opvoeden van je eigen kinderen?
'Ik heb meer vergelijkingsmateriaal. Door veel verschillen te zien, denk ik dat ik meer weet heb van de variaties die er mogelijk zijn en de motieven die een rol spelen. Daardoor schrik ik misschien wat minder snel. Ik heb bijvoorbeeld enorm de pest aan leugentjes. Maar ik heb bij andere kinderen gezien dat het vaak gebeurt om meer speelruimte te krijgen en niet steeds verantwoording te hoeven afleggen. Dat wil niet zeggen dat ik die leugentjes nu wel goed vind, maar ik raak niet meer in paniek, in de trant van: ik heb een leugenaar gebaard.
'Maar als opvoeder heb ik toch een andere rol dan als antropoloog. Dat merkte ik ook toen de school mij belde na de eerste stukjes: of het altijd zo negatief moest over pesten en ruzies. Voor mij zijn die momenten juist verhelderend, omdat ze de normen blootleggen die kinderen hanteren. Maar als er bij mij thuis ruzie is, wil ik ook dat het direct ophoudt. Als er ruzie is, voel ik me tekortschieten als opvoeder.'
Maria Hendriks

Foto
	Mieke de Waal FOTO MARCEL VAN DEN BERGH

