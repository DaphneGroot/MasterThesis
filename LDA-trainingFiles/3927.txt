	Onschuld en opgewekte speelsheid Hugh Cunningham schreef geschiedenis van de kindertijd
	HEBBEN KINDEREN een geschiedenis? Natuurlijk heeft ieder kind een eigen levensgeschiedenis, maar daarnaast heeft 'de kindertijd' sinds 1960 haar eigen geschiedschrijver: de Fransman Philippe Aris met zijn befaamde L'enfant et la vie familiale sous l'Ancien Rgime. Aris betoogde hierin dat pas na de Middeleeuwen kinderen in een eigen wereld werden afgezonderd van die van de volwassenen.
De vertaling van dit meesterwek verscheen in 1987 bij Bert Bakker onder de titel De ontdekking van het kind. Alle pedagogen, psychologen, sociologen en historici die sinds die tijd over de geschiedenis van het kind hebben geschreven, zijn aan hem schatplichtig.
De Britse sociaal-historicus Hugh Cunningham, die eerder studies schreef over vrije tijd, is dus niet direct de eerste die de geschiedenis van het kind behandelt, maar hij is zeker niet de minste. Helder en overzichtelijk vat hij in de eerste hoofdstukken van Het kind in het Westen - Vijf eeuwen geschiedenis de stand van zaken samen.
Na Aris stelden veel onderzoekers de vraag: hielden ouders in het verleden eigenlijk wel van hun kinderen? Zo beschreef de Franse feministe Elisabeth Badinter moederliefde als een uitvinding van de moderne tijd, een recente sociale constructie, en geen natuurwet. Cunningham vindt dat een onzinnige benadering: liefde is geen voorwerp, zoals een tafel of een archiefstuk. Verstandiger is het vragen te stellen die te beantwoorden zijn. Wie de geschiedenis van de kindertijd serieus bestudeert, moet zich bezighouden met bredere economische, demografische en politieke vraagstukken: het kind kan het beste onderzocht worden binnen een groter verband.
Daarom stelt Cunningham voor om niet te veel naar de geschiedenis van emoties - zoals moederliefde - te kijken, maar naar opvattingen over kinderen zoals die doorwerken bij filantropen en overheden. Zij zagen het opvoeden van kinderen niet als een priv-aangelegenheid van de ouders alleen, maar vooral als een zaak van algemeen belang.
Tegelijk werden die zakelijke overwegingen gekleurd door de Romantiek. Vanaf de achttiende eeuw werd de kindertijd door romantici niet gezien als een noodzakelijk voorstadium van het echte, volwassen leven, maar werd juist omgekeerd de kindertijd opgevat als de belangrijkste fase in het leven van een mens, als de bron die het hele verdere leven moet voeden.
Veel geciteerd in dat verband zijn de regels van de Engelse dichter Wordsworth uit 1820: 'The Child is Father of the Man.' Dat was een nieuwe en revolutionaire gedachte: de heiligverklaring van de kindertijd druiste volstrekt in tegen de religieuze opvatting dat het kind van oorsprong een zondig wezen was.
In de praktijk van alledag leverde die nieuwe visie op het kind niet direct een oplossing voor het probleem van het in leven houden van kinderen - de kindersterfte was hoog in West-Europa, eenvijfde tot eenderde van alle pasgeborenen haalde de vijf jaar niet. En in de tweede plaats leverden de romantici geen opvoedingsvoorschriften voor de kinderen die wel de riskante eerste jaren overleefden.
Maar indirect was de invloed van de nieuwe houding tegenover kinderen verreikend. Om die stelling aannemelijk te maken besteedt Cunningham veel aandacht aan de periode tussen 1830 en 1920. Kerken en wereldlijke overheden hadden zich al heel lang bemoeid met kinderen, uit zorg voor de kinderziel. Minstens even zwaar woog de behoefte van de staat aan toekomstige arbeidskrachten.
Maar er kwam nog een nieuw motief bij: men wilde het kind het plezier van een kindertijd gunnen. Filantropen openden tehuizen voor verwaarloosde kinderen, zoals de Heldring-gestichten in Zetten. Kleuterscholen werden overal gesticht, in Nederland door de eerste feministe Elisabeth van Calcar, propagandiste van Frbel. En verenigingen werden opgericht om kinderarbeid af te schaffen.
'Onschuld en opgewekte speelsheid en een beschermde kindertijd' waren het doel waarnaar men streefde. En daaruit werden het recht van kinderen op onderwijs en het ideaal van een kind dat helemaal niet werkte, afgeleid. In alle landen van West-Europa werden aan het einde van de negentiende en in het begin van de twintigste eeuw wetten aangenomen om kinderen te beschermen tegen ouders die hen verwaarloosden, en werd de leerplicht ingevoerd. In Nederland gebeurde dat in 1901.
In 1900 publiceerde de Zweeds feministe Ellen Key een veelgelezen boek met de gedenkwaardige titel De eeuw van het kind. Dat beeld sprak veel hervormers aan. Hun voornaamste doelstelling werd het een gebied af te bakenen dat 'kindertijd' heette. Of 'jeugdland', zoals de Nederlandse pedagoge Lea Dasberg het omschreef in haar Grootbrengen door kleinhouden (1976).
De wens dat de twintigste eeuw die 'van het kind' zou worden, kwam niet uit. Een enkele blik op de loop van de geschiedenis is voldoende om daarvan overtuigd te raken. Toch zijn er goede gronden om te beweren dat er in vergelijking met de eeuwen ervoor twee fundamentele zaken veranderden. Kindersterfte werd van een algemeen verschijnsel een uitzondering. En de school werd de natuurlijke omgeving voor praktisch alle kinderen. Kinderen hadden bescherming nodig, van hun ouders, de school, en in laatste instantie van de staat. Ze werden gezien als machteloze en hulpeloze schepsels, in overeenstemming met het romantische gedachtegoed uit de achttiende en negentiende eeuw.
Onbedoeld en onvoorzien was de vergroting van de macht van kinderen ten opzichte van hun ouders. Van 'bevelshuishouding' naar 'onderhandelingshuishouding', zo karakteriseren moderne gezinssociologen die verschuiving in het gezinsleven. 'Het eigenaardige van de twintigste eeuw, en de wezenlijke oorzaak van veel van de huidige onrust- en angstgevoelens met betrekking tot de kindertijd, is dat een openbaar debat waarin kinderen worden gezien als personen met bepaalde rechten op onafhankelijkheid, in strijd is met de overblijfselen van de romantische opvatting dat het kind het recht heeft om kind te zijn. In het eerste geval wordt gesuggereerd dat de wereld van de volwassene en die van het kind in elkaar op moeten gaan, terwijl in het tweede geval de scheiding gehandhaafd moet blijven.' Zo sluit Cunningham zijn boek af, als een goed historicus in het midden latend hoe dit dilemma opgelost zou moeten worden.
In een nawoord gaat Mirjam Schttelndreier, redacteur onderwijs van de Volkskrant, daarop in. Zij ziet vooral veel in een herwaardering van de rol van de vader en voelt zich daarin gesterkt door het boek van Cunningham. Auteurs van opvoedingshandleidingen vanaf de Renaissance tot aan de Verlichting plachten de vader aan te spreken als de centrale figuur in de opvoeding. Pas in de achttiende eeuw komt de moeder in beeld. Betje Wolff heeft daaraan met haar Proeve over de opvoeding uit 1779 veel bijgedragen. Sindsdien hangt de vader er eigenlijk maar een beetje bij. Als hij weer meer verantwoordelijk wordt voor het kind, hoeft de moeder er niet mee zo alleen voor te staan.
In het boek van Cunningham zijn weinig aanwijzingen te vinden voor een dergelijke verschuiving. Zijn geschiedenis van het kind maakt vooral glashelder dat goede bedoelingen in de praktijk altijd weer onverwacht kunnen uitpakken.
Bernard Kruithof
Hugh Cunningham: Het kind in het Westen - Vijf eeuwen geschiedenis.
Vertaald uit het Engels door Anja van den Tempel; met een nawoord van Mirjam Schttelndreier.
Van Gennep; 288 pagina's;  55,-.
ISBN 90 5515 105 X.

Foto
	Kleuterklasje, omstreeks 1900. FOTO UIT 'LAGER ONDERWIJS IN DE SPIEGEL DER GESCHIEDENIS'

