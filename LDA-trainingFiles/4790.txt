	Zuchten naar zelfverlossing
	HET IS MIJ de laatste tijd, reizend per trein, tram en bus, menigmaal overkomen dat tegenover mij een studente of student plaatsnam die, na ijverig de collegedictaten te hebben doorgenomen, een boek te voorschijn haalde dat De Celestijnse belofte bleek te heten, een werkje dat volgens de recensies slecht geschreven en onbenullig van inhoud is.
Wat mij verbaast is dat verstandige mensen, vaak hoog opgeleid en toegerust met een flinke dosis probleemoplossend vermogen, ontvankelijk blijken te zijn voor alles wat er aan astraal bewustzijn, New Age en kosmische energie op de relimarkt wordt gebracht. Ze generen zich niet in het openbaar werkjes uit de onderbuik van de postmoderne cultuur ter hand te nemen en ook nog te lezen. Het is duidelijk: hier is iets bijzonders aan de hand.
Wat dan wel? Om dat te ontdekken moest ik kennis nemen van enige van die werkjes en dat ging met veel weerzin gepaard, want er liggen nog stapels goede boeken op lezing te wachten. Maar soms moet je iets onaangenaams doen om een bepaalde nieuwsgierigheid te bevredigen. Ik beperkte mij tot het reeds genoemde De Celestijnse belofte van een zekere James Redfield; dat leek mij meer dan genoeg.
De klus was in een uur geklaard. Om kennis te nemen van de inhoud van Redfields geschrift is niet de minste inspanning vereist. De recensies hebben gelijk: De Celestijnse belofte is een onbenullig boek. De vraag is echter hoe een onbenullig boek zoveel opgang kan maken. Het exemplaar dat mij ter beschikking werd gesteld, is een 23ste druk.
Ik heb gezocht naar een verklaring en meen die gevonden te hebben. Redfield biedt mensen 'die op zoek zijn naar zichzelf', de troost van een nieuwe religie: de energie die je nodig hebt om volmaakt gelukkig te worden, schuilt in jezelf. Je moet alleen maar zorgen dat jouw energieveld is aangesloten op dat van de kosmos.
Redfield is een therapeut uit de 'zelfhulp-school' en zelfhulp-therapie is de religie van deze tijd. Therapeuten zijn de priesters van de postmoderne cultuur geworden; in plaats van absolutie bieden zij zelfverlossing. Redfield vertegenwoordigt de occulte variant van deze zelfhulptherapie. Hij flanste een boek in elkaar waarin de negen inzichten worden geopenbaard die de wereld van de ondergang kunnen redden. De manier waarop is volstrekt ongeloofwaardig.
Hij beweert dat het manuscript met de negen inzichten rond 600 voor Christus in het Aramees is geschreven en de voorspelling bevat dat aan het einde van de twintigste eeuw een diepgaande wedergeboorte van het bewustzijn zal plaatsvinden, waardoor in de volgende eeuw het milieu- en bevolkingsprobleem vlotjes zal worden opgelost, zonder dat het ons inspanning of offers kost.
Dat is mooi meegenomen bij de overgang naar het derde millennium, welk gebeuren bij velen gevoelens van ondergang oproept. Een vervolg is reeds verschenen: Het tiende inzicht. Als Redfield tot honderd kan tellen, staat ons nog heel wat te wachten.
Wat heeft Redfield te bieden? Vooral zekerheid in een wereld vol onzekerheid. De negen of tien inzichten (het hangt ervan af hoe je telt) maken aanspraak op onbetwijfelbare waarheid. Dat kan de wetenschap niet leveren. Elke wetenschappelijke waarheidsclaim is voorlopig; wetenschap bestaat immers bij de gratie van de methodische twijfel.
Heel slim doet Redfield het voorkomen dat er nog een andere wetenschap is die alles kan verklaren. De evolutie wordt voortgezet, doordat wij het energieniveau in onszelf verhogen; wij bestaan dan met een hoger trillingsgetal. 'Onze kinderen nemen ons trillingsgetal over en zorgen dat het verder stijgt' (pagina 149). Waarom kon Jezus over het water lopen? 'Hij stelde zich voor de energie open tot hij zo licht was dat hij over het water kon lopen' (pagina 235).
Redfield levert dus ook pseudowetenschap. Je vraagt je af hoe iemand met deze onzin mensen geld uit de zak kan kloppen, maar daarvoor heeft Redfield de volgende cynische verklaring: 'Volgens het Manuscript blijft ons inkomen stabiel dankzij de mensen die ons geld geven voor de inzichten die we verschaffen' (pagina 220). Mundus vult decipi, ergo decipiatur: de wereld wil bedrogen worden, laat ze dan ook bedrogen worden.
Kennelijk is het verlangen naar zelfverlossing zo sterk dat zelfbedrog mogelijk wordt. Redfield stelt het echter zo voor dat zelfbedrog nu juist bestaat in ongeloof aan zijn boodschap. Als je gelooft, verhoog je je energieniveau en ben je gezond; als je niet gelooft, verlaag je je energieniveau en word je ziek. Eigenlijk is dat heel doortrapt: ziekte 'zit tussen je oren'.
Al met al biedt Redfield de quasi-wetenschappelijke vorm van 'werken aan jezelf'. Jomanda vertegenwoordigt de platvloerse variant ervan, Redfield de meer geniepige. Ongeletterde mensen gaan naar Tiel om zich daar te laten instralen; intellectuelen die de weg kwijt zijn, trekken zich terug met Redfields geschriften, maar het komt allemaal op hetzelfde neer.
Redfields slimheid blijkt ook uit zijn vondst dit alles aan te bieden via de fictie van een oeroud, in het Aramees geschreven document, dat in de zesde eeuw voor Christus naar Zuid-Amerika zou zijn gebracht en daar op een moeilijk te bereiken plaats in Peru zou zijn verstopt. De fictie houdt in dat de waarheid over mens en wereld een oeroud geheim is dat in het Midden-Oosten werd geopenbaard, daar helaas niet veilig was, in een thans dode taal (Aramees, de taal die Jezus sprak) bewaard is gebleven en na veel omzwervingen in de Nieuwe Wereld terecht is gekomen.
Zo wordt de mythe geschapen dat de oorspronkelijke bevolking van Amerika de hoedster is van oeroude oosterse waarheid, die van kerkleiders en politici niet aan het licht mag komen.
ER IS ECHTER niets nieuws onder de zon. Degenen die het om zich heen grijpen van esoterische gedachtenspinsels verklaren uit de 'zinledigheid' van een postmoderne cultuur - en dus als een nieuw fenomeen - kennen de geschiedenis niet. In het begin van onze jaartelling deed zich iets soortgelijks voor. Mysterieuze religie vond veel aftrek, zelfs bij filosofen, de wetenschappelijk geschoolden van de Oudheid.
Ook toen leefde de overtuiging dat de waarheid in de letterlijke zin des woords oeroud is, 'van den beginne'. Waarheid was een arch, zoals dat in het Grieks werd gezegd, een oerbegin. Waarheid ligt niet in de toekomst, maar in het verleden. In de loop van de geschiedenis was de kennis van de waarheid steeds meer in de versukkeling geraakt, maar telkens kwamen er verlichte personen die haar opnieuw ontdekten en daarover in geheimtaal een verhaal wisten te vertellen.
Ik kan de vergelijking met de situatie van vandaag maken door de positie van de jonge kerk in een ruwe schets te tekenen, en wel in relatie met de verschillende waarheidsclaims die in de hellenistische cultuur van de eerste twee eeuwen werden ontwikkeld. Dat is een heel ingewikkeld proces geweest waarvan we nog lang niet alles weten, maar ik moet volstaan met het volgende.
Het hellenisme was een smeltkroes van culturen, talen, religies en filosofien. In de meeste ging het om kennis van de waarheid, de definitieve, alles onthullende waarheid. Kennis van die waarheid was de voorwaarde voor verlossing uit een wereld die vreemd, vijandig en gevaarlijk was.
Wie bezat die definitieve waarheid? Heel globaal kunnen twee tradities worden onderscheiden: die van de filosofen en die van de mysteriegodsdiensten. Ze kunnen echter niet worden gescheiden; beide tradities waren op bepaalde punten ook weer met elkaar verweven.
Met enige reserve kunnen we zeggen dat de filosofische traditie voor het vinden van waarheid een pril begin van wetenschappelijke methode ontwikkelde. Het voorbeeld hiervan is Plato, die Sokrates laat optreden als een ontdekker van waarheid via een argumentatieve dialoog. Sokrates brengt de waarheid te voorschijn zoals een kraamvrouw een kind: waarheid wordt geboren, komt aan het licht.
Het Griekse woord voor waarheid zou volgens sommigen ook 'onthulling' kunnen betekenen. Bij Plato houdt die onthulling in dat de materile werkelijkheid slechts een afschaduwing is van de ware werkelijkheid: de wereld der ideen. Geheimzinnigheden zijn echter niet nodig; waarheidsvinding is uiteindelijk een natuurlijk proces, waarvoor geigende methoden bestaan. Aristoteles, de grote leerling van Plato, maakte dan ook onderscheid tussen zomaar een mening en geijkte kennis, die hij epistm noemde; ons woord 'epistemologie' (kennisleer) is ervan afgeleid.
In de mysteriegodsdiensten ging het ook om waarheid, maar die bleef in principe een geheim. Gewone mensen kunnen wel enig besef van waarheid hebben, maar de harde kern ervan blijft hun verborgen. Slechts aan een enkeling die de hoogste graad van verlichting heeft bereikt, wordt ten slotte de gehele waarheid geopenbaard.
Om die hoogste graad te bereiken moeten offers worden gebracht en riten ondergaan. Dat is een weg van 'zelfontlediging' om 'in jezelf ruimte te scheppen voor mystieke krachten'. Wie die weg ten einde gaat, zal ten slotte een toestand bereiken waarin eenheid met de godheid, de natuur en het al mogelijk wordt. Men is dan 'wedergeboren' en in het bezit van de 'ware kennis' (gnosis).
De jonge kerk, die aan het einde van de eerste eeuw enige grond onder de voeten begon te krijgen, had een eigen claim van goddelijke waarheid en moest die naar twee kanten verdedigen, zowel tegenover de 'wetenschap' (de toenmalige filosofie) als tegenover de mysteriegodsdiensten. Aanvankelijk had zij het het moeilijkst met de mysteriegodsdiensten.
Aan het einde van de eerste eeuw bestond er namelijk een geduchte concurrent op de relimarkt, de uit Perzi afkomstige Mithras-cultus, die vooral in Rome en de noordelijke delen van het Romeinse rijk veel aanhangers had, met name ook in het leger. Het was een geheime cultus rond de lichtgod Mithras, die zijn zetel in de hemel heeft, de eeuwige tijd (aeoon) belichaamt en voor de orde in de kosmos verantwoordelijk is. Het lot van de mensen staat in de sterren geschreven; zelfverlossing bestaat in berusting in dat lot.
Om daartoe te geraken moet een lange weg van harde beproevingen worden afgelegd, waarbij zeven stadia worden doorlopen, die naar sterrenbeelden zijn vernoemd. Maar Mithras is een behulpzame gids. Sacrale maaltijden die door 'verlichte wedergeborenen' worden gehouden, bewerkstelligen voor de deelnemers de eenheid met de godheid. In een studie over de Mithras-cultus las ik dat het juist de astrologische aspecten waren die op intellectuelen grote aantrekkingskracht uitoefenden.
De vroege christenen streden dus op twee fronten: op dat van de wetenschap en dat van de Mithras-cultus. Ze kwamen met het vreemde verhaal van Jezus van Nazareth, die werd gekruisigd en is opgestaan. In toonaangevende kringen werd dat verhaal met grote verbazing ontvangen, zoals blijkt in Handelingen 17, waar het Atheense gehoor van Paulus afhaakt zodra hij over de opstanding begint.
In Handelingen 25 wordt gewag gemaakt van een zaak die de landvoogd Festus voorlegt aan koning Agrippa en waarbij hij spreekt van een 'zekere Jezus, die dood is en van wie Paulus beweert dat hij leeft'. Scherper dan in dit understatement kon de intellectuele scepsis tegenover het christelijke opstandingsverhaal niet worden vertolkt.
De jonge kerk had het dus moeilijk tegenover de wetenschap van toen, maar nog moeilijker tegenover de mysteriegodsdiensten. Niet de wetenschap, maar de Mithras-cultus was haar concurrent, en die had een boodschap die er inging als koek.
De jonge kerk had geen boodschap van verlichting en zelfverlossing, maar van genade en verlossing door God. Het geheim van Christus is niet geopenbaard aan wijzen en geleerden, maar aan eenvoudigen van geest. Geen leer van verlichting en beproevingen, maar een evangelie: een blijde boodschap van genade. Het zijn termen die voor ons gewoon en zelfs versleten zijn, maar in de wereld van toen waren ze vreemd en nieuw.
Waarschijnlijk bood de jonge kerk naar buiten een beeld van een mystieke cultusgemeenschap. Het verhaal van de dood en opstanding van Christus had uiterlijk enige overeenkomst met het verhaal van een stervende en weer tot leven gewekte natuurgod. De doop had de mystieke betekenis van een 'met Christus sterven en opstaan', terwijl de eucharistie een besloten maaltijd was waarin het 'Christus-mysterie' werd gevierd.
Echter, zoals later het heidense zonnewendefeest tot een christelijk kerstfeest werd omgebogen, zo ging het ook met riten en begrippen uit de mysteriegodsdiensten. Paulus interpreteert de 'wedergeboorte tot een nieuw leven' ethisch: een leven in navolging van Christus. Ook de eucharistie wordt ethisch genterpreteerd: wie onwaardig eet en drinkt, eet en drinkt zichzelf een oordeel. De evangelin vertellen dat Jezus at met tollenaars en zondaars. De ethische interpretatie betreft dus niet morele braafheid, maar een veroordeling van liefdeloosheid jegens sociaal zwakke broeders en zusters.
Toch heeft de jonge kerk de mysteriegodsdiensten als een gevaarlijke verleiding gezien, waarin ook christenen werden meegezogen. Anders zouden de filosofisch geschoolde, christelijke apologeten de mysterie-riten niet als duivelse nabootsingen van de christelijke sacramenten hebben getypeerd. De duivel als Gods aap; hij is niet origineel, maar doet God na.
ONDER TOTAAL veranderde omstandigheden voeren kerk en theologie nog steeds een strijd op twee fronten. De hele geschiedenis van de theologie kan worden uitgelegd als een vorm van rekenschap afleggen tegenover de wetenschap. Zo is de academische theologie ontstaan, die gebruik maakt van geaccepteerde wetenschappelijke methoden om teksten te exegetiseren, de historische Jezus op het spoor te komen en het christelijk geloof zo uit te leggen dat ontwikkelde mensen het kunnen accepteren.
Theologie probeert wetenschap te zijn. De vraag is of ze daarbij niet blind is voor wat er bij veel mensen leeft aan religieuze voorstellingen. Oosterse wijsheid en kosmisch bewustzijn veroveren de relimarkt en de academische theologie kijkt belangstellend toe.
Moet de theologie dan maar toegeven aan religieus obscurantisme? Van zijn leven niet; dat wordt haar ondergang. De kunst zal zijn de academische theologie zo in te zetten dat een overtuigend antwoord wordt gevonden op relitherapie van deze tijd. D  r zit de grootste uitdaging, niet in de wetenschap.
En zaak vraagt nog om een verklaring, namelijk hoe het mogelijk is dat sommige intellectuelen ontvankelijk blijken te zijn voor occulte vormen van religie. Ik heb geen wetenschappelijke verklaring, wel een algemeen menselijke. Bedacht moet worden dat de kern van de relitherapie zelfverlossing is. Dat speelt in op het besef van autonomie dat veel intellectuelen eigen is: in alles red ik het zelf.
Maar zoals voor een atleet het succes pas is weggelegd na zware training, zo is voor iemand die op zelfverlossing uit is, het einddoel pas bereikt na het ondergaan van beproevingen en het brengen van offers. Rijken kunnen hun bezittingen opgeven en priesters het genoegen van de seksualiteit, maar wat kunnen intellectuelen opgeven? Hun vermogen om kritisch te oordelen. Credo quia absurdum: ik geloof omdat het dwaas is.
Het grootste offer dat een intellectueel kan brengen is een sacrificium intellectus, een verstandsoffer. Dat offer wordt dan ook gebracht door allen die zich geestelijk voeden met de bizarre geheimen uit de zelfkant van de religie.

Foto
	Tantra-oefeningen. FOTO DANIEL KONING - DE VOLKSKRANT

