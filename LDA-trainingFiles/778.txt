	Tijd is de cruciale factor in Peruaans gijzeldrama
	Van onze correspondente
RIO DE JANEIRO
Het gijzeldrama in Peru sleept zich voort. Alle dringende vragen hebben te maken met tijd. Wanneer zal het afgelopen zijn? Is het een goed of een slecht teken dat de gijzeling zich voortsleept? En werkt tijd in het voordeel van de regering of juist van de guerrillero's?
Voor de buitenstaanders is het gijzeldrama een groot wachten. Er gebeurt ogenschijnlijk verschrikkelijk weinig. Ieder incident krijgt daardoor een onevenredig grote betekenis. Sinds vrijdag is Lima in de ban van het vier minuten durende gesprek dat minister Palermo via een bakkie had met Nestor Cerpa, leider van de gijzeling.
De minister had gevraagd of het goed was dat bisschop Cipriani dat weekeinde weer een mis kwam opdragen. Ja, dat had Cerpa goedgevonden. Daarop had Palermo gezegd: 'OK, Nestor, mijnheer. Dan zien wij elkaar waarschijnlijk ook even dit weekeind. Lijkt je dat wat?' Cerpa had gezegd: 'Geen probleem. We zijn niet van plan weg te gaan.' Het grapje en het feit dat Palermo de gijzelnemer bij zijn voornaam aansprak, wees op intimiteit.
Het gesprek was een doorbraak, was de algemene mening. Een akkoord zou een kwestie van dagen zijn. Maar toen het treffen zondag uitbleef en beide partijen weer met hun bekende eisen kwamen, veranderden de prognoses onmiddellijk. De onderhandelingen zitten vast, heet het nu.
Maar de besprekingen zijn mogelijk veel verder gevorderd dan wij denken. Fujimori gaf bijvoorbeeld enkele dagen geleden aan dat er twee weken geleden een 'tijdschema' op tafel had gelegen met concessies die partijen zouden doen. De excursie van journalisten naar de residentie was een concessie van de regering geweest. Maar omdat de guerrillero's zich niet aan de afspraken hadden gehouden, had de regering 'het proces niet voortgezet'. Uit het gesprek met Fujimori bleek ook dat de regering vaker via de radio met Cerpa heeft gepraat.
Het is evenmin gezegd dat de onderhandelingen gaan over (of juist vastzitten door) de eis tot vrijlating van circa vierhonderd MRTA-rebellen, ook al is dat wat steeds terugkeert in de publieke verklaringen. Het kan bij de strategie horen, of zoals een regeringsfunctionaris onlangs zei: 'Cerpa onderhandelt in de gijzeling als een vakbondsman over looneisen. Hij vraagt honderd, maar weet dat hij hoogstens vijftig zal krijgen.'
De onderhandelingen kunnen bijvoorbeeld wel gaan over herziening van vonnissen van MRTA-guerrillero's die geen leiders waren. Fujimori's uitlatingen wijzen in die richting. De president zei vorige week dat vrijlating van 'de leiding van de MRTA' uitgesloten is. Oftewel hij sloot herziening van vonnissen van anderen niet uit.
Het is ook denkbaar dat de onderhandelingen over losgeld gaan, al ontkennen Japanse bedrijven dat. De MRTA heeft geld nodig om haar leden die in asiel leven te onderhouden.
Is het voortduren van de gijzeling een gunstig teken?
Een maand lang opgesloten zitten met honderd man in vijf kamers, is niet niks. De guerrillero's zouden ongeduldig kunnen worden. Hetzelfde geldt voor de militairen, die voor hardhandig ingrijpen zijn. Het leger zou een incident kunnen uitlokken. Het feit dat er generaals en kolonels in de residentie zitten, zal de militairen niet weerhouden. De geuniformeerden onder de gijzelaars horen bijna allen tot de politie. In Peru bestaat er grote rivaliteit tussen militairen en politie.
De prijs van een invasie is echter hoog, vermoedelijk te hoog. De residentie is een fort, met ijzeren luiken achter de deuren en ramen. In de tuin, in de dakgoten, voor de ramen en deuren liggen explosieven. Er zitten geen vier dodelijk vermoeide gijzelnemers in de residentie zoals destijds in de Iraakse ambassade in Londen, maar meer dan twintig uitgeruste en montere rebellen die al lang hebben bepaald wie ze het eerst zullen doodschieten als de tegenpartij in de aanval gaat.
Tijd nemen wijst op bereidheid tot onderhandelen. Niemand stelt immers een ultimatum. Fujimori zegt door te willen gaan tot alle mogelijkheden zijn uitgeput. En de guerrillero's verklaarden eerder ook alle tijd te hebben.
Tijd werkt in het voordeel van de regering. De Peruanen zijn de crisis zat. Zij vinden Cerpa's eis over vrijlating onmogelijk en vinden dat hij een vrije aftocht moet accepteren. Ook de media verliezen hun belangstelling. Het vermoeden bestaat dat de guerrillero's expres steeds hun wapens laten afgaan omdat ze dan weer op de televisie komen.
De strategie van de regering is de crisis 'gewoon' te laten worden. Daarom moest het bezoek van de president van Ecuador maandag doorgaan. En daarom verving Fujimori gegijzelde generaals, rechters en mogelijk binnenkort de ministers. Tijd is een belangrijke bondgenoot van de regering. Hoe langer de gijzeling zich voortsleept, des te gewoner zij wordt.
Ineke Holtwijk

