Gebroeders Wright.
Wilbur Wright (Millville, 16 april 1867 – Dayton, 30 mei 1912) en Orville Wright (Dayton, 19 augustus 1871 – Dayton, 30 januari 1948) zijn twee pioniers in de geschiedenis van de luchtvaart.
Wilbur en Orville Wright waren fietsenmakers van beroep in Dayton in de staat Ohio. Ze werden geïnspireerd door een artikel over de experimenten van Otto Lilienthal, en via contacten met het Smithsonian Institution verdiepten zij zich in de problematiek van het vliegen. Hun eerste experimenten deden zij met proto-zweeftoestellen in Kitty Hawk, de plaats waar zij later hun historische successen zouden boeken. In 1901-1902 ontwierpen ze een eerste windtunnel, om hun nieuwe modellen van zweeftoestellen uit te testen, en bouwden een grote theoretische kennis op.
Voor hun te ontwerpen vliegtuig moesten zij een motor ontwerpen, hetgeen gedaan werd door een vriend, Charles Taylor, en allerhande technische problemen oplossen. Zo moesten zij oplossingen vinden voor de propellers, de overbrenging van de motorkracht en de besturing.
Aangezien Samuel Langley in 1903 aankondigde een vlucht te wagen, kwamen de gebroeders onder druk te staan en trokken met hun experimentele en nog niet helemaal afgewerkte toestel naar de duinen bij Kitty Hawk, een plaats aan de kust van de Amerikaanse staat North Carolina. Ze kozen deze plaats omdat er meestal een krachtige wind waait en zij zonder al te veel pottenkijkers hun experimenten konden uitvoeren. Op 14 december werd een eerste poging ondernomen, doch deze mislukte.
Op 17 december 1903 vond een vlucht plaats met de Flyer, later Flyer 1 genoemd, met Orville als piloot. Toevallige waarnemers waren personeelsleden van een nabijgelegen weerstation. Later op de dag werden nog meerdere pogingen ondernomen, en de eerste vlucht van 12 seconden over een afstand van 37 meter werd meteen verbeterd door een beter resultaat die dag van 59 seconden over 260 meter.
Het Amerikaanse Ministerie van Oorlog was niet onmiddellijk onder de indruk. Pas in 1908 kon er een contract getekend worden. De tegenwaarde was $ 25.000 voor de levering van één vliegtuig.
Rondreizen in Europa, met ontmoetingen met onder meer Louis Blériot, leverden meer publiciteit op, maar ook groot respect omwille van hun uitgebreide kennis. Enige stunts, zoals een vlucht rond het Vrijheidsbeeld en over de RMS Lusitania in de haven van New York, zorgden voor een grote publieke bekendheid en erkenning.
Er werden in Duitsland Wright-fabrieken opgericht, evenals in Dayton.
In 1912 overleed Wilbur aan tyfus. In 1914 verklaarde het Smithsonian Institute dat Langley de eerste vlucht met een vliegtuig had ondernomen. Het instituut kwam pas op zijn woorden terug in 1942, na excuses aan Orville. Het historische vliegtuig kwam pas daarna in het Smithsonian terecht, na omzwervingen in het buitenland.
Vlucht van de Gebroeders Wright in 1907
