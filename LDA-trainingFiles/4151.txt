	Publiek haakt in bij jiddische veestapel
	Inna Slavskaja & Ensemble. Vredenburg, Utrecht, 16/12.
De joodse zangeres Inna Slavskaja draagt de eretitel 'de Isralische Piaf', al groeide ze op in de voormalige Sovjet Unie en vertrok ze na de ineenstorting ervan niet naar Isral maar naar Duitsland. Maar met enige fantasie mocht haar moederland aan de Chinese grens, het autonome joodse gebied waar de voertaal Jiddisch is, Klein Isral heten. En met haar resolute optreden, rondborstige stemgeluid en cabareteske presentatie steekt zij inderdaad de Franse kleinkunstdiva naar de kroon.
Autonoom of niet, Birobidsjan viel onder Sovjet-gezag, herinnert Slavskaja zich vol afschuw. Vanwege haar jiddische liederen werd de zangeres nog wel eens op het matje geroepen. Zonder resultaat overigens, want Slavskaja bleef met de hartstocht van een dissidente haar sabbatsgebed zingen.
Ook met een melancholiek wiegeliedje waarin een overleden vriend te betreuren is, maar dat liefdevol en geruststellend klinkt, raakt Slavskaja een gevoelige snaar. Voor het overige lijkt zij vooral te willen bewijzen dat het er zelfs in het barre Birobidsjan vrolijk aan toeging. Opgewekt babbelt zij over een speelliedje dat ze van haar moeder leerde of over het feestelijke vijftigste huwelijksfeest van opa en oma.
Ze maakt zich krom en strompelt rond met grappig gespeelde rugpijn of marcheert stampvoetend op de pianoklanken van de routineus begeleidende Alexander Gutmannn. Ze zwaait met haar armen en schudt kittig met haar hoofd in Yiddel mit dem Fiedel, waarbij violist Marc Chaet lekker vet uithaalt. Koekoerik¢eoeoe kraait even later de haan in een jiddische variant op Old MacDonald had a farm. Gaandeweg dient de complete veestapel zich aan en het publiek zingt gretig een refreintje mee.
Een optreden van Slavskaja is gemoedelijk en ontstuimig tegelijk, maar net iets te geforceerd. Enthousiast schudt zij toehoorders de hand, ze doet een hups dansje met een luisteraar. Een lied eindigt steevast met het triomfantelijk omhoog stoten van een vuist. Het is alsof er een wervelwind woedt op een familiefeest.
Peter van Amstel

