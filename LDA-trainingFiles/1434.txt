	Nieuwe informele raad laat onafhankelijkheid onaangetast Zalm en Arthuis eens over ECB
	Van onze verslaggever
Mike Ackermans

DEN HAAG
Europa krijgt een nieuwe informele raad van ministers, waarin het beleid rondom de euro, de gemeenschappelijke Europese munt, zal worden besproken. Minister Zalm van Financiën bereikte gisteren over deze 'Raad voor Stabiliteit en Groei' overeenstemming met zijn Franse collega Jean Arthuis, op bezoek in Den Haag.
Frankrijk had aangedrongen op zo'n nieuw overlegorgaan, omdat de Fransen tegenwicht willen bieden aan de Europese Centrale bank (ECB), die onafhankelijk van de politiek het monetaire beleid in Europa zal gaan bepalen. De Fransen hebben zelf een traditie waarin de politiek het monetaire beleid vormgeeft.
Politieke invloed op de ECB is echter een taboe in Noord-Europese landen, met name in Duitsland en Nederland. Het zou de Europese munt zwakker maken. Arthuis heeft daarom een paar concessies moeten doen. 'Het wordt een puur informele vergadering', aldus Zalm gisteren na zijn gesprek met de Franse minister. Arthuis: 'De ECB blijft onafhankelijk.'
In de informele Raad zullen de ministers van Financiën zitting nemen van de landen die meedoen aan de euro. In 1999 moet de monetaire unie van start gaan. De Raad zal op politiek niveau monetaire zaken bespreken, zoals de wisselkoers van de euro ten opzichte van de twee belangrijkste andere valuta in de wereld, de dollar en de Japanse Yen. Dat is nodig omdat Europa straks met één stem daarover moet overleggen met de Amerikanen en de Japanners, in het Internationale Monetaire Fonds (IMF).
De vijftien Europese ministers van Financiën vergaderen nu al regelmatig met elkaar, in de zogenoemde Ecofin. Na 1999 zal een aantal van hen echter niet mee mogen praten over sommige monetaire zaken, omdat zij nog niet meedoen met de euro. De 'Raad voor Stabiliteit en Groei' wordt daarom een soort 'onderraad' van de Ecofin voor de euro-deelnemers, de 'ins'. De Raad zal met de niet-deelnemers ('outs') overleggen over de euro en hun eventuele toetreding. Zalm: 'De Raad zal niet gaan concurreren met de Ecofin.'
Zalm en Arthuis hebben gisteren nauwelijks gesproken over Zalms uitlatingen over Zuid-Europese landen die niet mee mogen doen met de euro. Volgens kranten in Italië, Spanje en Portugal zou Zalm maandag hebben gezegd dat die landen geen kans maken op deelname aan de euro, omdat hun financiën niet op tijd op orde zouden zijn. Volgens Zalm is hij verkeerd geciteerd. 'Ik heb geen enkel land bij naam genoemd', zei hij gisteren, 'zelfs geen verwijzing naar een regio gemaakt. '

Foto
	Minister Zalm (links) zit recht tegenover zijn collega Arthuis aan de maaltijd. FOTO BERT VERHOEFF - DE VOLKSKRANT

