	Dijkstal minder populair bij lokaal bestuur
	Van onze verslaggever
AMSTERDAM
De raadsleden en wethouders van de Nederlandse gemeenten hebben geen hoge pet op van bewindslieden op het ministerie van Binnenlandse Zaken. Uit een onderzoek van de Leidse Universiteit blijkt dat de populariteit van minister Dijkstal afneemt en zijn staatssecretarissen Kohnstamm en Van de Vondervoort van het lokale bestuur nauwelijks een voldoende krijgen.
Gemeenten hebben het hele jaar door veel te maken met het departement van Dijkstal. Binnenlandse Zaken is onder meer verantwoordelijk voor de het toezicht op de gemeenten, benoemingen en de bestuurlijke vernieuwing. Van alle ministers viel Dijkstal in vergelijking met 1995 het verst terug. De raadsleden gaven hem een 6,18 tegen een 6,6 vorig jaar.
Daardoor kwam de bewindsman in de middenmoot terecht. Premier Kok voert de ranglijst aan, op afstand gevolgd door minister Zalm van Financiën en Wijers van Economische Zaken.
Dezelfde rangorde kwam tevoorschijn uit een enquête onder Nederlandse topondernemers. Zij vinden Pronk van Ontwikkelingssamenwerking de slechtste minister van het kabinet-Kok.

