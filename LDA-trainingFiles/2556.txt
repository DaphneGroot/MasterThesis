	Milieu-econoom Opschoor mist nog het debat over economische en monetaire integratie van Europa 'Straks zitten we met een goeddeels lege EMU'
	Van onze verslaggever
John Wanders

DEN HAAG
'Kinderachtig en van een laag allooi', reageert milieu-econoom prof. dr. Hans Opschoor, rector aan het Institute of Social Studies in Den Haag en een van de zeventig economen die zich onlangs in een gezamenlijke oproep keerden tegen de invoering in 1999 van de Economische en Monetaire Unie. Opschoors irritatie betreft de door sommige collega's geuite kritiek dat de oproep een gedateerd verhaal is van zeventig onbeduidende economen.
'Ik vind dat goedkoop. Een debat over een tamelijk inhoudelijke kwestie als de EMU dient op basis van argumenten te worden gevoerd. Overigens is het debat in tal van landen al een poosje gaande en daar wordt het zeer serieus genomen. Onze critici weten dit, ik ga er althans van uit dat de heren niet z¢ provinciaals zijn dat ze daarvan niet op de hoogte zijn.'
Voor alle duidelijkheid: Opschoor is niet tegen iedere vorm van economische en monetaire integratie in Europa. Hij zegt alleen behoefte te hebben 'wat langer door te praten' over de EMU zoals zij nu vorm krijgt. Hij beschouwt deze EMU als een speeltje van monetaristen die zich laten meeslepen door de redenering dat een lager overheidstekort tot lagere inflatie leidt en dat lagere inflatie resulteert in groei van de werkgelegenheid.
Wat de monetaristen volgens Opschoor en de zijnen onderschatten, zijn 'de zeer schadelijke bijwerkingen' van de voorgenomen economische en monetaire integratie. Om te mogen toetreden tot de EMU dienen de lidstaten van de Europese Unie hun financieringstekort omlaag te brengen tot 3 procent en ook n  toetreding zitten ze vast aan een strak financieel regime. Er zal daarom in veel landen links en rechts moeten worden gesneden in de overheidsuitgaven. Veelal zullen het de zwakke groepen in de samenleving zijn die de pijnlijke gevolgen daarvan als eerste ondervinden.
In een reactie op de oproep van de zeventig economen betoogde PvdA-minister Ad Melkert van Sociale Zaken en Werkgelegenheid dat de in Europa ingezette saneringsoperaties ook zonder de komst van de EMU nodig zouden zijn geweest, gezien de globalisering van de economie. Overigens verzekerde Melkert dat het Europa van de EMU een sociaal Europa zal zijn. 'Ik hoop dat hij gelijk krijgt', zegt Opschoor, 'maar vooralsnog zie ik alleen maar dat de welvaartsstaat krimpt, dat de sociale kant onder vuur ligt.'
Hij noemt de gezondheidszorg, de verpleegtehuizen en spreekt de vrees uit dat in dat soort sectoren, waar de productiviteit niet goed te meten valt of waar domweg het einde van de productiviteitsstijging bereikt is, steeds meer druk komt te staan op de organisatie om de uitgaven te beheersen, dat maar klakkeloos wordt besloten tot privatisering, tot liberalisering, zonder dat de compenserende maatregelen worden genomen die de schadelijke gevolgen hiervan zouden kunnen indammen. 'Ik ben bang dat men tandeloos komt te staan tegenover een economische werkelijkheid die steeds meer vrij spel krijgt.'
Marktwerking en liberalisatie, het is allemaal prachtig, vindt Opschoor, zolang er althans krachten tegenover staan die de markt- en liberalisatiemechanismen in de hand kunnen houden als deze dreigen te ontsporen. 'Marktsystemen zijn van nature nu eenmaal niet gericht op het scheppen van sociale zekerheid, op het creren van verzekeringssystemen die een beetje goed in elkaar zitten, op het eerlijk verdelen van inkomens, of op een duurzame manier van omgaan met natuurlijke hulpbronnen en milieu. Marktsystemen zijn instrumenten om efficiency te garanderen, om de kostprijs te verlagen.
'En ik betwijfel of een betrekkelijk klein landje als Nederland - dat het in Europa altijd zal afleggen tegen Frankrijk en Duitsland, zeker als die twee gezamenlijk optrekken - iets kan inbrengen tegen de monetaire krachten waarover we het nu hebben. Die krachten concentreren zich in Europese instituties en oefenen van daar uit een ijzersterke invloed uit op de politiek.'
Hij verwacht dat met de integratie van Europa de politiek steeds minder te vertellen krijgt. 'De democratische verhouding tussen Brussel en Straatsburg is een heel andere dan die tussen de Haagse ambtenarij en de Tweede Kamer. In het geval van de EMU geven de nationale overheden opnieuw een stuk van hun macht af aan een supra-nationale overheid. En dat gebeurt hier in Nederland vrijwel discussieloos! Maatschappelijke discussie over dit soort van cruciale ingrepen is voor mij het wezenskenmerk van democratie.'
De argumentatie van de EMU-aanhangers doet hem sterk denken aan de manier waarop het Westen in de jaren tachtig de uit balans geraakte economien in de Derde Wereld wilde oplappen. 'Tal van ontwikkelingslanden kregen door IMF en Wereldbank een recept voorgeschreven dat neerkwam op liberalisatie, tarieven weg, quota weg, open handel, export-orintatie, verkleining van het staatsapparaat.
'Er is veel gewaarschuwd tegen bepaalde gevolgen van deze aanpak, maar dat werd uitgelegd als flauwekul. De buikriem zou inderdaad een aantal jaren op het laatste gaatje moeten, maar daarna zou de economie weer fors gaan groeien. In een aantal landen is het ook zo gegaan, maar vaak met schadelijke bijwerkingen: dalende alfabetiseringsgraden, meer ziekte, scherpere ongelijkheden in inkomens, meer werkloosheid. Inmiddels is ook de Wereldbank tot het inzicht gekomen dat het anders moet.'
Door verschillende critici is opgemerkt dat de oproep van de zeventig economen als mosterd na de maaltijd komt. Het principe-besluit over de EMU dateert immers van 1993. Het station is gepasseerd, de race gelopen. Opschoor: 'De race leek gelopen. Er leek ten tijde van het afsluiten van het Verdrag van Maastricht gigantische consensus over te bestaan. De verwachting was dat een groot aantal landen aan de voorwaarden om te mogen toetreden zou kunnen voldoen. Toen dt dubieus werd, ontstond er nieuwe ruimte voor discussie en bleek de race minder gelopen. Straks zitten we met een goeddeels lege EMU - als we tenminste heel braaf zijn en ons aan de toelatingscriteria houden. Dus is de vraag opportuun of je niet opnieuw moet nadenken over bepaalde aspecten van die EMU.'
Het Nederlandse voorzitterschap van de Europese Unie leek een mooie aanleiding (Opschoor: 'Er komen iets meer mensen langs') om het EMU-debat te reanimeren. Premier Kok denkt daar anders over en zou dit halfjaar liefst een zwijgplicht opleggen aan een ieder die iets kritisch meent te moeten zeggen over het onderwerp. 'Ik vind dat gevaarlijk', zegt Opschoor. 'En ik zou wel eens willen weten of de goodies die dit systeem met zich brengt zodanig groot en heilig zijn dat we er zelfs niet over mogen praten.'
Kok beseft dat een besluit tot uitstel van de EMU negatief zal doorwerken op de financile markten. Een vlucht uit obligaties en valuta's van landen als Spanje en Itali ligt als schrikreactie voor de hand, met als gevolg: oplopende rentestanden in die landen, waardoor de rente-uitgaven zwaarder op hun nationale begroting drukken; hoger inflatierisico; toename financieringstekort. Een dergelijke kettingreactie zou spoedig kunnen resulteren in de door de zeventig economen zo gevreesde sociale ontwrichting, speciaal in Zuid-Europa.
'Zou kunnen', erkent Opschoor. 'Ik ben er echter niet van overtuigd dat die negatieve effecten dermate desastreus zijn dat we op grond daarvan nu onlosmakelijk vastzitten aan de EMU. Zeker niet als we het hebben over het aanpassen van toelatingscriteria, invoerdata, et cetera. Ik kan mij niet voorstellen dat met het maken van nieuwe afspraken daarover de wereldeconomie ineens uit zijn voegen gaat.'

Foto
	Milieu-econoom prof. dr. Hans Opschoor, rector aan het Institute of Social Studies. FOTO GUUS DUBBELMAN - DE VOLKSKRANT

