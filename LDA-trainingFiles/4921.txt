	Pieterse sterkste in tocht over Rottemeren
Op commando van zijn ploegleider Richard van Kempen heeft Hans Pieterse zaterdag de zesde editie van de Rottemerentocht gewonnen. De schaatser uit Diemen versloeg na 123,5 kilometer zijn medevluchters Baars, Huitema en Zandstra in de sprint. De winnaar vergrootte met zijn overwinning in Zevenhuizen zijn leidende positie in het klassement van de natuurijsklassiekers tot 29 punten.
Pieterse plaatste zijn naam in een rij illustere winnaars van de creatie van de populaire organisator Klaas Verwey: 1979 Dries van Wijhe, 1982 en 1985 Jos Niesten, 1986 Evert van Benthem, 1991 Jan-Eise Kromkamp. Alle vijf vorige Rottemerentochten gingen over 200 kilometer. Op verzoek van de rijders kortte de organisatie de zesde editie in tot 123,5 kilometer.
Elfstedenwinnaar Angenent was nog steeds niet in zijn beste doen. Hij zag pips, was na een woelige week vijf kilo gewicht verloren, had macht noch kracht om uit te rijden, laat staan te winnen. Na een uurtje stapte Angenent uit.
Veertien rijders bepaalden de finale. Na een val van Ren√© Ruitenberg, vorige week winnaar van drie opeenvolgende wedstrijden, kwamen er twee kilometer voor het einde vier voorop: Zandstra, Huitema, Baars en Pieterse. Honderdvijftig meter voor de streep lag een scherpe bocht. Richard van Kempen gaf zijn pupil Hans Pieterse het commando. 'Nu'. Pieterse nam de kop en moest geloven dat niemand er nog langs kwam. Dat gebeurde ook niet.

