Youp van 't Hek.
Joseph Jacobus Maria (Youp) van 't Hek (Naarden, 28 februari 1954) is een Nederlands cabaretier en columnist voor het NRC Handelsblad en de VARAgids.
Biografie.
Van 't Hek is het op een na jongste kind uit een gezin met acht kinderen. Hij bezocht in zijn schooljaren het toenmalige internaat Hageveld, maar werd daarvan na zeven maanden verwijderd wegens onredelijk gedrag. Na een kort verblijf op het Goois Lyceum te Bussum behaalde Van 't Hek uiteindelijk met veel moeite zijn mavo-diploma op de Ministerpark Mavo (thans Sint-Vitusmavo) te Naarden. In zijn programma "Schreeuwstorm" (2007) vertelde hij dat zijn liefde voor cabaret op 17 december 1963 begon in Naarden, toen hij met zijn ouders naar een show van Toon Hermans in Carré ging.
Actie Youp van 't Hek in de Kleine Komedie in verband met sluiting, 1988
Zijn roepnaam was aanvankelijk "Joep", maar in 1973 maakte hij er "Youp" van, nadat een vriendin de letter P toevoegde aan de woorden op een T-shirt "We help you". Sindsdien schrijft hij zijn naam nooit meer anders. In dat najaar richtte hij Cabaret NAR op, samen met Debby Petter (toen nog vriendin, nu zijn vrouw) en Daan van Straaten. In het begin speelde NAR vooral in buurthuizen, jeugdsociëteiten of zelfgehuurde zaaltjes. De samenstelling wisselde, maar Van 't Hek was een constante factor. Vanaf het vijfde programma (1977) kreeg NAR enige bekendheid.
De doorbraak kwam in 1983 met "Man vermist", het achtste en laatste NAR-programma, maar eigenlijk een verkapte solovoorstelling. Daarna zorgden met name Van 't Heks conferences "Hond op het IJs" (1988) en zijn Oudejaarsconference 1989 voor een doorbraak. In 1988 ontving hij de Johan Kaartprijs.
Met de oudejaarsconference van 1989 bewerkstelligde Van 't Hek het Buckler-effect.
In 1995 speelde Van 't Hek voor het eerst in Carré.
In december 2008 maakte Van 't Hek bekend dat hij na de "Omdat de nacht..."-voorstellingen zou stoppen met grote shows en zich zou gaan richten op kleinere voorstellingen en oudejaarsconference.
Op 5 juli 2010 schreef en zong Van 't Hek samen met Guus Meeuwis het WK-lied "Majesteit" in NOS Studio Sportzomer in Zuid-Afrika. Dit lied werd geschreven ter gelegenheid van de halve finale van het Wereldkampioenschap voetbal 2010 van Nederland tegen Uruguay. Nadat koningin Beatrix op 28 januari 2013 aankondigde af te zullen treden, feliciteerde hij haar drie dagen later op haar 75e verjaardag 'met het feit dat ze besloten heeft om uit de poppenkast te stappen.' Van 't Hek benadrukte dat Beatrix hem 'een aardig mens' leek, maar dat koningin zijn hem een 'tyfusbaan' leek en hij zelf republikein was.
In februari 2014 werd hem de Edison Oeuvreprijs Kleinkunst toegekend, een prijs die incidenteel wordt uitgereikt bij bijzondere gelegenheden. Van 't Hek is onderscheiden vanwege zijn omvangrijke oeuvre en zijn verdiensten voor de Nederlandse muziek ter gelegenheid van zijn zestigste verjaardag, zijn dertigste album en de tweehonderdste keer dat hij in Carré staat.
In oktober 2015 stelde Van 't Hek op doktersadvies enkele try-outs uit. In december 2015 moest Van 't Hek twee keer kort na elkaar een voorstelling (in Papendrecht en Middelburg) afbreken omdat hij onwel werd.
Eind december 2015 kreeg hij een zware hartoperatie en werden alle voorstellingen van januari en februari 2016 geannuleerd. Op 13 februari 2016 hervatte hij zijn wekelijkse column in het NRC Handelsblad. In september 2016 wint hij de VSCD Oeuvreprijs.
Publicaties.
Adriaan van Dis interviewt Youp van 't Hek (Boekenbal in Carré, 20 maart 1984)
Naast cabaretier is Van 't Hek columnist voor het NRC Handelsblad en de Varagids, waarbij bij de Varagids de columns worden voorzien van foto's van Bob Bronshoff onder de naam Bob&Youp. De meeste van zijn columns zijn in boekvorm uitgegeven.
Van 't Hek uitte via Twitter en een column in de NRC op 23 oktober 2010 zijn ongenoegen over de klantenservice van T-Mobile. Vervolgens kwam hij op 25 oktober 2010 in het programma Pauw & Witteman. Na maandenlang aan het lijntje te zijn gehouden, werden de problemen razendsnel opgelost toen Van 't Hek een simpele tweet op Twitter plaatste. Dit maakte Van 't Hek pas echt boos. Van 't Hek maakte toen bekend een website of e-mailadres te starten waar mensen hun slechte ervaringen met helpdesks van grote bedrijven kwijt konden. Op 1 december 2010 bracht hij samen met NRC Handelsblad het (eenmalige) magazine 'De Help' uit, waarin een groot aantal e-mailreacties werd opgenomen. T-Mobile liep door de acties van Van 't Hek direct meetbare reputatieschade op, waarbij ook werd verwezen naar de geschiedenis van het merk Buckler.
Tevens heeft hij verschillende kinderboeken geschreven. Hij schreef in maart 2007 een toneelstuk, "Hexen". Het stuk ging in september 2008 in première. Zijn vrouw Debby Petter en de actrice Wivineke van Groningen speelden de hoofdrollen en Berend Boudewijn deed de regie. Een jaar later volgde "Mijn man", eveneens met Petter en Van Groningen. Ditmaal was de regie in handen van Mike van Diem.
Onderscheidingen.
in 2011 kende de jury van de Issue Award hem de prijs toe voor zijn campagne tegen klantonvriendelijke helpdesks. Van 't Hek ontving op 14 september 2016 de VSCD Oeuvreprijs voor zijn uitzonderlijke verdiensten voor het Nederlands theater. Deze prijs wordt toegekend door de schouwburgdirecteuren in Nederland.
