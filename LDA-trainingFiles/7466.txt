Kompas (sterrenbeeld).
Kompas ("Pyxis", afkorting Pyx) is een onopvallend sterrenbeeld aan de zuidelijke hemelkoepel, liggende tussen rechte klimming 8u26m en 9u26m en tussen declinatie −17° en −37°. Op de breedte van de Benelux komt het nooit ver boven de zuidelijke horizon uit en is het nauwelijks te zien.
Samen met de sterrenbeelden Kiel ("Carina"), Achtersteven ("Puppis") en Zeilen ("Vela") maakt Kompas deel uit van het klassieke sterrenbeeld Schip Argo, wat tegenwoordig geen officieel sterrenbeeld meer is. De vroegere naam van dit deel van Argo was "Mast" ("Malus"), de naam "Kompas" is pas in de 18e eeuw ingevoerd, de oude Grieken kenden het kompas nog niet.
Sterren.
Het sterrenbeeld heeft geen heldere sterren, de helderste, "alpha Pyxidis", heeft magnitude 3,68.
