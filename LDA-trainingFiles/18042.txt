 HUIZENPRIJZEN STEGEN 9,9 PROCENT IN OKT-DECEMBER. 
 NIEUWEGEIN, 23 jan (Reuter) - De gemiddelde verkoopprijs van woningen is in de periode oktober tot en met december 1996 op 272.000 gulden gekomen, zo blijkt uit gegevens van de Nederlandse Vereniging van Makelaars (NVM). 
 Die gemiddelde prijs betekent een stijging van 9,9 procent ten opzichte van de 247.500 gulden die voor dezelfde periode in 1995 werd genoteerd. 
 Eerder deze maand liet de NVM weten dat de prijsstijging over heel 1996 gemiddeld negen procent bedroeg. Van een eerder door de makelaarsorganisatie verwachte afvlakking van de groei kwam dus niets terecht. 
 Voor 1997 verwacht de NVM overigens opnieuw dat de stijging van de huizenprijzen een wat minder heftig karakter zal krijgen. 
 Na een groei in het eerste halfjaar van tussen de acht en 10 procent wordt voor de tweede jaarhelft een afvlakkende groei voorzien waardoor de prijsstijging over heel 1997 op tussen de vier en zes procent zou moeten komen. 
 NVM-voorzitter Oscar Smit zei begin deze maand in het tweede halfjaar een stijgende rente te verwachten waardoor de huizenprijzen minder hard omhoog zullen gaan. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
