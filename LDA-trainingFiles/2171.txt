	De portefeuille van Tonny de Jong
	'Alle topschaatsers zijn Rintje Ritsma dankbaar. Hij heeft de schaatsbond wakker geschud. We krijgen allemaal een veel beter salaris dan onze voorgangers. Nee, zelf heb ik me de afgelopen jaren niet in alle discussies gemengd. Ik dacht: ik zie het wel, ik ga trainen. En het is allemaal prima voor elkaar gekomen.
'Rintje doet het financieel het beste. Hij wordt met zijn privÂ‚-ploeg miljonair, zegt iedereen. Dat zou best kunnen, maar op die manier werken is niks voor mij. Alleen is maar alleen. En over geld heb ik ook nu niet te klagen.
'Het basissalaris van kernploegleden is 25 duizend gulden. Daar bovenop ontvangen we een individueel salaris, berekend aan de hand van onze prestaties van vorig jaar. Toen was ik bijvoorbeeld vierde op het Europees Kampioenschap allround. Daar staat een bepaald bedrag voor. Dit seizoen ben ik op dat toernooi kampioen geworden, dus krijg ik volgend jaar meer.
'We vullen ons inkomen aan met premies. De internationale schaatsbond ISU, de KNSB en de sponsors Aegon en Deloitte & Touche belonen successen met geld. Met Aegon heb ik ook een individueel sponsorcontract. Maar hoeveel ik nu krijg van wie, dat weet ik niet hoor. Ik heb geen zin om dat allemaal precies te gaan berekenen. Wordt mijn totale inkomen dit jaar geschat op ruim 250 duizend gulden? Eh, dat bedrag zou best kunnen kloppen. Zelf praat ik daar liever niet over.
'Toen ik op mijn twaalfde fanatiek ging schaatsen, dacht ik niet aan geld. Ik zat op school en deed de sport er voor de lol bij. Maar ik ben nu wel heel blij dat ik er wat mee verdien, want ik stop er ontzettend veel tijd in. Eigenlijk heb ik best mazzel. Er zijn heel wat mensen die tegen de top aanzitten, maar net niet doorbreken. Zij doen er net zoveel moeite voor als ik, maar zij krijgen niks. Dat lijkt me heel moeilijk.
'Het is natuurlijk ontzettend fijn om opeens zoveel geld te hebben. Een paar jaar geleden, toen ik nog middelbaar laboratorium-onderwijs volgde, moest ik rondkomen van studiefinanciering. Dat was geen vetpot. Nu ben ik financieel onafhankelijk. Maar ik woon nog steeds gewoon in mijn flatje in Heerenveen. Daar ben ik dik tevreden mee. Wat ik voor extra's doe in vergelijking met vroeger? Meer cd's kopen.
'Ik ben nu aan het onderzoeken wat ik het beste met mijn geld kan doen. Ik houd goed rekening met de belastingheffing. Moet ik een bv oprichten? Of een stichting? Wat het voordeligste is, weet ik nog niet precies. Verder kies ik natuurlijk bankrekeningen uit met een hoge rente.
'Ik word bijgestaan door een accountant van Deloitte & Touche. Ieder kernploeglid heeft die mogelijkheid, maar er zijn er die het liever zelf uitzoeken. Ikzelf vind een beetje hulp wel gemakkelijk. Ik wil verstandig met mijn geld omspringen. Als ik over een paar jaar stop met schaatsen, hoop ik een lekker zakcentje te hebben.'
Boudewijn Geels

