	Utrecht behaalt na lang getob eindelijk eerste overwinning
	Van onze ijshockeymedewerker
AMSTERDAM
Na veertien opeenvolgende nederlagen is Utrecht eindelijk van de hatelijke nul verlost. De Utrechtse ijshockeyers wonnen zaterdag met 12-4 van Dordrecht maar staan desondanks nog steeds op de laatste plaats.
Dat de club zo lang op de eerste overwinning heeft moeten wachten is een grote tegenvaller voor de Utrechtse beleidsbepalers. Want na het vertoonde spel in het bekertoernooi, voorafgaand aan de competitie, was stiekem rekening gehouden met een plek bij de eerste vier, die recht zou geven op deelname aan de kampioens-playoffs.
Maar na korte tijd borg Tonny Collard zijn stick op en zonder de inbreng van Nederlands beste ijshockeyer was Utrecht stuurloos. Enkele weken later volgde oud-international Molenaar ook nog eens het voorbeeld van Collard. Externe sponsors zorgden er weliswaar voor dat er een Duitse verdediger bij kwam maar ook dat bleek niet het gewenste effect te hebben. Bij het ingaan van de transferperiode kwamen nog twee Canadezen en de Duitser Gentgens de inmiddels uitgedunde selectie versterken. Na enkele wedstrijden waren de twee Duitsers echter alweer verdwenen.
De club kon zelf geen nieuwe spelers binnenhalen omdat er geen geld beschikbaar was. Slechts bij een redelijke publieke belangstelling kan Utrecht de extra inkomsten besteden aan tussentijdse versterkingen. Maar zoals al jaren in Utrecht het geval is, liep het publiek niet warm voor de snelle sport. Bij het duel tegen Dordrecht waren er zaterdagavond slechts 75 betalende toeschouwers in de Vechtsebanen.
In de hogere regionen van de eredivisie werd regerend landskampioen Tilburg dit weekeinde op twee nederlagen getrakteerd. Heerenveen won in het Thialf stadion met 4-2 van de Brabanders. Nijmegen won met 2-1 van de club van coach Mason. Heerenveen had gisteren koploper van de eredivisie kunnen worden ware het niet dat het duel tegen Deurne niet doorging. De wedstrijd in BelgiÃ« moest worden afgelast omdat de scheidsrechters zich hadden afgemeld.

