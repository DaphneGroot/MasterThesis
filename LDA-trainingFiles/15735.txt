Sneltrein.
De DD-IRM die in Nederland veel als sneltrein werd gebruikt.
Sneltrein is een treinsoort die niet in alle tussenstations stopt. Het is daarmee in het algemeen een tussenvorm tussen een stoptrein / L-trein en een intercity. In vergelijking met een stoptrein stopt een sneltrein in minder stations, maar in vergelijking met de intercity weer op meer plaatsen. Sneltreinen worden vooral ingezet voor de middellange afstand tussen grote en middelgrote stations.
In principe stoppen sneltreinen in ieder geval in alle intercitystations op hun route. Een uitzondering was tot 10 december 2006 het Nederlandse station Voorburg: hier stopten wel intercity's, maar geen sneltreinen.
Hoe sneltreinen worden aangeduid verschilt per land. In verschillende Europese landen, waaronder België, wordt de term InterRegio gebruikt. Tot 1984 noemde men in België een sneltrein 'Semi-direct'.
Ook in Duitsland werd de naam InterRegio door de Deutsche Bahn gebruikt voor sneltreinen die over grotere afstanden rijden dan de regionale (snel-)treinen, maar minder snel zijn dan intercity-treinen. Deze treinen waren vaak onrendabel en alle IR-treinen zijn om die reden opgeheven of vervangen door gesubsidieerde treinen van DB Regio; de rendabele IR-diensten zijn veelal vervangen door intercity-treinen. Ook in onder meer Zwitserland komt de treinsoort InterRegio voor. Regionale sneltreinen worden in deze landen aangeduid als Regional-Express (Duitsland) of Regioexpress (Zwitserland, afgekort: RE).
Nederland.
De treinsoort sneltrein (in het spoorboekje aangeduid met een "S") komt voor op enkele gedecentraliseerde spoorlijnen voor treinen die niet op elk station stoppen.
Geschiedenis.
De treinsoort sneltrein werd in 1990 ingevoerd voor verbindingen die niet aan de normen voor intercity-treinen (voor wat betreft gemiddelde snelheid en reizigerscomfort) voldeden. Met ingang van de dienstregeling 2007 op 10 december 2006 is dit onderscheid tussen sneltrein en intercity weer losgelaten en is de term sneltrein op de meeste NS-trajecten verdwenen.
Alle sneltreinen van NS zijn vervangen door een intercity. Tot december 2011 reden er nog sneltreinen tussen Amsterdam Centraal en Dordrecht/Breda, Amsterdam Centraal en Den Haag Centraal en tussen Hoorn en Haarlem/Den Haag Centraal. Sinds de ingang van de dienstregeling 2012 zijn deze sneltreinen vervangen door intercity's. Hetzelfde geldt ook voor de laatst nog bij NS rijdende sneltreinen Zwolle-Emmen, die sinds de ingang van de dienstregeling 2013 door Arriva zijn overgenomen. Sindsdien is de term sneltrein bij NS compleet verdwenen.
