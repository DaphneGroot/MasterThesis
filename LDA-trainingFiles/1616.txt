	Aegon gebruikt rijke vereniging voor zelfverdediging en overnames
	Van onze verslaggever
Geert-Jan Bogaerts

AMSTERDAM
De Vereniging Aegon moet een van de rijkste verenigingen van het land zijn. De twintig leden zitten op een goudmijn van een kleine 12 miljard gulden aan aandelen Aegon. De werkelijke waarde ligt waarschijnlijk nog drie à vier miljard gulden hoger. De Vereniging vormt daarmee een schier ondoordringbare beschermingswal rondom de verzekeraar Aegon. Tegelijkertijd is de Vereniging een rijk gevulde schatkist waaruit Aegon kan putten.
De Vereniging Aegon heeft 39,5 procent van de aandelen van Aegon. Bij een koers van 112 gulden is dat belang 11,6 miljard gulden waard. Tel daar nog het dividend bij op dat Aegon in de afgelopen jaren aan haar aandeelhouders heeft uitgekeerd, plus de herbeleggingen en rendementen, en dan komt een simpele rekenaar gemakkelijk aan 15 of 16 miljard gulden.
Hoe rijk de Vereniging precies is, blijft overigens een geheim. Ook bij de Kamer van Koophandel valt hierover geen informatie te halen. Het enige wat een woordvoerder van Aegon kwijt wil, is dat het dividend meestal in contanten wordt uitbetaald en grotendeels wordt geparkeerd op een bankrekening. Of dat bij Aegon-dochter Spaarbeleg gebeurt, 'willen ze zelfs aan mij niet kwijt', aldus de woordvoerder.
Belangrijker echter nog dan deze materiële rijkdom is de zeggenschap die de Vereniging over Aegon uitoefent. De club is namelijk houder van de preferente aandelen, waardoor de aandeelhoudersvergaderingen beheerst kunnen worden door de Vereniging.
Officieel heeft Aegon niets te vertellen over dat geld en het stemgedrag tijdens aandeelhoudersvergaderingen. De Vereniging Aegon heeft, zo maken de statuten duidelijk, zestien gekozen leden, die 'een brede schakering van de Nederlandse samenleving' vormen.
De praktijk is echter anders: Aegon heeft feitelijk een forse vinger in de pap in de besluiten van de Vereniging. Het achtkoppige bestuur bestaat namelijk voor de helft uit mensen die ook bij Aegon de dienst uitmaken: bestuursvoorzitter K. Storm en zijn collega H. van Wijk, alsmede de commissarissen C. Oort en G. van Schaik.
Voorzitter G.J. te Loo, oud-burgemeester van Leeuwarden: 'De gekozen leden worden gekozen door de zittende leden. Lelijk gezegd is dat een vorm van coöptatie. Ze worden vooral uitgekozen op basis van hun specifieke deskundigheid.'
Van sommige leden is de deskundigheid direct duidelijk: er zitten bijvoorbeeld twee grote tussenpersonen in de Vereniging, enkele economen, juristen, een arts. Maar ook R. Spiekerman van Weezelenburg, voormalig commandant van het Korps Mariniers, vindt er een plaatsje: 'Vanwege zijn internationale ervaringen', zegt Te Loo. En mevrouw B. Bos-Beernink, de echtgenote van de vroegere burgemeester van Katwijk. Wat haar specifieke deskundigheid is, is Te Loo even ontschoten.
De voorzitter heeft zelf in een grijs verleden de raad van commissarissen geleid van een kleine onderlinge brandverzekeraar uit Heerenveen. 'Wij betrokken veel diensten van Aegon. Vandaar onze relatie.' De Vereniging heeft haar ontstaan te danken aan de omvorming van Ago, een van de bestanddelen van Aegon, van een coöperatie tot een naamloze vennootschap in 1978. De Vereniging werd de enige aandeelhouder van de nieuwe Ago NV. Toen Ago in 1983 met Ennia fuseerde, hield de Vereniging bijna 40 procent van de aandelen over aan de transactie.
Maar wat doet de Vereniging eigenlijk met al dat geld? 'We dienen de belangen van de verzekerden, het personeel, de aandeelhouders en het concern te verdedigen', zegt Te Loo, 'alsmede van de verzekeringsbranche als geheel. Maar dat is typisch zo'n brede doelstelling die bij het opstellen van statuten wordt geformuleerd.'
Te Loo erkent dat de Vereniging in de praktijk functioneert als een beschermingsconstructie rondom Aegon: elke overnemer dient immers de beschikking te krijgen over de preferente aandelen, waarvan de Vereniging de enige eigenaar is. Bovendien zou Aegon ook nog kunnen overgaan tot het uitgeven van nieuwe aandelen aan de Vereniging: daar zit voorlopig geld genoeg. Maar, zegt Te Loo, 'de Vereniging is niet historisch gegroeid als beschermingsconstructie.'
De Vereniging is evenmin historisch gegroeid als aanvalswapen, maar is de afgelopen week wel een aardig hulpmiddel gebleken bij de geplande overname van het Amerikaanse Providian. Aegon betaalt onder meer met een aandelenbelang van 18 procent, dat voor bijna de helft wordt voorgeschoten door de Vereniging.
'Wij krijgen daarvoor een marktconforme vergoeding', zegt Te Loo. 'En daarvoor kunnen we op de beurs weer bijkopen.' Resteert natuurlijk de vraag waarom Aegon niet meteen die aandelen op de beurs koopt. 'Dan loopt de koers te veel op. Dat is voor de aandeelhouders op de korte termijn misschien wel leuk, maar op de lange termijn niet gunstig', aldus Te Loo.

