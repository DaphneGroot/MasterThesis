Onafhankelijke Senaatsfractie.
De Onafhankelijke Senaatsfractie (OSF) is een Nederlandse fractie in de Eerste Kamer, die voortkomt uit diverse provinciale partijen.
De leden van de Provinciale Staten van alle Nederlandse provincies kiezen samen de leden van de Eerste Kamer.
Ontstaan.
Voor de Provinciale Statenverkiezingen 1995 hadden verscheidene provinciale partijen en De Groenen gezamenlijk een lijst (zonder aanduiding van een politieke groepering) ingediend voor de Eerste Kamerverkiezingen van 1995. Deze lijst behaalde één zetel, die bezet werd door Marten Bierman, die lid was van De Groenen. De provinciale partijen hebben op 22 maart 1999 de partij "Onafhankelijke Senaatsfractie" opgericht. Dankzij een wetswijziging bestaat er nu een apart register van aanduidingen voor de verkiezing van de Eerste Kamer. De OSF liet haar statutaire naam hierin registreren en neemt sindsdien onder die naam deel aan de Eerste Kamerverkiezingen. Bij de Eerste Kamerverkiezingen van 1999 behaalde de OSF één zetel, die wederom bezet werd door Bierman.
Henk ten Hoeve.
Bij de Eerste Kamerverkiezingen van 2003 werd Henk ten Hoeve verkozen als Eerste Kamerlid namens de OSF, hij was eerder lid geweest van de Provinciale Staten van Friesland namens de Fryske Nasjonale Partij (FNP). In 2007 werd hij herkozen, evenals in 2015.
Overeenkomst met 50Plus.
Bij de Provinciale Statenverkiezingen van 2011 behaalden de regionale partijen gezamenlijk te weinig Statenleden om een Senaatszetel voor de OSF te bemachtigen. Daarom werd er een overeenkomst gesloten met de partij 50Plus; een aantal Statenleden van die partij zouden op de OSF stemmen en in ruil daarvoor zou de OSF Kees de Lange van 50Plus bovenaan de kieslijst zetten. Bij de Eerste Kamerverkiezingen van 23 mei 2011 werd hij verkozen om namens de OSF zitting te nemen in de Eerste Kamer. De Lange verliet per 19 mei 2015 de fractie, maar behield hij zijn Kamerzetel.
