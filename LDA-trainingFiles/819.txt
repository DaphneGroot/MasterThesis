	Na veroorzaken dodelijk verkeersongeluk Georgië wil immuniteit diplomaat in VS opheffen
	Van onze correspondent
Oscar Garschagen

WASHINGTON
 Op dringend verzoek van de Amerikaanse regering is de Georgische president Shevardnadze bereid de diplomatieke onschendbaarheid op te heffen van een Georgische diplomaat, die vorige week in Washington een ongeluk heeft veroorzaakt waarbij een 16-jarig meisje om kwam. Hij was vermoedelijk onder invloed van alcohol.

Shevardnadze heeft vrijdag Gueorgui Makharadze (35), de tweede man op de Georgische ambassade, opdracht gegeven in de VS het justitiële onderzoek en de juridische procedures af te wachten. In een verklaring zei de Georgische president in principe bereid te zijn de diplomatieke immuniteit van Makharadze op te heffen.
De Georgische president reageerde daarmee op persoonlijke verzoeken van minister van Buitenlandse Zaken, Christopher, zijn voorganger Baker en een aantal senatoren. Het is ongebruikelijk dat landen de bijzondere bescherming van diplomaten tegen strafrechterlijke vervolging terzijde schuiven.
Het ongeluk en de dood van Joviane Waltrick dreigt de relaties tussen de VS en Georgië te verstoren. In Washington, het Congres en de media ontstond verontwaardiging over de mogelijkheid dat Makharadze zich zou kunnen verschuilen achter zijn diplomatieke immuniteit. Volgens de politie en de openbare aanklager was Makharadze onder invloed van alcohol en reed hij 140 per uur waar maximaal 40 kilometer mag worden gereden.
Waltrick was samen met haar vriend op weg naar een bioscoop en stond voor een stoplicht op Dupont Circle. Achter hun auto stond nog een andere auto. Makharadze ramde deze auto's, schoot een plantsoen in en miste op een haar na voetgangers en een koffie-kar.
Na een eerste onderzoek heeft de Washingtonse openbare aanklager Eric Holder besloten Makharadze aan te klagen wegens doodslag, het rijden onder invloed en roekeloos gedrag. De Georgiër, die inmiddels zijn diepe spijt heeft betuigd, kan als hij schuldig wordt bevonden veroordeeld worden tot 25 jaar gevangenisstraf. Eerst leek het erop alsof de Georgische regering de diplomaat, zoals gebruikelijk bij dit soort incidenten, zou terugroepen. Maar vrijdag maakt de president in Tiblisi bekend dat hij gevoelig is voor het argument dat de uit 1961 daterende Weense Conventie voor Diplomatieke Relaties niet bedoeld is om diplomaten onder alle omstandigheden te vrijwaren van de gevolgen van hun gedrag.
De boosheid over het vermeende wangedrag van de diplomaat staat niet op zichzelf. Sinds 1985 hebben zich in Washington 15 verkeersincidenten voorgedaan, waarna diplomaten vanwege hun bijzondere status niet vervolgd konden worden.
Tegelijk met de commotie over de Georgische diplomaat deed zich in New York een conflict voor tussen twee Russische diplomaten en de politie. De Russen, gestationeerd bij de VN, werden na een alcoholische lunch wegens een parkeerovertreding bekeurd. Volgens de politie werden de agenten door de diplomaten aangevallen. Boris Obnossov en Yuri Orange zeggen dat zij het slachtoffer werden van politiegeweld, waarbij de linkerarm van Obnossov werd gebroken. De twee hebben een onderzoek geëist en bestraffing van de agenten.

