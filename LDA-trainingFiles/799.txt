	Beeindiging van gijzeling in Lima is nog lang niet in zicht
	
AFP, Reuter
LIMA
De guerrillastrijders in de bezette Japanse residentie in de Peruaanse hoofdstad Lima laten pas weer gijzelaars gaan als de onderhandelingen met de regering zijn hervat. Dat heeft de vertegenwoordiger van de linkse Tupac Amaru (MRTA) in Europa, de in Duitsland wonende Velazco, maandag meegedeeld.
'Pas als de regering instemt met een politieke oplossing zullen er weer vrijlatingen zijn.' Velazco zei dat de regering 'communicatie moet toestaan met onze gevangen kameraden. De onderhandelaar van de regering, minister van Onderwijs Palermo, moet naar de residentie komen om afspraken te maken over onderhandelingen'.
Palermo bracht acht dagen geleden voor het laatst een bezoek aan het omsingelde gebouw. Hij had toen een gesprek met de leider van de gijzelnemers, Nestor Cerpa. Volgens Velazco waren de gesprekken afgebroken wegens de onverzoenlijke uitlatingen van president Fujimori. 'Wij hebben teveel gebaren gemaakt. Wij hebben teveel mensen vrijgelaten zonder een enkele tegemoetkoming van de regering'.
Het Peruaanse gijzelingsdrama lijkt daarmee nog altijd geen stap dichter bij een oplossing te zijn gekomen. Met het voortduren van de patstelling groeit de angst dat de Peruaanse regering zal besluiten gewelddadig in te grijpen. Tot nu toe weigeren beide partijen concessies te doen. De guerrillastrijders eisen de vrijlating van ruim vierhonderd gevangen kameraden. De Peruaanse president Fujimori weigert daarop in te gaan. Sinds nieuwjaarsdag is er rondom het omsingelde gebouw een onheilspellende stilte ingetreden.
De bezetters hebben al meer dan vier dagen geen enkele gijzelaar vrijgelaten. Met name in Japan is men bevreesd voor een hardhandig ingrijpen door het leger. Nog altijd houden de twintig leden van Tupac Amaru 74 mensen in gijzeling.


