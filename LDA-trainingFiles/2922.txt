	Seedorf ontfermt zich over hartsvriend in nood
	Van onze verslaggever
Willem Vissers

NOORDWIJK
Patrick Kluivert wil dat het Nederlandse volk hem weer als voetballer gaat zien, niet als ontspoorde jongere. Hij heeft fouten gemaakt en vraagt om vergiffenis. Telkens weer.
Oranje is te Noordwijk bijeen voor de wedstrijd tegen Belgi en voor Kluivert is een moeilijk uur aangebroken. Hem wacht de confrontatie met de pers, die alles wil weten over de gevolgen van zijn seksuele ontsporing met een jonge vrouw. Hij ziet op tegen de confrontatie.
Als hij de schrijvende pers heeft afgewerkt, maakt hij nog een rondje langs radio en tv. Hans Kraay van SBS6 krijgt hem zover dat hij in de camera nogmaals een spijtbetuiging uitspreekt. Kluivert trilt een beetje, hij is emotioneel. 'Ik hoop dat de mensen het me vergeven en me voortaan weer als voetballer willen zien', zegt hij.
Elke international zit bij de persconferenties van het Nederlands elftal aan zijn eigen tafeltje, met daarop een naambord. Als het tijd is voor de spelers om de statige zaal in Huis ter Duin te betreden, oogt Seedorf zelfverzekerd. Hij is de bedachtzame, de denker, hij voert de regie. Kluivert, de explosieve, de doener, is schuchter. Hij drentelt achter Seedorf aan. De onbevangen blik uit de tijd dat hij nog de jongen Kluivert was, is verdwenen.
Hun tafels staan naast elkaar, met een metertje of drie onderlinge ruimte. Seedorf beslist dat ze samen de pers te woord staan, daarover is geen discussie mogelijk. Zijn vriend heeft hem nodig, hier en nu. Dus schuiven de medewerkers van de KNVB de tafels tegen elkaar en nemen de twee mannen van 21 jaar oud naast elkaar plaats.
'Zo, zeggen jullie het maar en maak het niet te lang', drukken de gezichten uit. Om hen heen is zoal te zien: een batterij camera's, een 25-tal verslaggevers, een stuk of tien bandrecorders.
Want Kluivert en Seedorf weten waarover de vragen zullen gaan: over Kluiverts aandeel in de seks-affaire van een paar maanden geleden en dan met name de commotie die de uitspatting teweeg heeft gebracht.
Waarom eigenlijk, deze een-twee?
Gelijktijdig grijpt het tweetal in de broekzak en haalt een wat verfrommelde lijst tevoorschijn. 'Kijk, bijna dezelfde.' Op het papier staan de namen van de verslaggevers, van NRC/Handelsblad tot Telegraaf, van Radio Noord-Holland tot het Laatste Nieuws uit Belgi. Maar eigenlijk hebben de scribenten met Seedorf heel andere zaken te bespreken dan met Kluivert.
Met de middenvelder van Real Madrid zouden ze willen praten over zijn prachtige doelpunt tegen Atletico, over zijn nieuw contract dat hem een man van 300 miljoen gulden maakt. Thema in het onderhoud met Kluivert zou diens niet onbesproken gedrag buiten het veld zijn, de nationale discussie die daarop in den lande is ontstaan en de beslissing van Hiddink om hem toch op te roepen voor Oranje.
Een verslaggever snijdt maar meteen het heikele onderwerp aan en Kluivert is voorzichtig. Hij schuift op en neer op zijn stoel. Hij vindt het 'hartstikke tof' dat hij is geselecteerd. Het is 'vervelend' om niet over voetbal te praten, hij weet niet precies wat in Nederland is losgemaakt. Hij zal 'zijn stinkende best' doen tegen de Rode Duivels en wat er allemaal geschreven is, dat is niet leuk.
En dan zegt Seedorf: 'Ik kan beter gaan.' Hem is nog niets gevraagd na een minuut of vijf. Uiteindelijk neemt hij de regie over van Kluivert: 'In ieders leven komt wel eens iets voor dat niet had mogen gebeuren. Dat hoeft het werk niet negatief te benvloeden.' Voetbal is zijn werk. Tot de verslaggevers: 'Als jullie iets verkeerds hebben gedaan, blijf je toch ook schrijven. Het enige verschil is dat Patrick een bepaalde vorm van beroemdheid heeft. Het is gewoon niet gelopen zoals het moet.' En, om de oproep van Hiddink te rechtvaardigen: 'Maar dat wil niet zeggen dat hij niet tegen een bal kan trappen.'
Priv en werk dienen gescheiden te blijven, wil hij maar zeggen. Seedorf vertelt dat zijn collega's in Madrid ook wel eens iets uitspoken dat niet hoort. Dat doet doorgaans niet zoveel stof opwaaien.
'Gisteren heb ik iets heel leuks gezien', vervolgt hij. 'Alle volwassenen zijn genteresseerd in het privleven, maar de jonge mensen tonen meer belangstelling voor de voetballer Patrick.'
Kluivert intussen is zichtbaar opgelucht met de steun van zijn 'oudere broer'. Hij merkt op dat Hiddink en de collega-spelers hem goed hebben opgevangen toen hij dinsdag vanuit Itali arriveerde in het trainingskamp.
Dan zegt hij: 'Het is een grote fout van mij geweest, wat er is gebeurd.'
Een verslaggever: 'Je bedoelt met dat meisje.'
Voor Seedorf is deze opmerking de aanleiding om in te grijpen. 'Ik begrijp het niet.'
Het gesprekje zou over Belgi moeten gaan, de tegenstander van zaterdag.
Maar kunnen jullie deze zaak van je afzetten?
Seedorf, kaatsend: 'Kunnen j£llie het van je afzetten?'
Zijn de journalisten misschien vergeten wat Kluivert heeft betekend voor het Nederlandse voetbal? Op 25 mei 1995 bijvoorbeeld, toen hij met een puntertje tegen AC Milan de finale van de Champions League besliste in het voordeel van Ajax.
Seedorf: 'Ik wil niets goedpraten, maar we moeten hem zeker in deze fase steunen steunen. Hoeveel goede dingen heeft hij wel niet gedaan? Hij heeft bij de finale 200.000 mensen blij gemaakt. Ze hadden een dag vrij en renden heel Amsterdam op en neer.'
Dan praten de twee nog even over de wedstrijd. Dat Belgi sterker is geworden met de nieuwe trainer Leekens. 'Zeker weten', zegt Kluivert. Die twee woorden samen vormen zijn favoriete zinnetje. Wat dat betreft is hij in al die jaren geen steek veranderd.

Foto
	Patrick Kluivert en Clarence Seedorf temidden van journalisten. FOTO GUUS DUBBELMAN - DE VOLKSKRANT

