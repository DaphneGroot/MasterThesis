	Juventus slaat in Serie A toe na verlies Inter
Juventus mag zich winterkampioen van de Italiaanse Serie A noemen. Alle achtervolgers van de winnaar van de Europa Cup verspeelden punten. Sampdoria speelde met 1-1 gelijk bij Fiorentina (1-1) en Vicenza kwam tegen Napoli niet verder dan 2-2.
Inter verloor voor het eerst in twintig jaar op eigen veld van Bologna. De bezoekers wonnen met 2-0 in San Siro, door doelpunten van Marocchi en Sjalimov.
Zelf won Juventus met 2-0 bij Lazio Roma. Beide treffers van 'Juve' kwamen op naam van Padovano. De voorsprong op de concurrentie bedraagt nu vier punten.
Roberto Baggio voorkwam tegen Cagliari dat het door schandalen geplaagde AC Milan nog verder terugviel. De superster van weleer viel in de tweede helft in en bereidde met een solo de gelijkmaker (1-1) van Dugarry voor. Tovalieri had op Sardinië vlak voor rust als eerste gescoord.
Vicenza gaf thuis tegen Napoli een voorsprong van 2-0, verkregen door treffers van Murgita en Otero, weg. De verrassing van het seizoen zag de Napolitanen door Boghossian en Pecchia langszij komen. De politie arresteerde 29 supporters van Napoli. Ze probeerden zonder kaart en met geweld toegang tot het stadion te krijgen.
In Spanje liet zaterdag Real Madrid zich van zijn sterkste kant zien door met tien man de topper tegen Atletico Madrid, in maart in de kwartfinale van de Champions League tegenstander van Ajax, te winnen. Real triomfeerde met 4-1 en voerde daardoor het verschil met de stadgenoot op tot elf punten. Clarence Seedorf maakte zijn eerste competitiedoelpunt voor de Koninklijke.
In het Vicente Calderon-stadion was Real gedurende de hele wedstrijd sterker. Op aangeven van vooral Suker en Seedorf kreeg in de beginfase alleen Mijatovic al drie goede kansen. De Montenegrijn miste ze. Aan de andere kant van het veld scoorde Kiko wel. Hij kon vrijstaand inkoppen, na een voorzet van rechts van Paunovic.
Onmiddellijk na de hervatting maakte Real verdiend gelijk. Raul, één van Spanje's grootste talenten, was daarvoor verantwoordelijk.
Na ruim een uur spel, bij de stand van 1-1, werd Mijatovic uit het veld gestuurd. De aanvaller schold de grensrechter uit, die in zijn ogen een overtreding niet had geconstateerd.
Voor trainer Capello was dat aanleiding tot enkele tactische omzettingen, die goed uitpakten. De van Milan gekomen coach haalde ook zijn tweede aanvaller, Suker, naar de kant - voor de behoudende Victor - en schoof Raul door naar de spitspositie. Na een knappe solo maakte deze van die plaats de 2-1, met minder dan tien minuten op de klokken. Real bleef sterker. Het resulteerde in nog twee doelpunten, van de Nederlandse international Seedorf en invaller Victor.
De voorsprong van Real op nummer twee Barcelona blijft drie punten. De ploeg van Bobby Robson won zondag met 4-2 van Betis Sevilla, na een 2-0 achterstand. Voor Barcelona scoorde Luis Enrique driemaal en tekende Ronalde met een schot van dertig meter voor het vierde doelpunt.
De competitie in Spanje dreigt stil te worden gelegd door een stakingsactie van de Spaanse profvoetballers. De vakbond overweegt in actie te komen tegen het grote aantal buitenlanders, dat wekelijks op de nationale velden in actie komt.
Bij de topper tussen Atletico en Real Madrid stonden bij de aftrap tien Spaanse spelers in het veld. Real, de koploper, stelde er slechts vier (Raul, Alkorta, Hierro en Amavisca) op.
In Portugal is FC Porto onstuitbaar. De koploper rolde zondag subtopper Braga met 5-0 op. Nummer twee Benfica verloor opnieuw, met 1-0 van Guimaraes. De voorsprong van Porto op Benfica liep op tot elf punten.

Foto
	Raul Gonzalez (Real Madrid) heeft gescoord in de derby tegen stadgenoot Atletico. FOTO AP

