	Knol wilde winnen, altijd winnen
	SOMMIGE sporters kondigen hun afscheid aan als het grote publiek ze allang uit het oog verloren is. Wielrenster Monique Knol vertelde gisteren op 32-jarige leeftijd dat ze het voor gezien houdt, terwijl haar grote successen al liggen te vergelen in de geschiedenisboeken.
Drie woorden lagen Monique Knol op de lippen bestorven: 'Ik wil winnen.' Maar de laatste jaren kon het werkwoord willen nog slechts in verleden tijd worden geschreven. Gekweld door een rugblessure brak Monique Knol zelden potten meer. In 1992 deed ze voor het laatst internationaal van zich spreken. Knol werd derde bij de Olympische Spelen van Barcelona.
Een aflevering eerder zat Monique Knol zelfs bovenop de wereld. Tijdens de Spelen van Seoul startte ze als een outsider, die haar kans rook toen de grote favorieten Longo en Canins niet konden ontsnappen.
Een kilometer voor de eindstreep zat Knol met haar sprintkwaliteiten nog helemaal ingesloten. Ze vreesde kansloos te zijn. 'Maar met nog vierhonderd meter te gaan, zag ik een gaatje. Toen ben ik meteen weggevlogen en gelijk maar doorgegaan', zei ze na afloop. Ruim voor de concurrentie vloog Knol uitgelaten over de finish.
Ze was toen 24 jaar, kon als een van de weinigen de 'mannenversnelling' 53x12 ronddraaien en leek in staat langdurig een woordje mee te spreken in het peloton. In totaal boekte Knol ongeveer honderd overwinningen, nationaal en internationaal. Op het onderdeel ploegenachtervolging won ze goud en zilver op WK's, in de Tour Féminin ging ze in twintig etappes als eerste over de finish.
De meeste van die overwinningen behaalde ze in het begin van haar carrière. Het eindeloze conflict met Leontien van Moorsel, die uitgroeide tot de vaandeldraagster van het Nederlandse vrouwencyclisme, gooide veel roet in het eten.
Dat is jammer, want Monique Knol gaat nu de geschiedenis in als een gramstorig type dat zich altijd te kort gedaan voelde. Alsof de hele wereld tegen haar samenspande.
Als het gesprek daarop kwam, maakt Monique Knol van haar hart geen moordkuil. Zelden ging een journalist bij haar de deur uit zonder een paar gepeperde uitspraken. In 1993 werd Knol niet geselecteerd voor het WK. Tegen Het Parool zei ze over bondscoach Frans van Diepen. 'Je zou die man toch zijn nek omdraaien. Hij is me over mijn tenen gelopen, zo voel ik dat. En dan ben je echt slecht, vind ik.'
Van Diepen liet zich volgens Knol voor het karretje van Piet Hoekstra spannen. Dat was Van Diepens voorganger en opvolger. Hoekstra was voor Knol de kwade genius, de man die in de concurrentieslag tussen haar en Van Moorsel koos voor de laatste.
Over de 'snotaap' Van Moorsel zei ze destijds: 'Je kunt veel van haar zeggen, met fietsen is ze heel slim, maar verstandelijk is ze zo ontzettend oliedom.'
Een jaar eerder, na haar bronzen plak in Barcelona, zei ze tegen Elsevier: 'Van Moorsel doet er alles aan om als een lekkere Brabantse meid voor de dag te komen. Ze bekijkt het maar met haar mascara en lippenstift.' Knol ging het maar om één ding. 'Ik wil winnen, altijd winnen. Niet voor het dorp, niet voor vlag en vaderland, niet voor de pers, gewoon voor mezelf.'
Om Van Moorsel en haar vermeende trawanten te ontlopen, ging Monique Knol haar eigen weg. Ze wist firma's als Jamin en Bose voor een fietsploeg te interesseren, maar erg lang duurden die dienstverbanden nooit. Optredens op grote kampioenschappen gingen tot het verleden behoren. Monique Knol verdween langzaam maar zeker uit beeld, Van Moorsel liet zich steeds meer gelden.
De twee vrouwen die uit hun wederzijdse haatgevoelens zoveel kracht putten dat ze ruim vijf jaar lang een Nederlands stempel op het vrouwenwielrennen drukten, zijn nu allebei min of meer in de vergetelheid beland. Van Moorsel probeert haar carrière te rekken tot het WK van 1998 in Valkenburg, maar er zal heel wat moeten gebeuren wil haar ster dan weer glanzen.
Zeker nu Van Moorsel haar antipode in het Nederlandse vrouwenwielrennen heeft verloren. De blonde rebel met het dunne paardenstaartje, die de 'conservatieve wielerbond' uitdaagde, raakt de fiets niet meer aan. Rugklachten zijn haar te veel geworden en er staan geen successen meer tegenover om de pijn draaglijk te maken.
Monique Knol gaat zich aan andere zaken wijden. Een paar dagen het onderwijs in, daar heeft ze per slot van rekening voor geleerd. En ze hoopt ook stiekem op een baantje als begeleidster van talentvolle wielrensters. 'Maar daar wil ik wel voor betaald hebben. Ik moet nu eindelijk eens geld gaan verdienen.'
Bart Jungmann

Foto
	Monique Knol FOTO HANS HEUS - DE VOLKSKRANT

