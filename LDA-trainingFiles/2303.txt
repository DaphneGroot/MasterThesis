	'Ik ben niet iemand die knipselt'
	Dirk van Weelden, schrijver: 'Ik ben krantenverslaafd. Ik lees te veel en op de verkeerde momenten, volstrekt dwangmatig. Kan het niet laten. Probeer de Herald Tribune in te zien en als ik Le Monde tegenkom, laat ik die ook niet liggen. Geabonneerd ben ik alleen op NRC-Handelsblad. Ik heb ook wel eens een tijdje de Volkskrant gehad, maar dat haalde 's ochtends de vaart eruit.
Ik ben niet iemand die knipselt. Alleen de wetenschapsbijlage, mijn favoriete deel van de krant. Bij vlagen zijn dat onbedoelde gedichtenbundels. Dieren waarvan je het bestaan niet vermoedde. Geweldige speculaties over nieuwe deeltjes. Heerlijk! Echt groots!
Veel van wat ik lees en zie, toets ik voor mijn werk. Maar ik lees, zoals iedereen die schrijft, heel vluchtig. Ik vind het niet erg als de feiten me achteraf niet meer zo scherp voor de geest staan. Des te harder schiet het me te binnen als iets bruikbaar blijkt te zijn.
Verstrooiing? Het toppunt van verstrooiing is met alles flirten alsof het allemaal invloed heeft op wat je maakt. Ik kan het niet uit elkaar houden, werk en verstrooiing. Maar ik ben heel ongeduldig. Bladen op het Internet kan ik ook niet zo goed lezen. E-mail wel. Ik heb twee accounts. Sta op mailinglists. Voor Nettime bijvoorbeeld. Dat gaat over digitale underground, dingen die verband houden met technocultuur, politiek, wetgeving, activisme. Het is een collectief van mensen die elkaar stukjes sturen. Eens per jaar geven ze een reader uit, op papier.
Ergernis? Koppen in kranten. Ontzettend stupide vaak. Kantoorkunst - die geur. Een beetje melig ook. En op de radio raak ik volkomen verbijsterd van programma's met dat phone-in-model. Willekeurige mensen die hun mening moeten geven over iets. Nog erger dan Talkradio. Oorverdovende domheid, een soort collectebus waarin iemand zijn mening gooit. Nooit geeft iemand eens een ongezouten mening. Het is een verderfelijk soort journalistiek, omdat het zichzelf feliciteert, omdat het nergens achteraan gaat. En dat is vooral zonde, omdat radio zo'n prachtig medium is.
Op mijn bureau heb ik een wereldontvanger staan. Ik luister naar Radio 100, die trouwens vreemd genoeg op 98.2 meter zit. Een ouwe krakerszender is dat, met een geweldige combinatie van wat omgevingsgeluid, mellow house en historische opnames. Hoor je Elvis met een house-ritme erdoorheen, terwijl op de achtergrond een tram door de bocht gaat. Verder radio 1 en 5 voor het nieuws, maar alleen als er echt iets speelt, als de Amerikanen BosniÂ‰ bombarderen.
Tv-kijken doe ik bij vlagen. Ik kan soms een hele avond rusteloos op zoek gaan naar iets wat niet komt. Wat ik graag zie, tsja, dat zijn toch leerzame documentaires, iets over vreemde volkeren - en dat mag dan ook in Nederland zijn. Of een volkomen gestoord item bij een regionale zender over een winkel in artistieke doodskisten.
Het kinderuur is verplicht. Kijk ik met mijn kind naar, van Villa Achterwerk tot Het Klokhuis. Daarna? Het journaal van acht uur haal ik bijna nooit. Omdat ik iets moet doen. Mensen zien. Maar ik volg het wel. Ook als Robert ten Brink met een nieuw programma komt, wil ik daar best een halve uitzending naar kijken. Dan hoeft het meteen nooit meer. Maar ik wil toch wel weten waar het met de wereld naartoe gaat.'
Henk Blanken
De rubriek Circuit komt na de zomer weer terug.

