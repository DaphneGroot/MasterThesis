	Segers zette tonnen op bankrekeningen
	Van onze correspondent
Bert Wagendorp
LONDEN
 Hans Segers, de voormalige doelman van de Engelse profclub Wimbledon, zette in 1993 en 1994 in de loop van twaalf maanden een bedrag van ruim 312 duizend gulden op een Zwitserse bankrekening, kocht in de zomer van 1994 voor ruim 210 duizend gulden aan obligaties en stortte gedurende het seizoen 1993-'94 195 duizend gulden contant geld op een bankrekening in Londen. In dezelfde periode verdiende Segers bij Wimbledon 240 duizend gulden per jaar.
Met onder meer die cijfers trachtte aanklager Calvert Smith donderdag, in het proces tegen de van wedstrijdmanipulatie verdachte (ex-) profvoetballers Grobbelaar, Fashanu en Segers, de jury ervan te overtuigen dat de Nederlander betrokken is geweest bij een samenzwering van een Maleisisch-Indonesisch goksyndicaat, dat wedstrijden in de Engelse Premier League trachtte te manipuleren.
Calvert Smith bombardeerde de juryleden in Winchester met lange lijsten van wedstrijduitslagen, telefoongesprekken en geldstortingen. Daaruit kwam volgens hem een vast patroon naar voren: voor en na wedstrijden van Wimbledon was er intensief contact tussen Segers, Fashanu en de Maleisische zakenman Lim en tussen Lim en onbekende gesprekspartners in IndonesiÃ«. Na nederlagen van Wimbledon volgden stortingen op Segers rekeningen, door hemzelf of anderen.
De laatste storting, een bedrag van zestigduizend gulden, vond plaats op 7 november 1994, nadat Wimbledon met 3-1 had verloren van Leeds. Op 8 november confronteerde de tabloid The Sun doelman Bruce Grobbelaar met beschuldigingen van omkoping. Daarna stopten de betalingen en maakte Segers ook geen geld meer over naar Zwitserland.
Nadat de politie in juli 1995 was overgegaan tot arrestaties, verklaarde Segers dat de bedragen afkomstig waren van een bankrekening op Jersey, waar hij geld had geparkeerd, afkomstig uit voor 1984 in Nederland gepleegde autodiefstallen. Volgens Calvert Smith bleek echter uit de telefoonrekeningen van de keeper uit de jaren '93 en '94 dat er geen enkele keer contact was geweest met Jersey.
De verdachten blijven de beschuldigingen van omkoping ontkennen.

