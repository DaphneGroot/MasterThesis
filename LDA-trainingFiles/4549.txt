	Onder schuilnaam de barricade op
	Links Richten - Rotterdam rond 1930. Tentoonstelling in Museum Boijmans Van Beuningen, Rotterdam; tot en met 12 mei.
Je zou 'm zo voor je verjaardag willen hebben, de maquette van de Van Nelle-fabriek, opgesteld in een zaal van museum Boijmans Van Beuningen en onderdeel van de tentoonstelling Links Richten - Rotterdam rond 1930. Maanden werk moeten zitten in het toch gauw anderhalve meter lange schaalmodel dat tot in detail laat zien hoe geraffineerd het gebouw in elkaar steekt.
Het is eind 1930 als de nieuwe Van Nelle-fabriek (voor koffie, thee en tabak) in Rotterdam volledig in gebruik is. Fabrieken waren tot dan toe ontoegankelijk ogende kolossen waar het daglicht nauwelijk doordrong en de arbeidsomstandigheden niet zelden te wensen overlieten. De architecten M. Brinkman en L. C. van der Vlugt ontwierpen, in nauwe samenspraak met Van Nelle-directeur Kees van der Leeuw, een transparant en functioneel bouwwerk, opgetrokken uit staal, beton en, vooral, veel glas; het welbevinden van de werknemers stond voorop. De ontwerper W. H. Gispen richtte de kantoren in terwijl Jac. Jongert de verantwoordelijkheid kreeg over de reclameafdeling - de door hem beletterde voorraadblikken voor koffie en thee zijn nog altijd gewilde objecten.
De Van Nelle-fabriek zou wereldroem verwerven als een monument van het Nieuwe Bouwen. Tevens is zij een van de symbolen van de ongekende technische innovaties waarmee Rotterdam in de jaren twintig kennis maakte. Van dorp aan de rivier groeide de stad uit tot een dynamische 'havenmachine'. Of zoals J. A. Ubink het beeldend omschreef in De groote spanning: 'Ook rezen daar de nieuwe reuzenloodsen uit den grond, en als monsterlijke krachtbeesten, fantastisch-groote stalen insecten, stonden de kranen over het water en haakten de waren uit de buiken der schepen, zwierden door de lucht, legden ze neer op glijhellingen, waarlangs ze in de loodsen verdwenen, stortten ze op spoor- of vrachtwagens, die onophoudelijk door andere vervangen werden, of stapelden ze langs de wal, waar ze hun verdere bestemming hadden af te wachten'.
Toch had de vooruitgang ook haar schaduwzijde. Doordat de bevolking van Rotterdam in de eerste decennia van deze eeuw nagenoeg verdubbelde, steeg de woningnood en de werkeloosheid; menigeen kon zich, om iets te noemen, de artikelen in de door Dudok ontworpen en in 1928 geopende Bijenkorf niet veroorloven. Sociale onrust was het gevolg en mede door de Russische Revolutie raakte het politieke bewustzijn van kunstenaars, architecten, fotografen, ontwerpers en uitgevers geactiveerd; zij geloofden in de 'maakbaarheid' van de nieuwe maatschappij.
'Links Richten' heet de tentoonstelling en dat verwijst naar het gelijknamige tijdschrift dat het Arbeiders Schrijverscollectief in de periode 1932-'34 deed verschijnen. De abonnee werd in het eerste nummer meteen bij zijn lurven gepakt: 'Abonnee op Links Richten bevordert: de kunst in dienst van de maatschappij / de kunst in dienst van de massa'. Vormgever van het blad was Paul Schuitema die, om zijn opdrachtgevers uit het bedrijfsleven niet voor het hoofd te stoten, onder schuilnaam tevens opriep tot de klassenstrijd. De gengageerdheid van menig kunstenaar was toen al over haar hoogtepunt heen; gaandeweg werd duidelijk dat het communisme de beloofde heilsstaat niet dichterbij bracht. Bovendien begon zich het spook van het fascisme te roeren.
De affiches, boeken en tijdschriften op de expositie laten zien hoe de Nieuwe Typografie, genspireerd door de Russische avant-garde en De Stijl, in de jaren twintig opgang maakte. Piet Zwart en Paul Schuitema voorzagen de omslagen voor uitgeverij W. L. & J. Brusse van een schreefloze belettering en fotomontages, hetgeen drastisch afweek van de ontwerpen die S. H. de Roos jarenlang voor de Rotterdamse uitgeverij maakte. Later is het Wim Brusse, die, eveneens met een voorkeur voor de typofoto, zijn stempel drukt al kan hij zich slechts ten dele meten met zijn leermeester Schuitema.
Maar verreweg de meest geslaagde voorbeelden van de Nieuwe Zakelijkheid onstonden in opdracht van commercile, zeg maar kapitalistische ondernemingen. Vandaag zouden we het huisstijlen noemen die Zwart en Schuitema ontwierpen voor respectievelijk de Nederlandse Kabel Fabriek en de weegschalenfabrikant Van Berkel: een heldere, dynamische typografie waarbij de fotografie niet langer fungeert als esthetisch toefje maar een wezenlijk en informatief bestanddeel vormt van de compositie. Met hun vormgeving tilden Zwart en Schuitema het vak van grafisch ontwerpen definitief uit de kinderschoenen.
Ook de vrije fotografie van Zwart en Schuitema komt ruim aan bod naast de opnamen van Wally Elenbaas en Jan Kamman. Foto's van dikwijls alledaagse onderwerpen, van dichtij genomen onder een ongebruikelijke gezichtshoek waarbij de beheersing van de vele nuances van grijs tussen zwart en wit een voorname rol speelt.
De tentoonstelling geeft een compact maar treffend beeld van het revolutionaire lan waardoor de ontwerpers en architecten in de havenstad werden aangeraakt. Er hangen nogal wat foto's en affiches die behoren tot de ikonen van de fotografie en de grafische vormgeving. De ideologie die de makers ooit aanhingen is daarentegen vrijwel in nevelen verdwenen.
Hub. Hubben

Foto
	Zelfportret van Paul Schuitema

