	'Alleen hier worden barrières voor vrouwen opgeworpen' Hoofddoekjes verdelen Turkse coalitie
	Reuter
ISTANBUL
Een voorstel van islamistische (orthodox-islamitische) zijde om Turkse vrouwen in overheidsdienst toe te staan hoofddoekjes te dragen, heeft een oud debat doen opleven en heeft onenigheid gezaaid in de Turkse regeringscoalitie.
Tot dusver had premier Erbakan, de eerste islamistische premier in het moderne Turkije, zich ervoor gehoed islamitische normen te introduceren in het openbare leven, omdat zijn Welzijnspartij moet regeren met de conservatieve Partij van het Juiste Pad.
In de vastenmaand ramadan echter, heeft hij opnieuw gepleit voor het vestigen van een moskee op het Taksimplein, een uitgaanscentrum; heeft hij kortere werktijden toegestaan aan ambtenaren die het vasten bij zonsondergang willen onderbreken; en heeft hij beloofd hoofddoekjes toe te laten in overheidskantoren.
De conservatieve minister van Volksgezondheid, Yildirim Aktuna, reageerde deze week boos. 'Als de Welzijnspartij met voorstellen komt waarmee we het onmogelijk eens kunnen zijn en eraan vasthoudt, dan zal dat een voorzetting van de coalitie in de weg staan', zei hij.
Onder de huidige wetgeving kunnen vrouwelijke ambtenaren die een hoofddoekje dragen, worden bestraft en als ze dat vaker doen, kunnen ze worden ontslagen. 'Het wordt hoog tijd dat die wet wordt veranderd', zegt Esma Urun, hoofd van de vrouwenafdeling van de Welzijnspartij in de stad Konya. 'De Turken zouden volgens de regels van hun geloof moeten kunnen leven. Gezegd wordt dat Turkije een Europees land aan het worden is, maar het is ver achter bij Europa wat betreft secularisatie en vrijheid van godsdienst.'
De Turkse republiek werd in 1923 gesticht door Kemal Atatürk als een volstrekt seculiere staat op de resten van het Ottomaanse rijk dat de islam als basis had. De seculiere Turken, vooral die in het machtige leger, zijn zeer achterdochtig over elke maatregel die ze zouden kunnen uitleggen als een terugkeer naar Ottomaanse waarden.
Leden van de Welzijnspartij ontkennen ten stelligste dat ze streven naar een moslimstaat. De afgevaardigde Salih Kapusuz verklaart dat het niet de bedoeling van de Welzijnspartij is allerlei beperkingen aan te brengen. 'De mensenrechten zijn ook onze basis en we doen geen stap achteruit.'
Echte secularisten denken daar echter anders over. 'Voorstanders van de sharia (de islamitische wet) zijn hard op weg het land terug te voeren naar de Middeleeuwen', zegt Hikmet Cetinkaya, hoofdredacteur van het linkse dagblad Cumhüriyet. De regels voor de kleding van vrouwelijke ambtenaren schrijven voor dat ze het hoofd onbedekt en de haren gekamd moeten hebben. Ze werden ingesteld in de jaren na de militaire coup van 1980. Volgens vrouwen van de Welzijnspartij hebben deze regels het radicalisme aangewakkerd en hebben velen door deze 'onderdrukking' de zijde gekozen van de partij.
Leman Aksay, afgestudeerd in de chemie en voormalig voorzitter van de vrouwencommissie van de Welzijnspartij, zegt dat ze de colleges aan de universiteit een jaar lang heeft geboycot omdat ze haar sjaal niet mocht dragen. Vanwege dezelfde sjaal kreeg ze alleen eenvoudig werk aangeboden en in het bedrijfsleven kwam ze helemaal niet aan de bak.
De partij zegt ook dat ze bij de laatste verkiezingen geen vrouwen verkiesbaar heeft gesteld omdat die, als ze zouden zijn gekozen, in hun islamitische dracht geen toegang zouden hebben gehad tot het parlementsgebouw.
Gülsen Ataseven, een arts die eveneens een sjaal draagt, vindt de kledingvoorschriften beledigend voor de vromen en vindt tevens dat vrouwen dom worden gehouden omdat ze met hoofddoek niet naar school mogen. Ze vindt dat indruisen tegen internationale rechtsregels die ook door Turkije zijn getekend. 'Overal wordt geprobeerd vrouwen beter op te leiden, alleen hier worden barrières opgeworpen.'

