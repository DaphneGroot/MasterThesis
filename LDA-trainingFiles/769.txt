	Aanklaagster van Joegoslavië- en Rwandatribunaal laat zich niet klein krijgen door geldnood Arbour wil de schrik van oorlogsmisdadigers zijn
	
Van onze verslaggeefster
Hella Rottenberg

DEN HAAG
'Vanaf de dag dat ik deze baan heb, vragen mensen me: neem je ontslag als ze over drie maanden niet gepakt zijn? Natuurlijk niet! Dit is iets voor de lange termijn. Ik zal die boodschap ook gaan brengen in Kroatië, Bosnië en Servië. Als u denkt dat u het tribunaal kunt stoppen door niet mee te werken, hebt u het mis'
Louise Arbour, de nieuwe hoofdaanklager van het Joegoslavië- en Rwanda-tribunaal, is net drie maanden in functie. Ze heeft haar ontslagbrief niet geschreven, en is dit voorlopig niet van zins.
Ze maakt een doortastende een energieke indruk, een dame die vast van plan is zich niet te laten afschrikken door de hoge hindernissen die ze op haar weg vindt. De Canadese juriste volgde op 1 oktober de Zuid-Afrikaanse rechter Goldstone op.
Van hem erfde ze het Joegoslavië-tribunaal, dat naar haar zeggen loopt als 'een goed geoliede machine', en het Rwanda-tribunaal, dat zich midden in een enorme bestuurlijke crisis bevindt. De wantoestanden die ze in Kigali en Arusha aantrof zijn zo ernstig, dat de rechtbank feitelijk verlamd is.
Arbour is er in de korte tijd dat ze in functie is vier maal heengereisd. Ze rekent erop dat de VN in New York, nu er een rapport ligt over het disfunctioneren van het Rwanda-tribunaal, spoedig ingrijpende maatregelen nemen. 'Een paar personele wijzigingen zijn onvoldoende. Alles staat ter discussie. De financiering, de leiding, de staf, de organisatie. Ik hoop op een totaal nieuwe opzet, een frisse start.'
Het mismanagement bij het Rwanda-tribunaal weerhoudt Arbour er niet van om bij de VN aan te kloppen voor een substantiële verruiming van de middelen. 'Ik zal aanvoeren dat het bureau van de aanklager niet het slachtoffer mag worden van andermans fouten. Ik zal zeggen: geef me een kans de verloren tijd in te halen.'
Ten aanzien van het Joegoslavië-tribunaal stelt Arbour zich evenmin bescheiden op. Ze heeft voor 1997 om een 'aanzienlijke' verhoging van de middelen gevraagd. Volgens ingewijden gaat het om 70 miljoen dollar, het dubbele van wat de VN in 1996 aan Den Haag toekenden.
Arbour noemt het niettemin een realistische begroting, die nodig is om het onderzoek naar oorlogsmisdaden in een aanvaardbaar tempo voort te zetten . 'Onze capaciteit wordt nu uitgeput door een zes maanden durende rechtszaak, zoals die we net tegen Tadic hebben gevoerd.'
Over de verbale steun van de internationale gemeenschap voor haar werk heeft ze niet te klagen. De vredesconferentie over Bosnië in Londen, begin december, wijdde in haar slotverklaring drie alinea's aan het Joegoslavië-tribunaal. Daarin stonden beloften om Servië, Kroatië en Bosnië zwaarder onder druk te zetten; na te denken over 'verdere maatregelen' voor het oppakken van de oorlogsmisdadigers; en meer geld te verstrekken aan het tribunaal.
Het is al heel wat, meent Arbour, dat de westerse landen het VN-tribunaal niet in z'n sop laten gaarkoken, maar belangstelling tonen. De aandacht van westerse regeringen was kennelijk al flink verslapt. 'Het had ook anders kunnen uitpakken', zegt ze. Onmiddellijk effect van de toezeggingen is niet merkbaar, en dat had ze ook niet verwacht, maar 'er is weer contact met dit kantoor, er worden discussies gevoerd.'
Ze doelt vermoedelijk onder meer op een niet bekendgemaakte bijeenkomst, die vlak na de Londense conferentie in Den Haag werd gehouden. De Amerikaanse onderminister Shattuck, de Europese commissaris Bonino en enkele directeuren van invloedrijke humanitaire organisaties bespraken met Arbour de toekomst en strategie van de VN-tribunalen en het mobiliseren van steun.
Maar de realiteit van dit moment is minder rooskleurig. Arbour kampt met een acuut gebrek aan mankracht en geld. Tien medewerkers van het bureau van de aanklager, die door de Verenigde Staten aan het VN-tribunaal zijn uitgeleend, worden eind van de maand teruggetrokken. Zes andere Amerikanen moeten in maart vertrekken.
De VS werken niet langer mee met de voorwaarde die de VN aan de detachering stellen, namelijk dat voor elke gratis medewerker 13 procent 'overhead-kosten' aan de VN wordt betaald. Het tribunaal heeft geen geld en mensen om de zestien specialisten, die in concrete zaken zijn ingewerkt, te vervangen.
Arbour: 'Het tijdstip is beroerd. De begroting voor 1997 is nog niet goedgekeurd. We werken met krappe voorschotten en kunnen de gaten niet opvullen.' Daarbij komt nog, dat het principe van gratis detachering bij VN-organisaties omstreden is en serieus ter discussie staat. Mocht dit leiden tot het terughalen van alle uitgeleende medewerkers, dan is dit voor het Rwanda-tribunaal 'fataal', zegt Arbour, en voor Den Haag 'rampzalig'.
Voor de financiering van de twee tribunalen gaat Arbour in New York hard knokken. Een opkikker geeft haar de wetenschap dat 'vrienden van het tribunaal' op sleutelposten terecht zijn gekomen. Madeleine Albright (de nieuwe Amerikaanse minister van Buitenlandse Zaken) en Kofi Annan (de opvolger van VN-secretaris generaal Boutros Ghali) zijn 'fantastische mensen'. Een groot voordeel is, meent Arbour, dat het met nieuwe mensen 'een stuk eenvoudiger is ons te distantiëren van wat we met ons allen niet goed vonden in het verleden'.
Zelf distantieert zij zich van het doemdenken over de VN-tribunalen. 'Er is geen reden aan te nemen dat de tribunalen in hun bestaan worden bedreigd omdat de verdachten op vrije voeten zijn. Wie dat denkt, snapt de ware aard van het strafrecht niet. Als misdadigers wisten dat de aanklacht verdwijnt als je je maar lang genoeg verstopt, zou er geen afschrikkende werking van het strafrecht uitgaan.'
Het zou wat moois zijn, vervolgt ze, als je de boeven op die manier laat winnen. 'Je moet ze laten zien: ik ga niet weg, wij gaan niet weg. Wij zullen jullie nachtmerrie zijn! Elke morgen word je wakker en zijn wij er weer, dus je kunt beter de waarheid onder ogen zien en je laten berechten. Als iemand denkt dat-ie het uit kan zitten, kan-ie lang wachten, als het aan mij ligt.' Met deze boodschap zal ze binnenkort naar ex-Joegoslavië reizen. 'Ik ben nog geen vijftig', lacht ze, (Arbour zal volgende maand die leeftijd bereiken), 'dus ik blijf nog een tijd.'

Foto
	Louise Arbour FOTO REUTER

