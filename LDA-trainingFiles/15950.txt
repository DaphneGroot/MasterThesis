Van Starkenborghkanaal.
Het Van Starkenborghkanaal is een kanaal in de provincie Groningen dat het Prinses Margrietkanaal met het Eemskanaal verbindt. Het kanaal valt in CEMT-klasse IV (schepen tot 1350 ton) en wordt momenteel opgewaardeerd tot CEMT-klasse Va (schepen tot 2500 ton).
Geschiedenis.
In de jaren dertig van de 20e eeuw is het "grote scheepvaartkanaal van Lemmer naar Groningen" aangelegd, het huidige Prinses Margrietkanaal en het Van Starkenborghkanaal. Het Van Starkenborghkanaal is van Zuidhorn tot de Oostersluis nieuw aangelegd. Het gedeelte van Zuidhorn tot de Friese grens is het verbrede Hoendiep.
In november 1938 is het kanaal officieel in gebruik gesteld door koningin Wilhelmina. Ter gelegenheid hiervan is een plaquette aangebracht op een van de bruggen bij de Oostersluis. Het kanaal is genoemd naar de (toen) oud-Commissaris van de Koningin Edzard Tjarda van Starkenborgh Stachouwer.
Op 1 Januari 2014 zijn het eigendom, beheer en onderhoud van het kanaal door de provincie Groningen aan Rijkswaterstaat overgedragen.
Kenmerken en omgeving.
Het Van Starkenborghkanaal is 27 km lang en heeft twee sluizen. Op de waterscheiding van het Fries Zomerpeil (-0,52 mNAP) en het Electrapeil (-0,93 mNAP) ligt de sluis Gaarkeuken, ter hoogte van Grijpskerk. Op de grens van het Electrapeil en het peil van het Eemskanaal (het Winschoterpeil, +0,62 mNAP) ligt de Oostersluis in de stad Groningen.
Aan het Van Starkenborghkanaal liggen de plaatsen Stroobos, Gaarkeuken, Zuidhorn, Noordhorn, Aduard en Groningen. Streekjes en gehuchten zoals Eibersburen, Kievitsburen, Buikstede, Noordhornertolhek, Aduarder Voorwerk en Steentil liggen eveneens aan het Van Starkenborghkanaal.
