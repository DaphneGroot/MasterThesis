	Luchtreiziger klaagt over koude voeten Ballonvaarder Fossett 'zoemt voort'
	Van onze verslaggever
AMSTERDAM
Uitgerekend concurrent Richard Branson, de Virgin-topman die vorige week bijna met zijn luchtballon neerstortte in Noord-Afrika, was afgelopen nacht druk in gesprek met de Libische autoriteiten om voor de Amerikaanse ballonvaarder Steve Fossett een overvliegvergunning te regelen.
Fossett arriveerde rond middernacht boven Gibraltar in zijn poging in een ballon non-stop rond de wereld te vliegen. Hij was toen ruim 68 uur onderweg op een reis die naar verwachting achttien dagen gaat duren.
Eerder meldde hij zich niet zonder nadrukkelijke toestemming van Tripoli boven Libië te zullen wagen. 'Er is geen verbod, maar we willen niets riskeren', aldus een woordvoerder gisteravond.
De 52-jarige Amerikaanse avonturier, een gefortuneerd grondstoffenhandelaar, verlegde woensdag zijn oorspronkelijke koers, die hem over Scandinavië en Rusland had moeten voeren, naar het zuiden. Slecht weer in het noorden speelde daarbij een rol, maar Fossett was vooral beducht zonder toestemming het Russische luchtruim binnen te vliegen. Twee jaar geleden werd een Amerikaanse ballon neergeschoten boven Wit-Rusland, officieel door een communicatiestoornis. Er vielen twee doden.
De nieuwe koers voert de Solo Spirit ballon waarschijnlijk over Libië en Iran, waarmee eveneens geen overeenstemming bestaat. Branson, die voor zijn eigen mislukte poging vanuit Marokko vorige week wèl Libische permissie had gekregen, probeert die nu alsnog ook voor Fossett te regelen.
Als toestemming uitblijft zal Fossett proberen zuidelijk langs Libië te vliegen. Omringende landen hebben geen bezwaar gemaakt.
Fossett vliegt nog steeds op circa zeven kilometer hoogte met een snelheid van tegen de 150 kilometer per uur. Zijn met helium en deels warme lucht gevulde ballon wordt nu voortgedreven door de zogeheten tropische straalstroom. Deze luchtstroming bereikt op grotere hoogte snelheden tot 290 kilometer per uur. Volgens de meteorologen van het project zijn de vooruitzichten voor de komende dagen nog steeds gunstig. 'Hij zoemt maar voort', aldus de opgetogen vluchtleider Bo Kemper in Chicago.
Fossetts route voert volgens de laatste ramingen over Iran, Afghanistan, Pakistan, China, Mongolië, opnieuw China, mogelijk Korea en dan de Stille Oceaan terug naar de Amerikaanse westkust.
Bij de start maandagavond laat plaatselijke tijd in Saint Louis leek Fossett te kampen met een defect verwarmingselement in zijn cabine. Een reserve-eenheid functioneerde wel en inmiddels is ook de defecte eenheid weer gemaakt.
Vorig jaar januari ondernam Fossett zijn eerste poging om de eerste ballonvaarder te worden die rond de wereld vliegt. Hij strandde toen met technische mankementen en zware averij al in Canada.
In zijn laatste bericht naar het vluchtcentrum in Chicago meldde Fossett vanochtend vroeg dat hij last had van koude voeten. Buiten vroor het op dat moment tegen de 25 graden. 'Maar alles OK.'
Fossett is inmiddels de tweede ballonvaarder die in zijn eentje de Atlantische Oceaan is overgestoken. In 1984 lukte dat voor het eerst. Het wereld-afstandrecord van 5435 mijl, dat Fossett twee jaar geleden vestigde bij zijn solo-oversteek van de Stille Oceaan, zal naar verwachting zaterdag sneuvelen.

