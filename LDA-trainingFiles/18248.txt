 AEX-(2)KPN - WINST 96 F 2.462 MLN + 9,1%. 
 KPN meldt: 
 Met het succesvolle bod op de aandelen van het Australische transportconcern TNT 
 in 1996 is PTT post in een klap een van de vier wereldspelers geworden op het 
 gebied van tijdgevoelige distributie en logistieke dienstverlening. Door de 
 acquisitie van TNT en door de overname van de belangen van buitenlandse 
 postorganisaties in GDEW, is deze internationale koeriersdienst nu geheel in 
 handen van PTT Post. 
 PTT Post haalde hiermee twee strategische doelen binnnen; het verwerven van een 
 eigen internationaal netwerk, met meer greep op de kwaliteit van de 
 internationale dienstverlening en een grotere nadruk op groeimarkten zoals 
 internationale post, tijdgevoelige distributie en logistieke dienstverlening. 
 Door het moment van verwerving, eind december 1996, is er nog geen effect op de 
 resultaten van 1996. Wel is de acquisitie in de geconsolideerde balans van KPN 
 opgenomen. De overname zal naar verwachting reeds in 1997 een bescheiden 
 bijdrage aan het resultaat leveren. 
 Met de bundeling van de activiteiten van PTT Post, TNT en GDEW wordt dit jaar 
 een begin gemaakt, waarbij het waarborgen van de kwaliteit van de 
 dienstverlening voorop staat. 
 PTT Telecom 
 In het verslagjaar realiseerde PTT Telecom een omzetgroei van 9,3% tot f 14.276 
 miljoen. Vooral de omzetten van nationale telefonie en mobiele telecommunicatie 
 stijgen. Het bedrijfsresultaat nam toe met 8,7% tot f 3.456 miljoen. 
 Het resultaat kwam onder druk te staan door de toegenomen operationele kosten, 
 zoals wereldwijd in de telecommarkt te zien valt. Vooral de materiaalkosten en 
 de kosten uitbesteed werk stegen sterk, mede in relatie met de toegenomen 
 omzetten uit mobiele telecommunicatie en randapparatuur, maar ook door de hoge 
 kosten op het gebied van nieuwe activiteiten zoals gidsen en cards. 
 Nationale kende een omzetgroei van 9,3%, die voor het grootste deel voortkwam 
 uit telefonie activiteiten en voor het resterende deel uit een hogere omzet bij 
 de gidsen. 
 De groei van het aantal nieuwe aansluitingen was een belangrijke factor voor de 
 omzetgroei van nationale telefonie en is onder andere te danken aan ISDN 
 (Intergrated Services Digital Network) waar circa 100.000 aansluitingen werden 
 gerealiseerd. 
 De omzet bij internationale telefonie nam met f 170 miljoen af (- 7,2%). De 
 groei van het volume met ruim 7% was onvoldoende om de negatieve prijs- en 
 valuta-effecten op te vangen. 
 Mobiele telecommunicatie realiseerde een groei van 36,4%, voor het overgrote 
 deel uit de toename van de omzet ut GSM/NMT. Het aantal GSM aansluitingen 
 verdubbelde tot 484.000, het aantal NMT-aansluitingen steeg met 17,5% tot 
 320.000. Aangepaste tariefstelling, waaronder de invoering van per seconde 
 betalen per 1 oktober 1996, zorgde voor een drukkend effect op de omzet. 
 De markt wordt in zijn algemeenheid gekenmerkt door een groeiend aantal klanten 
 dat gemiddeld minder belt tegen lagere prijzen. 
 De omzet bij randapparatuur steeg met 8,9%. Vooral de verkoop van 
 bedrijfstelefooncentrales deed het goed. 
 De vraag naar huurlijnen is sterk gestegen. Als gevolg van de aanwijzing van de 
 minister van Verkeer en Waterstaat in mei 1996 werd KPN gedwongen de tarieven 
 van analoge huurlijnen met gemiddeld 20% te verlagen en die van digitale met 
 gemiddeld 30%. De gestegen vraag heeft mede hierdoor geleid tot slechts een 
 beperkte omzetstijging. 
 PTT Telecom introduceerde in 1996 een groot aantal nieuwe diensten zoals: 
 Telebericht, Telewekker, Wisselgesprek, Zeelandkaart, Chipper, Grip, 
 Landonkaart, Easy Connect en Easy Switch. 
 Ten behoeve van de ontwikkelingen op Internet gebied is per 1 januari 1997 een 
 zelfstandig bedrijfsonderdeel in het leven geroepen. 
 In het voorjaar van 1996 werd PTT Telecom geselecteerd als strategische partner 
 van de Indonesische GSM-operator PT Telekomsel. Deze onderneming waarin PTT 
 Telecom een minderheidsbelang van ruim 17% verwierf, draagt het eerste jaar al 
 bescheiden bij in het resultaat deelnemingen, evenals SPT Telecom in Tsjechie. 
 Samen met het Zweedse Telia werd in 1996 een belang van 20% genomen in Telecom 
 Eireann. Telecom Eireann zal vanaf 1997 bijdragen aan het resultaat 
 deelnemingen. Het aandeel van PTT Telecom in het verlies van Unisource is 
 gestabiliseerd, Unisource - waarvan naast PTT Telecom, het Zweedse Telia, Swiss 
 Telecom en het spaanse Telefonica aandeelhouder zijn - en AT&T richtten tweede 
 helft 1996 AT&T Unisource Communication Services op, waarin vrijwel al hun 
 Europese activiteiten zijn ondergebracht. 
 Eind 1996 is PTT Telecom gestart met het veranderingsprogramma Telecom 
 OverMorgen (TOM) met als doel de inrichting van een nieuwe organisatie, waarbij 
 een strategie van volumegroei en kostenreductie centraal staat. 
 (c) Reuters Limited 1997. 
