	Rotterdam: haven of stad
	In 1965 sloegen de Rotterdamse havenbaronnen groot alarm. De regionale arbeidsmarkt liep vast door de groei van de doorvoer van goederen en grondstoffen naar het Duitse achterland. Er waren geen Zeeuwse, Brabantse en Limburgse boeren meer te vinden die aan de oevers van Maas en Nieuwe Waterweg wilden komen werken. De haven groeide sky-high in die tijd. In het topjaar 1973 passeerde 296 miljoen ton vracht Rotterdam, al dan niet verpakt in containers.
Deze situatie doet annno 1997 haast grotesk aan. Rijnmond is veranderd in een regio met grote werkloosheid. The Port of Rotterdam schermt nog steeds trots met de status van grootste ter wereld, maar achter deze faade kampt de stad Rotterdam met enorme problemen. De laatste tien jaar loopt het aantal arbeidsplaatsen in de metropool met een procent per jaar terug. De haven, ooit banenmotor voor stad en omgeving, is door verregaande mechanisering een volautomatische wereld geworden waar geen vraag meer is naar spierkracht. De 300 miljoen ton overslag die in het begin van de jaren zeventig onder handbereik leek, is nooit gehaald.
In de poort naar Europa domineert de kapitaalsintensieve industrie, nu de scheepsbouw en het stukgoed nagenoeg zijn verdwenen. Er komt wel steeds meer bedrijvigheid, maar de directe werkgelegenheid neemt maar mondjesmaat toe. Die trend zal in de toekomst niet worden omgebogen. Het containeroverslagbedrijf ECT investeert de komende jaren meer dan veertig miljoen in de Home Terminal aan de oude Eemhaven, zonder dat er ook maar een extra arbeidsplaats bij komt.
Bij het Britse chemieconcern ICI in Rozenburg is het niet anders. Daar wordt voor zeshonderd miljoen een nieuwe fabriek voor kunststoffen gebouwd. Het aantal werknemers, 720 nu, blijft hetzelfde. Arco Chemie uit de Verenigde Staten stopt de komende jaren twee miljard gulden in nieuwe activiteiten in de havenmonding. Een mega-investering die goed is voor maximaal tweehonderd directe banen.
Air Products in de Botlek legde onlangs  raison van 150 miljoen gulden de laatste hand aan de bouw van de grootste luchtscheidingsfabriek ter wereld. Werkgelegenheidseffect: misschien een extra ploeg operators voor de centrale control-room, waar met een computer ook de drie andere vestigingen in de Mainport bestuurd worden.
De haven floreert, maar de stad profiteert daarvan nauwelijks meer. Zal dat veranderen met de aanleg van de Tweede Maasvlakte? Rotterdam ijvert sterk voor een investering van 5- tot 12 miljard gulden in een nieuw haven- en industrieterrein voor de kust bij Voorne-Putten.
Maar is die Tweede Maasvlakte haar geld waard? Kan de stad zich niet beter sterk maken voor andere sectoren dan de haven? A.Klamer, econoom en docent 'economie van de kunsten' aan de plaatselijke Erasmus Universiteit: 'Die haven is steeds meer een molensteen om de nek van Rotterdam.'
Het Centraal Planbureau bekritiseerde de ambities van de Rotterdamse haven: een industrieterrein van 500 hectare in plaats van 2000 hectare is voldoende. Daarmee kan Rotterdam bedrijven die zich bij het water willen vestigen, domicilie bieden. De havenautoriteiten verwijten 'de Haagse rekenmeesters' gebrek aan lef en visie: wie investeringen van het zakenleven niet overvloedig de ruimte biedt, remt de vooruitgang.
De Groningse econoom J.Oosterhaven adviseerde Rotterdam over de Tweede Maasvlakte en uitte zijn bedenkingen. 'Industrie- en haventerreinen zijn in essentie een privaat goed. De kosten daarvan moeten door het bedrijfsleven zelf worden opgebracht. Wij gaan toch geen subsidie gebruiken om de Duitse industrie te helpen hun goederen goedkoop aan- en af te voeren?'
Oosterhaven schat de kosten van de aanleg van een Tweede Maasvlakte van tweeduizend hectare op vijfduizend gulden per vierkante meter. 'Geen bedrijf is genteresseerd in een plekje op de Tweede Maasvlakte als de rele prijs betaald moet worden. Het is denkbaar dat bedrijven Rotterdam mijden en zich elders vestigen, waar hun komst gesubsidieerd wordt. Als andere landen zo gek willen zijn, gaan ze hun gang maar.' Zijn collega Klamer deelt in grote lijnen die opvatting: 'Als de haven inderdaad zo goed loopt, moeten ze zelf de Tweede Maasvlakte maar betalen. Ik vind het te gek dat de belastingbetaler daarvoor in zijn portemonnee moet tasten.'
Oosterhaven meent dat Rotterdam ondernemingen beter moet selecteren. Er zitten in het havengebied te veel bedrijven die niet gebonden zijn aan een kade of diep zeewater. Die zouden zich elders moeten vestigen. Op die manier komt er plaats voor uitbreiding van havenbedrijven, vindt hij. Oosterhaven noemt de chemie als voorbeeld. 'Die hoeft niet per se op dure locaties in de haven te zitten. Het grootste deel van DSM zit niet in Rotterdam, maar in het Limburgse Geleen.'
De voorzitter van de Kamer van Koophandel in Rotterdam, J.van Caldenborgh, denkt daar fundamenteel anders over: 'Eind vorige eeuw werd de Nieuwe Waterweg gegraven en daardoor ontstond de grootste haven ter wereld. Europoort lag heel lang braak en is nu vol. Met de eerste Maasvlakte ging het net zo. Daar is nauwelijks grond meer te krijgen. Voorwaarden scheppen voor investeringen, dat is wat je visie noemt. Je kunt Rotterdammers toch niet verwijten dat ze met hun inzichten in het verleden altijd fout hebben gezeten?'
'Enige grootsheid is geboden bij dit soort projecten. Nederland moet dit doen', zegt Van Caldenborgh over de aanleg van de Tweede Maasvlakte. 'Wat mij betreft hoeft dat niet in n keer tweeduizend hectare te worden, maar kan zo'n terrein ook in fasen worden aangelegd. Het is nodig voor Nederland, niet voor Rotterdam. Het is een investering in de toekomst van de nationale economie.'
Rotterdam mist de economische diversiteit en elasticiteit om het banenverlies in de haven op te vangen. De laatste ERBO-enqute van de Kamer van Koophandel, de economische barometer van de regio, schetst een ontnuchterend beeld. Terwijl de BV Nederland economisch tot grote bloei komt, stagneert de groei in Rotterdam en omstreken. 'Het relatieve aandeel van de economie van de regio Rotterdam ten opzichte van de landelijke economie, neemt verder af. Dat beeld doet zich nu al enkele jaren voor', aldus de zorgwekkende conclusie.
Uit de steekproef blijkt tevens dat de totale omzet van het bedrijfsleven zich in de regio positief ontwikkelt, maar onder de landelijke groei ligt. Terwijl Rijnmond juist een voorsprong nodig heeft om de economische achterstand op de andere regio's in te kunnen lopen.
De teloorgang van de werkstad aan de Nieuwe Waterweg heeft grote sociale gevolgen voor de 600 duizend inwoners. Bij de bevolking raakt de rek eruit. Een Rotterdams gezin moest in 1996 met twintig procent minder inkomen rondkomen dan een huishouden elders in het land. Met ruim vijftien procent is de werkloosheid ruim twee keer zo hoog als het landelijk gemiddelde.
Over de hele linie dreigt een tweedeling. Twintigduizend gezinnen gaan gebukt onder problematische schuldenlast. Van de zestigduizend Turken en Marokkanen in de stad hebben er maar achtduizend werk. Een extra probleem is de belabberde scholing: eenderde van de werkzoekenden heeft niet meer dan basisschool of een lagere beroepsopleiding. Voor de buitenwereld is Rotterdam de onleefbare stad waar scherpe tegenstellingen domineren. Dat beeld zet zich ook vast bij de populatie van de stad zelf. Veel inwoners met een baan verlaten de stad zo gauw ze zich aan het minimum-inkomen ontworsteld hebben. Ze trekken naar groeikernen tussen het groen.
Rotterdam heeft de mythe van de haven altijd gecultiveerd, zelfs lang nadat bleek dat die eerder een nationaal dan een lokaal belang dient. Daar heeft de stad zich geen dienst mee bewezen, vindt Klamer. 'Rotterdam is een stad van het verleden. Omdat stad en bevolking zich sterk met die haven blijven identificeren, loopt Rotterdam het risico de boot te gaan missen', zegt hij.
Ook Van Caldenborgh erkent dat Rotterdam gebukt gaat onder een imago-probleem. 'Als je almaar roept dat je de grootste haven ter wereld bent, schrik je bedrijven af die niet a priori op die haven zijn aangewezen. Binnenkort zijn we een keer niet meer de grootste. Dat is op zich ook niet erg; als we maar de beste zijn. Dat betekent dat we meer moeten focussen op branches die hier nog weinig voorkomen, maar die in stad en regio wel uitstekend zouden kunnen gedijen.'
Van Caldenborgh is een selfmade ondernemer. In de Botlek bouwde hij Caldic op, een goed renderend chemisch concern waar inmiddels zeshonderd mensen werken. De entrepreneur staat in de havenstad bekend om zijn maatschappelijke en culturele betrokkenheid. Hoewel ook Van Caldenborgh vindt dat stad en inwoners hun haast monomane gerichtheid op de haven moeten bijstellen, pleit hij ervoor de steven voorzichtig te wenden.
'Het heeft geen zin de haven te verguizen. We zijn er ooit groot door geworden, vergeet dat niet. Er is wl veel meer balans in de regionale economie nodig. Maar het moet hier ook geen Sillicon Valley worden. Daar bewijs je de vele laaggeschoolden geen dienst mee. Bovendien past het niet bij Rotterdam.'
Volgens Klamer wordt het een hele toer om de benodigde koerswijzigingen af te dwingen. De econoom staaft dit met een voorbeeld. De tweehonderd belangrijkste ambtenaren van Rotterdam waren onlangs in het stadhuis aan de Coolsingel bij elkaar om een strategie te ontwikkelen voor de toekomst van de stad. Hijzelf was daar een van de sprekers. Wat de top van Rotterdam naar voren bracht, stemde hem niet vrolijk.
'Het ging moeizaam. Het denken is sterk gericht op de haven, op 'globalisering'. Er was weinig bereidheid de nek uit te steken, terwijl de situatie in de stad vraagt om ondernemende ambtenaren, die weten wat er gebeurt in de stad. Dan moet je er wonen en dat doet de top van Rotterdam doorgaans niet.'
Dat een ingrijpende trendbreuk met succes te maken is, staat voor Klamer buiten kijf. Hij noemt het voorbeeld van Pittsburgh. Tot in de jaren zeventig ontleende het zijn bestaansrecht aan de staalovens die de stad tot het centrum van de zware industrie in de Verenigde Staten maakten. Tien jaar later was Pittsburgh verworden tot een economisch rampgebied. De staalfabrieken waren dicht, de werkloosheid enorm, de woonwijken verpauperd. Weer tien jaar later had zich een nieuwe aardverschuiving voorgedaan en werd Pittsburgh verkozen tot de meest leefbare stad van de VS.
'Er kwam een interessante samenwerking tot stand tussen het stadsbestuur en ondernemers. Pittsburgh werd agressief gepromoot bij nieuwe kennis-intensieve bedrijfstakken. De plaatselijke overheid investeerde veel in cultuur, goeie scholen en de schoonmaak van de stad. Het creerde een stimulerend ondernemersklimaat. Nu zit er in Pittsburgh een zeer gevarieerde medische industrie met een hoge toegevoegde waarde. Er is een Andy Warhol-museum en een bloeiende middenstand.'
Klamer ziet aan de Coolsingel langzaam het besef groeien dat het roer fundamenteel om moet. 'De bouw van de Erasmusbrug is een duidelijk signaal naar het bedrijfsleven. Ook de Kop van Zuid is een goeie zet. Het begin is er, maar het is nog lang niet genoeg.'
Rotterdam poogt zich al jaren te presenteren als Manhattan aan de Maas. Toch mist de stad aantrekkingskracht op de young professionals die de nodige koopkracht meebrengen. Van elke honderd hbo'ers of universitair geschoolden die in Rotterdam werken, zijn er maar veertig die er ook wonen. Anders dan Amsterdam ontbeert Rotterdam een stedelijke elite die sjeu geeft aan het sociaal-culturele leven en een bepaald soort bedrijvigheid genereert. Dat komt tot uiting bij het winkelapparaat, de zakelijke dienstverlening en op de woningmarkt.
'Kunstenaars vinden Rotterdam een prima stad om te werken, maar willen er niet wonen. Dat merk je ook aan het RO-theater. Onze toneelspelers pendelen elke dag tussen Amsterdam en Rotterdam', zegt Klamer, bestuurslid van het theatergezelschap.
Wat ontbreekt in de economische structuur van Rotterdam? Er gebeurt al veel om de economie hier te diversifiren, betoogt Van Caldenborgh. Maar hij onderkent de leemte. Rotterdam moet meer letten op kleinschalige bedrijven die slecht geschoolde werklozen een baan kunnen bieden, vindt de werkgeversvoorman. 'Soms zijn die mensen echt niet hoger te scholen. Wij moeten er voor zorgen dat de containers die in Rotterdam arriveren daar ook leeg worden gehaald en dat we spullen in elkaar schroeven. In de haven en de chemie is groot en massaal het motto. Wij zijn wel eens het midden- en kleinbedrijf uit het oog verloren.'
Van Caldenborgh vindt dat 'de samenleving een werkloosheidspercentage van meer dan 50 procent in sommige wijken niet mag accepteren'. Hij meent dat in dergelijke buurten een centrale werkplaats moet komen waar bedrijven in die stad werk aan uitbesteden. Hij vindt ook dat de prijs voor vestiging van bedrijven omlaag moet: 'Elders is het wel eens goedkoper.' Een teer punt is 'de redelijk verwende havenwerker'. Volgens Van Caldenborgh is die door jarenlang specifiek laden en lossen van schepen en sjorren aan lading, moeilijk om te scholen.
De stedelijkheid van Rotterdam neemt heus wel toe, betoogt Van Caldenborgh. 'Er is toch durf getoond? De paalwoningen van Blom kwamen; het Museumpark. Hotel New York was een waagstuk, de Kop van Zuid wordt momenteel gebouwd.'
Onlangs omschreef een wetenschapper Rotterdam als 'de zieke man van Nederland'. Van Caldenborgh vindt die kwalificatie overdreven. 'Misschien is er een beetje sprake van een bedorven maag', zegt hij. 'De congestie is heel acceptabel. In het centrum kun je overal lopend naar toe. Maar het imago is zwak en geeft de indruk dat je er niet lekker kunt wonen.'
De stad moet zich gaan richten op kennis, vindt Klamer. Hij somt op: kennis van logistiek, medische kennis en de Erasmusuniversiteit. 'Er is enorm veel geld te verdienen met kennis. De computerbusiness, de consultants, de communicatie, de adviseurs en de industrile innovatiebureaus zijn de economische groeiers.'
Jonge en oude Willy Wortels zouden hun intrek moeten nemen in de monumentale handelsvemen om nieuwe producten en diensten te bedenken en uit te voeren. Zoals een bedrijf dat personeelsreisjes met een multicultureel karakter organiseert: op safari in de Afrikaanderwijk met thee bij Marokkanen, een hapje eten bij Turken en dan op naar Tattoo Bob.
Klamer denkt dat Rotterdam als kenniscentrum twee vliegen in n klap slaat. Door dat soort bedrijven aan te trekken, krijgt de economie een impuls en komen er meer hoog opgeleide inwoners naar Rotterdam. Als het een mondaine, inspirerende sfeer uitstraalt, willen ook de topambtenaren weer in de stad wonen, verwacht hij. 'Dan wordt Rotterdam een andere stad met andere mensen.'
Hij vindt dat Rotterdam met de oevers van de rivier en de oude havenbekkens toeristen moet trekken. Over een klein deel van de Lijnbaan, het eerste winkelcentrum van Nederland en nu vergane glorie, zou hij een glazen koepel plaatsen en de rest met de grond gelijk maken. 'Een nieuw winkelcentrum met een recreatiepark zou de stad goed doen', zegt hij.
Volgens Klamer moet het zwaartepunt niet liggen bij de ontwikkeling van banen voor laaggeschoolden. 'Je moet ze niet laten vallen, maar je gijzelt je hele systeem door alleen maar op te komen voor die mensen.' Je moet de balans rechttrekken en inwoners met kennis en geld aantrekken. Dat biedt ook werk aan de onderkant van de arbeidsmarkt, betoogt hij.
Klamer wil een academie oprichten, waar iedereen die even het kantoor uit wil, iets anders kan oppakken. 'Moeders, managers en kunstenaars die de dagelijkse jacht even kwijt willen', zo benoemt hij zijn doelgroep. Het instituut moet 'het denken serieus nemen' en 'internationaal en prestigieus' zijn, vindt de hoogleraar van de economie in cultuur en filosofie.
Voor zijn academie heeft Klamer het oog laten vallen op Rotterdam. Maar hij twijfelt: 'Biedt Rotterdam voldoende inspiratie? Moet het toch niet Amsterdam worden? Amsterdam heeft podia als De Rode Hoed en De Balie. Rotterdam heeft dat niet. Als ze in Rotterdam niet loskomen van dat haven-denken wordt het moeilijk. Als je dat wel achter je kunt laten, liggen er prachtige mogelijkheden. Een rivier, de Nieuwe Maas, die dwars door de stad loopt, is natuurlijk heel belangrijk voor de sfeer.'
Ook Oosterhaven denkt dat Rotterdam zijn energie meer moet stoppen in het versterken van de stedelijkheid en het verbeteren van het toeristisch profiel. 'Het verbaast me dat Rotterdam zich op dat punt niet nadrukkelijker presenteert. Die haven kan als trekpleister voor toeristen misschien nog wel meer inkomsten voor stad en inwoners genereren dan als mainport'.
Het gemeentebestuur is niet doof voor dergelijke geluiden. Er is geld op tafel gelegd om de congrescentra Ahoy en de Doelen te laten uitbreiden. Aan de Wilhelminapier wordt de cruiseterminal van de Holland-Amerika Lijn in ere hersteld, zodat Rotterdam weer grote passagierschepen kan ontvangen. Verder is er het plan om de SS Rotterdam aan te kopen, de laatste oceaanstomer, die eind jaren vijftig bij de RDM-werf van stapel liep.
Rotterdam heeft op dit punt nog een lange weg te gaan. Als congresstad komt het op ruime afstand van Amsterdam en Den Haag, en moet het zelfs Maastricht voor zich dulden. 'Rotterdam is in de stedenmarkt een B-merk', aldus de plaatselijke VVV in haar meest recente marketingplan. Het onderzoeksbureau Euricur vergeleek Rotterdam met acht andere Europese haven- en industriesteden, die ook hun traditionele identiteit zijn kwijtgeraakt en zoeken naar een nieuw aansprekend smoel. Zoals: Hamburg, Lyon, Antwerpen en Genua. Rotterdam kwam in dat onderzoek als hekkensluiter uit de bus.
Jelle Brandsma
Hans Horsten

Foto
	FOTO DANIEL KONING - DE VOLKSKRANT. FOTO GUUS DUBBELMAN - DE VOLKSKRANT

