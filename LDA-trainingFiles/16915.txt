Hertachtigen.
Hertachtigen (Cervidae) zijn herkauwende evenhoevigen, die zich kenmerken door het gewei van het mannetjeshert. Een mannelijk hert heet "hert" of "bok" en een vrouwelijk hert heet "hinde". Bij reeën spreekt men echter gewoonlijk van "bok" en "geit" en bij rendieren en elanden van "stier" en "koe". Er zijn zo'n veertig soorten in 16 geslachten en vier onderfamilies.
Kenmerken.
De mannetjes (bij het rendier ook de vrouwtjes) dragen een gewei dat ze jaarlijks afwerpen, waarschijnlijk om energie te besparen in voedselarme jaargetijden. Een nieuw gewei wordt meestal groter en complexer dan het vorige. De grootte en de complexiteit van geweien tonen de gezondheid en leeftijd van de mannetjes en zorgen zo voor dominantie. Bij de Chinese waterree, een primitieve soort, ontbreekt het gewei volledig.
Herten verschillen in grootte en gewicht, van de Chileense poedoe, die slechts 38 centimeter hoog en 8 kilogram zwaar kan worden, tot de eland, die 2,30 meter hoog en 800 kilogram zwaar kan worden.
Alle herten hebben een kortharige vacht, lenige lichamen met slanke poten en nekken, een kort staartje, grote, hooggeplaatste oren en grote, aan de zijkant geplaatste ogen. Bij veel hertachtigen hebben de jongen een gevlekte vacht, die dient als camouflage op de bosbodem.
Verspreiding en leefgebied.
Herten komen voornamelijk voor in bossen en wouden, alhoewel sommige soorten ook op open grasvlakten, in moerassen en op toendra's leven. Ze leven in Europa, Azië en Noord- en Zuid-Amerika. Het edelhert komt ook voor in Noordwest-Afrika.
De vertegenwoordigers in Europa zijn: eland, damhert, ree, rendier en edelhert. In de Benelux komen het edelhert, het damhert en de ree voor. Het axishert leeft op Sri Lanka en India. De Chinese waterree ("Hydropotes inermis", langs rivieroevers in China) lijkt op een ree, maar dan zonder gewei en met uitstekende bovenhoektanden. Het moerashert ("Blastocerus dicholomus") leeft in Brazilië en het Virginiahert ten oosten van de Rocky Mountains. De kleine Chileense poedoe ("Pudu pudu") leeft in de regenbossen.
