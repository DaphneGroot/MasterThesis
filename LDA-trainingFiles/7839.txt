Kwik, Kwek en Kwak.
Kwik, Kwek en Kwak Duck zijn drie fictieve eenden die verschijnen in animatiefilms en stripverhalen rond Donald Duck, uitgegeven door Disney. De figuren verschenen voor het eerst in een krant op 17 oktober 1937. Hun oorspronkelijke Engelse namen zijn Huey, Dewey en Louie.
Achtergrond.
Kwik, Kwek en Kwak zijn een drieling. Ze zijn de neefjes van Donald Duck en de zonen van zijn zus Dumbella. Op een dag bracht Dumbella de drie bij Donald, omdat ze een ruimtereis zou gaan maken. Ze deelde mee dat ze de kinderen de week daarop zou ophalen. Ze liet echter nooit meer iets van zich horen. Sindsdien biedt Donald zijn neefjes kost en inwoning, en probeert hij hen koste wat kost op te voeden.
In het begin van hun (tekenfilm)carrière werden de petjes en hun kleding willekeurig aan elk neefje toegekend. In de jaren veertig droegen ze ook vaak een identieke outfit (meestal rood, zowel de petjes als de truien). Later kwam Disney-medewerker Dave Smith met een verklaring over de kleur van hun petjes: die zou gekoppeld zijn aan verwijzingen naar de kleuren rood, blauw en groen. Tegenwoordig hebben de tekenaars geen afspraak over wie welk petje draagt: dat kan in elke strip verschillend zijn. Als verklaring wordt vaak genoemd dat de neefjes altijd van kleren ruilen en zodoende moeilijk uit elkaar zijn te houden.
Zij praten vaak op een merkwaardige, 'hoketus'-achtige manier: vaak begint een van de drie een zin, gaat de tweede hiermee verder en maakt de derde de zin af. Kwik vraagt bijvoorbeeld "Hoe bedoelt u", Kwek vervolgt "dat nu toch weer" en Kwak eindigt met "oom Donald?".
Het karakter van de drie is in de loop der jaren duidelijk veranderd. In de oudste verhalen waren zij onschuldige, naïeve kinderen, die vaak streken uithaalden met hun oom. In latere verhalen, met name die van Carl Barks, zijn ze een stuk serieuzer en verantwoordelijker, en lijken ze zelfs volwassener dan Donald. In deze reeks hebben de neefjes veel kennis, veel moed en een enorm vindingrijk talent. Latere tekenaars als Don Rosa hebben dit concept dankbaar doorontwikkeld. Zo lieten ze Donald bijvoorbeeld de neefjes lid maken van de Jonge Woudlopers, wat sterk bijgedragen heeft aan hun verandering.
Hoewel ze echte kwajongens zijn leggen ze vaak meer verstand van zaken aan de dag dan hun beide ooms Donald en Guus samen. In het verhaal "De Miljardenerfenis" besluit Dagobert Duck hen daarom tot erfgenamen te benoemen en zowel Donald als Guus te onterven. Hier voelen de neefjes echter erg weinig voor.
Televisie.
De drie spelen de hoofdrol in de animatieserie "DuckTales", waarin Donald weer bij de marine gaat en ze daarom bij Oom Dagobert gaan wonen. Samen met Oom Dagobert, Turbo McKwek, en Lizzy Duck, Mevrouw Baktaart en Dagoberts butler Van Stoetenwolf beleven ze allerlei avonturen.
De Nederlandse regisseur van de "DuckTales", Arnold Gelderman, kreeg ooit vanuit Amerika een verbod om de stemmen van Kwik, Kwek en Kwak in de televisieserie nog langer elektronisch te bewerken. Hij antwoordde dat dat helemaal niet gebeurde. Omdat de Amerikanen dat niet geloofden stuurden ze iemand om het te controleren. De constatering was dat die aparte stemmen inderdaad uit de mond van Bob van der Houven kwamen.
De drie spelen eveneens een hoofdrol in de serie "Quack Pack". Hier zijn de drie inmiddels tieners, en hebben ze duidelijk eigen persoonlijkheden gekregen.
Stripverhalen.
Kwik, Kwek en Kwak verschenen eerder in een strip dan in de tekenfilm. De Amerikaanse krantenlezers maakten voor het eerst kennis met het drietal op 17 oktober 1937 in een krantenstrip die getekend was door Al Taliaferro.
Samen met de nichtjes Lizzy, Juultje en Babetje vormen ze de "Duckies", die in een speciale albumreeks zijn opgenomen, bestaande uit onder andere "50 vrolijke schoolvoorbeelden van de Duckies".
In de strips hebben ze een verschrikkelijke hekel aan school en proberen ze om de haverklap te spijbelen; dit gebeurt vooral in de eerste uitgave van Donald Duck na de zomervakantie. In bijna alle verhalen slaagt Donald er uiteindelijk in om ze op school te krijgen, al gaat dit niet altijd even soepel.
Enkele klasgenoten van Kwik, Kwek en Kwak zijn hun nichtjes Lizzy, Juultje en Babetje en het biggetje Keessie.
Kwok, het vierde neefje.
In de Donald Duck-strips komt het weleens voor dat tekenaars per ongeluk niet drie, maar vier neefjes tekenen. Dit vierde neefje heeft in Nederland de naam Kwok gekregen en draagt een geel pakje. In de vele jaren dat de Donald Duck bestaat, is Kwok al een paar keer opgedoken.
In Denemarken werd ook twee keer een verhaal getekend waarin Kwok voorkwam. De eerste keer haalde dit voorval daar zelfs het nieuws. De fout werd nadien echter hersteld, zodat in herdrukken van de betreffende strip wel drie neefjes staan.
Stamboom.
Kwik is aan de, Kwek aan de en Kwak is aan de kleur te herkennen.
Naam in andere talen.
De oorspronkelijke Amerikaanse namen zijn Huey, Dewey, en Louie waarmee ze zijn vernoemd naar: Huey Pierce Long (politicus), Thomas Edmond Dewey (politicus) en Louie Schmitt (animator). In het Vlaamse tijdschrift "Mickey Magazine" (1950 tot en met 1959) gingen de drie eenden door het leven als Loekie, Joost en Viktor.
