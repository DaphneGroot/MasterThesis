	Constantijn komt in Europese bureaucratie in invloedrijke positie
	Van onze correspondent
Jos Klaassen

BRUSSEL
Prins Constantijn wordt een invloedrijk ambtenaar in de Europese bureaucratie. Als lid van het kabinet van Europees Commissaris H. van den Broek is de macht van de jongste zoon van koningin Beatrix en prins Claus groter dan die van bijvoorbeeld de baas van een directoraat-generaal.
Dat Constantijn een Europese carrière ambieert, werd donderdagavond bevestigd door de Rijksvoorlichtingsdienst. De prins loopt al sinds mei 1995 stage bij de Europese Commissie. Constantijn krijgt waarschijnlijk de portefeuille van L. van der Laan, die woordvoerder wordt van Van den Broek. Zij hield zich onder andere bezig met de betrekkingen met het Europees parlement.
Eurocommissarissen hebben zelf het recht hun naaste medewerkers te kiezen en te benoemen. Het is geen zaak van de voorzitter van de Commissie. Deze is slechts primus inter pares, de eerste onder gelijken. Het college van commissarissen heeft evenmin zeggenschap. Het kabinet van een Eurocommissaris is in feite een private office.
In de Europese praktijk beïnvloeden de nationale regeringen via hun eigen Eurocommissaris en diens kabinet de gang van zaken in de Commissie. Het kabinet van een Eurocommissaris is een machtig apparaat in de Commissie - machtiger dan de directoraten-generaal, die te vergelijken zijn met ministeries.
Vaak worden kabinetsleden van een commissaris uit deze directoraten-generaal geselecteerd, maar het hoeft niet. Meestal kiest een Eurocommissaris medewerkers van zijn eigen nationaliteit. Maar oud-voorzitter J. Delors, de voorganger van voorzitter J. Santer, heeft de regel geïntroduceerd dat minstens één lid van het kabinet de nationaliteit van een andere lidstaat van de Unie moet hebben.
Behalve de Eurocommissaris heeft ook diens chef de cabinet grote invloed in de Europese Commissie. Zo had Delors tussen 1985 en 1994 de politicoloog P. Lamy als kabinetschef, die zijn ploeg volgens sommigen tot een 'elitaire commando-eenheid' had gesmeed - de Delors-mafia. Delors dankte zijn invloed in de Commissie grotendeels aan Lamy.
Elk van de leden van het kabinet van een Eurocommissaris is 'chef' van zijn portefeuille en bereidt met de collega's van de andere Eurocommissarissen het beleid voor. De vergadering van kabinetschefs maakt het beleid vervolgens besluitrijp.
Prins Constantijn valt onder de ministeriële verantwoordelijkheid. Dat betekent dat het kabinet verantwoordelijk is voor zijn woorden en daden in het openbaar.
Dat lijkt voor Friso aan het begin van zijn loopbaan nog niet zo'n probleem op te leveren. Als hij carrière maakt en misschien vaker het woord voert, ontstaat een nieuwe situatie. Dan is aan de orde of hij afspraken maakt over wat wel en wat niet te zeggen, of een andere baan zoekt, of de discussie aangaat.
Constantijns broer Johan Friso werkt sinds ongeveer anderhalf jaar bij McKinsey als organisatie-adviseur.

