Celle (stad).
Celle is een stad in de Duitse deelstaat Nedersaksen en de hoofdstad van het gelijknamige "Landkreis". De stad telt inwoners en ligt aan de Aller aan de zuidrand van de Lüneburger Heide. Celle is één van de zeven Große selbständige Städte in Nedersaksen.
De binnenstad van Celle is rijk aan vakwerkhuizen, waarvan de oudste uit de vijftiende eeuw dateren. Het voornaamste bouwwerk is echter het hertogelijke slot in de stijl van de Wezerrenaissance. Het historische centrum is in de Tweede Wereldoorlog gespaard voor bombardementen.
Geografie.
Celle is de grootste stad bij de Lüneburger Heide, en ligt ongeveer 40 km ten noordoosten van Hannover, 60 km ten noordwesten van Braunschweig, en 120 km ten zuiden van Hamburg. De oppervlakte van de gemeente bedraagt ongeveer 175 km².
In Celle mondt van rechts de Lachte en verder stroomopwaarts van links de Fuhse uit in de Aller. De Aller zelf deelt zich in twee armen, die een eiland omsluiten, waarop zich onder andere het havengebied bevindt. De oude binnenstad ligt op de linkeroever. De Aller is vanaf Celle bevaarbaar.
Omgeving.
Op 23 km ten noorden van Celle ligt Bergen, kort voor en in de Tweede Wereldoorlog bekend vanwege het beruchte concentratiekamp Bergen-Belsen.
Aan de zuidwestkant van de stad ligt de Wietzenbruch, waar zich het gelijknamige militaire vliegveld
bevindt, waarvandaan vanaf het eind van de jaren'40 een luchtbrug naar Berlijn werd onderhouden.
Annexaties.
De gemeente Celle is in twee fasen uitgebreid met hulp van annexaties tot de huidige omvang. De eerste annexatieronde vond plaats op 1 april 1939. Hierbij werden de gemeenten Altenhäusen, Klein Hehlen, Neuenhäusen, Vorwerk en Wietzenbruch opgeheven en bij Celle gevoegd. De tweede annexatieronde vond plaats op 1 januari 1973. De gemeenten Altencelle, Altenhagen, Alvern, Bostel, Boye, Burg, Garßen, Groß Hehlen, Hustedt, Lachtehausen, Ohe, Scheuen en Westercelle werden opgeheven en toegevoegd aan het grondgebied van de gemeente Celle.
Geschiedenis.
De eerste vermelding van Celle ("Kellu", wat nederzetting aan de rivier betekent) dateert van 986, maar dit Kellu was niet het huidige Celle, maar het vier kilometer oostelijker gelegen Altencelle. Al in de 11e eeuw beschikte Celle over muntrecht: munten uit de stad zijn op het eiland Sandoy in de Faeröer teruggevonden. 1292 kan als het jaar van de stichting van de huidige stad gezien worden, omdat hertog Otto de Strenge in dat jaar de burcht en het hof vanuit Altencelle hierheen verplaatste. In 1378 werd Celle de residentie van de hertogen van Saksen-Wittenberg. Vanaf 1433 resideerden er de hertogen van Brunswijk-Lüneburg. Celle was inmiddels een belangrijke handelsplaats op de route tussen Brunswijk en Bremen: goederen konden vanaf hier respectievelijk tot hier per schip worden vervoerd.
In de periode 1665-1705 beleefde Celle een bloeiperiode als adellijke residentie onder hertog George Willem. In deze periode werden de Franse en Italiaanse tuinen aangelegd en het nog altijd gebruikte barokke slottheater gebouwd.
In 1705 stierf de laatste Celler hertog en werd het vorstendom geërfd door de Welfen. George Lodewijk werd als George I koning van Groot-Brittannië. Nog steeds zijn daardoor de banden met Engeland nauwer dan in vele anderen steden van Duitsland. Ter compensatie van het verlies van haar status als residentiestad kreeg Celle verschillende bestuurlijke en juridische instellingen binnen haar grenzen.
In 1735 richtte de Engelse koning George II (keurvorst van Hannover) het beroemde "Landgestüt Celle" op. Dit is tot op heden de vestigingsplaats van de officiële stoeterij van de Hannoveraan. Het doel van George II was de plaatselijke bevolking tegen een geringe vergoeding hengsten van bijzondere kwaliteit aan te bieden.
Tijdens de Kristallnacht van 1938 werd de synagoge van Celle niet geheel verwoest, omdat zich in de nabijheid oude vakwerkhuizen bevonden. De oude binnenstad is overigens ongeschonden uit de Tweede Wereldoorlog gekomen, omdat alleen het stationsgebied werd getroffen door geallieerde luchtbombardementen. De vernietiging van de stad kon worden voorkomen door overgave van de stad aan de Geallieerde troepen in april 1945.
Met de grote herindelingsoperatie die in de jaren 1970 plaatsvond in Duitsland, verloor de stad op 1 januari 1973 de status van stadsdistrict en werd door het verlies van deze status een gemeente in het district Celle. De stad werd tevens ingedeeld in de regio Lüneburg. De wijken Ummern, Pollhöfen en Hahnenhorn werden ingedeeld bij het district Gifhorn. Sindsdien bestuurt het Kerspel Hohne zes parochies (Hohne, Helmerkamp, Spechtshorn, Ummern, Pollhöfen en Hahnenhorn) in twee districten. In 2004 werden in het kader van een bestuurshervorming alle regio's in de deelstaat Nedersaksen echter opgeheven.
Op 25 juli 1978 voerde de binnenlandse veiligheidsdienst van Nedersaksen (Duits: "niedersächsischen Verfassungsschutz") een gefingeerde aanval uit op de gevangenis van Celle. Sindsdien staat deze affaire bekend als het "Celler Loch". Het doel van de operatie was een informant in de Rote Armee Fraktion binnen te loodsen omdat deze zogenaamd de terrorist Sigurd Debus probeerde te bevrijden.
Stadsdelen.
De gemeente Celle wordt in 17 stadsdelen ingedeeld. De stadsdelen zijn: Altencelle, Altenhagen, Blumlage/Altstadt, Bostel, Boye, Garßen, Groß Hehlen, Hehlentor, Hustedt, Klein Hehlen, Lachtehausen, Neuenhäusen, Neustadt/Heese, Scheuen, Vorwerk, Westercelle en Wietzenbruch.
Gemeenteraad.
De verkiezingen voor een nieuwe gemeenteraad vinden in 2006 plaats.
