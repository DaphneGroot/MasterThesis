	De vrucht van de Statenbijbel PROEFSCHRIFT BELICHT LEESCULTUUR IN PROTESTANTS-CHRISTELIJK GEZIN
	KATHOLIEKEN lezen niet. Dat was tot halverwege de twintigste eeuw een stelling waarmee iedereen - katholiek of niet - het eigenlijk wel eens kon zijn, zo werd onlangs nog eens in de Volkskrant vastgesteld. Aanleiding om dit oud zeer te memoreren was het feit dat het dit jaar een eeuw geleden is dat Antoon Coolen werd geboren. En Coolen heeft, zoals bekend, met zijn populaire romans vol rijk rooms leven als geen ander getracht het tij van de katholieke ongeletterdheid te keren. Met succes, al zullen, behalve Coolen, ook maatschappelijke factoren als verbetering van het onderwijs en sociale stijging, aan die ontwikkeling hebben bijgedragen.
Frappant is dat het gebrek aan belangstelling in katholieke kring voor het boek en voor het lezen als vrijetijdsbesteding scherp contrasteert met de protestants-christelijke leescultuur. In met name het gereformeerde volksdeel, dat eind vorige, begin deze eeuw net als de katholieken in een hevige emancipatiestrijd was verwikkeld, werd juist gelezen dat de stukken er afvlogen. En de vraag dringt zich op hoe dit opmerkelijke verschil te verklaren is.
Het ligt voor de hand deze vraag te beantwoorden met een verwijzing naar het verschil in zondagsheiliging tussen katholieken en gereformeerden. Waar het in roomse kring niet uitdrukkelijk verboden was zich bij wijze van recreatie op de dag des Heren na de mis aan sportieve genoegens, het verenigingsleven of desnoods zelfs aan cafbezoek over te geven, bleef het gereformeerde volk weinig anders over dan in gezinsverband de taaie tijd die zich uitstrekte tussen twee kerkdiensten en het obligate draadjesvlees met stoofperen, te doden met de lectuur van boek of tijdschrift.
Het is ongetwijfeld waar. Maar de wortels van de protestants-christelijke leescultuur gaan dieper en voeren in feite terug tot wat de essentie van de Reformatie mag heten. Een belangrijk breekpunt in die godsdienstige revolte was het feit dat de ware protestantse gelovige niet langer accepteerde dat pausen, priesters en prelaten bemiddelden tussen God en hemzelf. Met name in de orthodoxe varianten van het protestantisme werd, en wordt nog steeds, erg veel waarde gehecht aan een innige persoonlijke relatie met het Opperwezen.
Naast het gebed was de individuele bestudering van Gods Woord het middel bij uitstek om die relatie te onderhouden. De uitvinding van de boekdrukkunst bracht die mogelijkheid in principe binnen ieders bereik. De roomse kerk zag het met lede ogen aan: 'iedere ketter zijn eigen letter' bracht uiteraard de centralistisch georganiseerde katholieke hirarchie in gevaar.
Nog voordat de oorlog met Spanje formeel was beslecht, werd in de bevrijde Nederlandse gebieden het plan opgevat de Bijbel opnieuw te vertalen in een voor ieder begrijpelijk Nederlands en rechtstreeks vanuit de grondtalen. Niet alleen de orthodoxe protestanten vonden dit noodzakelijk. Ook de nieuwe politieke machthebbers in Den Haag zagen het belang ervan in en waren daarom bereid dit arbeidsintensieve project te financieren.
Zo'n eenheidsvertaling zou immers een einde kunnen maken aan de godsdiensttwisten tussen preciezen en rekkelijken, die aan het begin van de zeventiende eeuw in Holland woedden. En bovendien zou zo'n echt vaderlandse bijbel de taal- en staatkundige eenheid van de jonge Republiek der Zeven Verenigde Nederlanden helpen bevorderen, was de gedachte.
Zo verscheen in 1637 de eerste druk van wat de 'Statenvertaling' zou gaan heten, met 'Eendracht maeckt macht' als een niet mis te verstaan motto op het titelblad. En er is denkelijk geen boek dat in de Nederlandse taal en cultuur zulke onuitwisbare sporen heeft achtergelaten als juist deze bijbeluitgave.
Anders dan de kerkbijbels die in de roomse kerk uitsluitend voor priesterogen waren bestemd, werd de Statenvertaling een echte huisbijbel waaruit door het hoofd van het gezin meermalen per dag werd voorgelezen en die stelselmatig ook individueel door de gezinsleden werd geraadpleegd.
Zo heeft de Statenvertaling het alfabetiseringsproces in Nederland sterk bevorderd, maar stimuleerde zij ook het lezen als vast ritueel en goede gewoonte, vooral, zij het niet uitsluitend, in de protestants-christelijke cultuur. Van die stimulans bleven de rooms-katholieken in Nederland, met name die in de toenmalige generaliteitslanden Brabant en Limburg, dus verstoken, waarmee de vraag naar de oorzaak van het katholieke gebrek aan letterlievendheid beantwoord lijkt.
Wie een boek, een academisch proefschrift nog wel, in handen krijgt dat als titel De vrucht van bijbelsche opvoeding draagt en waarin, blijkens de ondertitel, de leescultuur in het protestants-christelijke gezin tussen 1880 en 1940 onder de loep wordt genomen, verwacht daarin dit soort vragen aan te treffen en beantwoord te zien. De lezer van de dissertatie van Jacques Dane, pedagoog met een historische achtergrond, komt wat dat betreft echter bedrogen uit.
Dane's studie blijft steken in casustiek - de lezer komt veel te weten over de zogeheten zondagsschoolboekjes van weleer en over het protestants-christelijke weekblad De Spiegel -, maar dat is nog niet eens het ergste. Wat ontbreekt is een typering van de protestantse leescultuur, die stoelt op een degelijke vergelijking met andere groepsgebonden leesculturen, zoals die van de katholieken.
Dane komt in zijn hoofdstuk over De Spiegel bijvoorbeeld niet verder dan een oppervlakkige inhoudsanalyse van dit weekblad, zonder daar de inhoud van bijvoorbeeld de Katholieke Illustratie als roomse pendant naast te leggen. Hetzelfde bezwaar geldt zijn behandeling van de vraag welke criteria in protestantse kring in gebruik waren om te bepalen of een boek als gewenste dan wel ongewenste lectuur te bestempelen viel.
De enige vergelijking die hij in dit opzicht maakt, heeft betrekking op de censuur. De katholieke geestelijkheid kon de Index van verboden boeken met kerkrechtelijke dwangmaatregelen kracht bijzetten; dat was in (orthodoxe) protestantse kring, waar vader 'soeverein' in zijn gezin was, uitgesloten. En dat is wel heel mager om het kenmerkende van de protestantse leescultuur in het vizier te krijgen.
Want wat verscheen er, naast de zondagsschoolboekjes en De Spiegel, allemaal nog meer in protestantse kring? Hoe verhield De Spiegel zich inhoudelijk tot andere publieksbladen voor het protestantse volksdeel als bijvoorbeeld Timotheus en Op den Uitkijk? Zijn er gegevens te vinden waarmee de protestantse leeswoede in cijfers valt uit te drukken? En waarom was het, ondanks die leeshonger, in de onderzochte periode toch zo droef gesteld met de protestants-christelijke literatuur?
Dit laatste is in het kader van de protestantse leescultuur misschien nog wel het meest merkwaardige fenomeen. Terwijl het lezen alleszins werd aangemoedigd en een gentegreerd onderdeel van het gezinsleven vormde, kwam zoiets als een protestantse letterkunde nooit van de grond. Dat zal te maken hebben gehad met de gedachte dat lectuur in deze cultuur altijd middel was en nooit doel in zichzelf mocht zijn.
De weerzin in gereformeerde kring tegen de Tachtigers spreekt in dit verband boekdelen: daar werd de kunst zelf als evangelie gepredikt en kroonden dichters zichzelf tot God. De aantrekkingskracht van deze literaire stroming op protestantse jongeren was desondanks groot. En dat leidde tot vaak onbeholpen pogingen een eigen literatuur op papier te krijgen die net zo mooi zou zijn als die van Tachtig, maar waarin de bijbelse boodschap niettemin zou doorklinken.
Er werden eigen literaire tijdschriften opgericht. Opwaartsche Wegen was daarvan het belangrijkste, maar zou, en dat is dan ook weer opmerkelijk, nooit het niveau noch de waardering krijgen van het tezelfdertijd verschijnende katholieke letterkundig periodiek De Gemeenschap.
De tegenwerking vanuit eigen kring fnuikte de ontwikkeling van een waarachtige letterkunde van protestants-christelijke signatuur. Zoals de waarschuwingen van de gereformeerde schrijfster Johanna Breevoort. Zij hield de jeugd bij herhaling voor hoe riskant 'hooge letterkunde' kan zijn: 'Vergif in een gouden schaal is ¢¢k vergif. Lees liever een eenvoudig verhaal, al bevredigt het uw schoonheidsgevoel niet geheel.'
Op die manier werd getracht de gereformeerde zuil gesloten te houden. Dat er soms lekkage optrad en goed gereformeerde lezers in de loop van de twintigste eeuw naar lectuur gingen grijpen die door dominee en ouderling als 'minder geschikt' was beoordeeld, doet daar niets aan af.
Dane's belangrijkste stelling luidt dat het clichbeeld van een potdichte protestants-christelijke zuil aan nuancering toe is. Door echter de vooral defensieve motieven te benadrukken die in 1906 tot oprichting van De Spiegel hebben geleid, ondergraaft hij zijn eigen theorie. Spiegel-oprichter Kirchner en zijn medestanders wilden zich primair teweerstellen tegen de zuigkracht van profane bladen als Het Leven.
'Zeer veel kwaad wordt vermeden, als we in plaats van neutrale, Christelijke bladen in ons huis doen komen', zo luidde de aanbeveling. Dat er op ruime schaal aan deze oproep gehoor werd gegeven, en De Spiegel al snel een succes bleek, is het beste bewijs dat Dane's stelling niet deugt en dat de gereformeerde zuil, ook in het leesgedrag, tot 1940 grotendeels onbeschadigd bleef.
Gert J. Peelen
Jacques Dane: 'De vrucht van Bijbelsche opvoeding' - Populaire leescultuur en opvoeding in protestants-christelijke gezinnen, circa 1880-1940.
Verloren; 256 pagina's;  49,-.
ISBN 90 6550 539 3.

Foto
	Bijbellezing. SPAARNESTAD FOTOARCHIEF

