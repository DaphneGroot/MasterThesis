Haven.
Een haven is een aanlegplaats voor schepen. De benaming wordt ook gebruikt om de plek aan te geven waar goederen worden verscheept en gelost. Een ankerplaats waar geen goederen of passagiers aan wal worden gebracht noemt men een rede.
De haven van Shanghai is de grootste haven ter wereld, Singapore is nummer 2. De haven van Shanghai sloeg in 2010 ruim 29 miljoen containers over, net iets meer dan de 28,4 miljoen containers in Singapore. De haven van Rotterdam is wat betreft beide criteria de grootste haven van Europa.
Soorten havens.
Havens zijn onder andere in te delen naar gebruiksdoel, scheepstype of ligging, vorm en ontstaanswijze.
