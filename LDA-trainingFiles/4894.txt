	Ook Duinwijck snoept koploper Oosterhout een puntje af
	Van onze badmintonmedewerker
AMSTERDAM
De koploper in de eredivisie badminton, Oosterhout, zit even in de hoek waar de klappen vallen. Na het verspelen van de nationale beker werd in de competitie voor de tweede keer een punt verspeeld. Na ESCA kwam ook Duinwijck tegen het team van coach Rinus Möhlmann tot een gelijkspel (4-4). 'Deze ploeg is zeker in de dubbelspelen nogal kwetsbaar', constateerde Duinwijck-coach Alex Meijer.
In de Brabantse formatie ontbraken nog steeds Joris van Soerland en Jeroen van Dijk. Van Soerland zal er in de play-offs vrijwel zeker niet bij zijn. De op de wereldranglijst hooggenoteerde Van Dijk heeft zich contractueel wel aan de nacompetitie verbonden. De verwachting is dat Oosterhout dan vooral in mentaal opzicht wat sterker zal zijn.
Duinwijck kwam via Norbert van Barneveld/Dennis Lens in het dubbel en Frank Zonneveld en Ivor van Barneveld in de singles zelfs op een 1-3 voorsprong. Als Alex Meijer wegens ziekte niet had gekozen voor uitsluitend coaching was zelfs een 0-4 in Haarlems voordeel mogelijk geweest.
Via Dicky Palyama kwam de thuisclub terug tot 2-3. Daarna volgde het absolute hoogtepunt van de dag, de confrontatie tussen twee van de sterkste pluimbalsters van dit moment: Judith Meulendijks en Carolien Glebbeek, de nummers één en twee van de nationale kampioenschappen. Een sterke Meulendijks nam met 11-4 en 11-5 revanche voor de nederlaag tijdens de nationale bekerstrijd. Glebbeek bleek op de belangrijke momenten iets te gretig en maakte daardoor veel fouten.
De resterende dubbels werden gedeeld waardoor de ploegen uiteindelijk een remise overeen kwamen. Een goed resultaat voor Duinwijck, dat mede door het gelijke spel van Velo tegen Van Zijderveld de play-offs nauwelijks meer kan ontgaan. Meijer: 'Dan staan we wellicht weer tegenover Oosterhout. Hoewel Van Dijk er dan weer bij is, zie ik zeker kansen. Wij waren ook niet op zijn sterkst en toch is het 4-4 geworden.'


