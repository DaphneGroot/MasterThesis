	Schultz verlaat Melbourne met 48 bizarre afzwaaiers
Brenda Schultz, de onberekenbare, kon ook in AustraliÃ« haar balans niet vinden. Nadat ze zich in de eerste ronde over een rugblessure en groot pessimisme had heengezet, kreeg ze toch weer 'de zenuwen'. De Japanse Hiraki kon zich verkneukelen over Schultz' labiliteit en zegevierde met 6-4 in de derde set. Kristie Boogert werd aldus de enige Nederlandse in de derde ronde. Ze vergat haar spierpijn en zette in twee sets de Italiaanse Grande opzij.
Hoeveel Grand Slam-toernooien Schultz ook speelt - in Melbourne was het nummer 35 -, de juiste snaar lijkt ze nog steeds niet te kunnen raken. En als dat wel gebeurt, knapt die weldra weer. Tegen Hiraki, 86ste van de wereld, pakte Schultz de eerste set binnen twintig minuten met 6-0. Ze scoorde 100 procent op haar eerste opslag, heerste vanaf de baseline en leek niet te kunnen verliezen.
Maar ook zo'n gevoel is niet goed voor Schultz. Het mag haar niet te eenvoudig worden gemaakt. Alles kan bij de Amstelveense, dus ook verliezen van een twee koppen kleinere speelster die volstrekt kansloos lijkt. Schultz ging schutteren en capituleerde uiteindelijk - door de regen - in drie etappes.
Vanaf de tweede set ging Schultz in afzwaaiers grossieren. Uiteindelijk werden het er 48, waarvan 22 in de tweede en 20 in de derde set. In de derde set nam ze een voorsprong van 3-0. 'En dan jongens', zei ze quasi luchthartig na haar verlies, 'mag je niet meer verliezen'. Schultz hield zich groot, maar in de hoeken van haar ogen stonden tranen. Ze voelde zich eenzamer dan ooit na haar bizarre nederlaag. Zelfs echtgenoot Sean McCarthy en coach Dogger konden haar niet opvrolijken.
Op een ongewone manier kwam ook de overwinning van Kristie Boogert tot stand. Rita Grande, 21 jaar uit Turijn, vormde geen hindernis van belang, maar Boogert had sinds eind oktober niet langer dan een half uurtje getraind. Een slepende knieblessure dwong haar tot absolute rust, hetgeen ze als een kwelling ervoer. De Australian Open was voor haar 'ontspanning', een voorbereiding op haar daadwerkelijke rentree in het vrouwencircuit, eind deze maand in Tokyo.
Bovendien overleed vlak voor haar vertrek grootvader Boogert, haar 'grootste fan'. Daardoor miste ze de inspiratie en motivatie voor een Grand Slam-toernooi. Maar de overwinningen op Arendt en Grande compenseerden veel. 'Dit zijn morele opstekers', verbaasde zich de 23-jarige Zuid-Beijerlandse.

Foto
	Brenda Schultz reageert haar woede over het slechte spel tegen de Japanse Hiraki op het net af. FOTO REUTER

