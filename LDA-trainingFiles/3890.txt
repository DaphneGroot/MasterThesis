	Spannende zwerftocht door Rijksmuseum
	Van onze medewerkster
Ineke Schwartz

AMSTERDAM
Het 'Schattenboek', zoals het Rijksmuseum haar publicatie met de hoogtepunten uit de verzameling noemt, is het best verkopende item van de museumwinkel. Dertigduizend exemplaren worden jaarlijks afgezet. Vanaf vandaag is er ook een elektronische versie beschikbaar. De CD Rom 'Topstukken van het Rijksmuseum, een interactieve wandeling langs alle hoogtepunten uit de collectie' is na 'Collections' van Museum Boijmans van Beuningen de tweede Nederlandse museumcollectie op CD Rom.
De opzet van 'Topstukken' verschilt weinig van die van andere museum-CD Roms. Hij bevat 260 objecten en schilderijen, waaronder een aantal recente aankopen die nog niet in de boeken staan. Een voice over verhaalt over de geschiedenis van de collectie en het gebouw. Er zijn overzichten van de diverse afdelingen en de mogelijkheid om te zoeken op jaartallen, termen en namen van kunstenaars.
Een muisklik en twaalf Rembrandts verschijnen op het beeldscherm, naast een kunstenaarsbiografie. Nog een klik en de kunst toont zich in detail of een kunsthistorisch begrip wordt uitgelegd. Er kan ook in een virtuele versie van het museum 'gewandeld' worden: met behulp van de muis navigeert de kijker thuis door de zalen. Voor achtergronden van de hoogtepunten die hij onderweg passeert, hoeft hij ze maar aan te klikken.
Dat is allemaal niet origineel of bijzonder, beroemde musea als het Louvre, de National Gallery en het Muse d'Orsay zetten dit soort dingen al ruim twee jaar geleden op CD Rom. Maar het heeft zijn voordelen om wat later met een nieuw medium te komen.
Want 'Topstukken' is zeer goed gemaakt en heeft geen last van de kinderziektes, die veel andere museum-CD Roms teisteren. De kwaliteit van de afbeeldingen is opmerkelijk, de vormgeving verzorgd en de informatie logisch geordend.
Waar je op de CD Rom van het Louvre reeds na een paar muisklikken verdwaalt in de mogelijkheden en je ergert aan lange wachttijden en telkens opnieuw terugkerende toelichtingen en muziekjes die je ongewild moet uitzitten, is op 'Topstukken' steeds duidelijk in welk onderdeel van de CD Rom je je bevindt. Voice-overs en achtergrondmuziek kunnen naar wens worden aan- en uitgezet. Teksten en uitleg zijn kort, helder en informatief.
De CD Rom is niet voor kenners, maar voor een 'algemeen, niet kunsthistorisch geschoold publiek', aldus het museum. Wat het er niet bijvertelt (maar wel hoopt) is dat het met behulp van dit elektronische medium nieuwe groepen jonge bezoekers kan aanboren. De grootste afnemers van kunst- en museum CD Roms zijn immers ouders die willen dat hun computerkind behalve spelletjes ook nog wat nuttigs en cultureels op het scherm te zien krijgt.
Nu zijn de meeste kunst- en museum CD Roms veel te braaf en te saai om kinderen en jongeren (en de meeste niet-kunsthistorisch geschoolde volwassenen) te interesseren, maar 'Topstukken' maakt een goede kans op aandacht. De pronkstillevens, de Chinese terracotta krijgers en de balpootkasten zijn zo fraai en aantrekkelijk gepresenteerd, dat ze automatisch nieuwgierig maken naar hun achtergrond. Ook de virtuele tocht door het gebouw is - in tegenstelling tot de meeste virtuele museumwandelingen op CD Rom of Internet - zeer geslaagd.
De zalen zijn zo goed gefotografeerd en aan elkaar gemonteerd dat het een spannend avontuur wordt om het gebouw, met al zijn hoeken en gaten en collecties, te onderzoeken. Telkens weer word je nieuwsgierig welke objecten er om de hoek staan of hoe dat schilderij, waar je een detail van zag, er in zijn geheel uitziet. De CD Rommer mag zelfs meer dan de reguliere bezoeker: zonder afspraak een kijkje nemen in de bibliotheek en de studie-collectie.
'Topstukken' werd niet door het Rijksmuseum geproduceerd, maar door elektronica-uitgeverij IDG. Of van dit medium ook dertigduizend verkochte exemplaren per jaar haalbaar zijn, durft het bedrijf nog niet te zeggen. Maar het gaat wel opvallend goed: nog voor de CD uitkwam, waren al zesduizend exemplaren verkocht.
De CD Rom 'Topstukken van het Rijksmuseum' is vanaf vandaag verkrijgbaar in het museum en de boekhandel,  59,50.

Foto
	CD Rom 'Topstukken' van het Rijksmuseum

