Xenix.
Microsoft Xenix 1.00 op een 5Â¼-inch floppy disk.Xenix (of XENIX) was een besturingssysteem dat in de jaren 80 van de 20e eeuw ontwikkeld en verkocht werd door Microsoft. Xenix was een variant van Unix, ontwikkeld onder licentie van AT&T/Western Electric. In 1989 liet Microsoft het over aan de toenmalige dochteronderneming SCO, die Xenix sindsdien verhandelt als SCO UNIX. Gemeten naar het aantal computers was Xenix eind jaren 80 de meest gebruikte variant van Unix.
Xenix was aanvankelijk een variant van Unix versie 7; latere versies waren gebaseerd op System III en System V. Xenix draaide op een aantal verschillende platformen, waaronder de DEC PDP-11, de Apple Lisa, verschillende computers met Zilog Z8001 en Motorola 68000-processoren, maar vooral op personal computers. Microsoft gebruikte intern ook Xenix-versies voor de VAX en Sun-3. Het werd binnen Microsoft tot ca. 1992 gebruikt, onder andere om MS-DOS te ontwikkelen. Vroege versies van MS-DOS werden aangeprezen met "Xenix compatible" mogelijkheden (met name 2.0, waarin subdirectory's werden toegevoegd).
Eindgebruikers kochten Xenix niet direct van Microsoft, maar van OEMs als Intel, Tandy, Altos en SCO, die het systeem aanpasten voor hun eigen computertypes.
In 1989 werd Xenix door SCO omgedoopt in SCO UNIX. Versie 3.2.4 was de laatste versie die nog de naam Xenix droeg. Tegelijkertijd voltooide AT&T System V.4, waarin System V.3, 4.3BSD, SunOS en Xenix samengevoegd werden.
