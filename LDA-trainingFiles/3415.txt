	De tovenaar van Tatabanya
	'Werkvoetbal houdt Feyenoord overeind', constateerde een recente kop in het sportkatern. Werkvoetbal, legt HP/de Tijd-redacteur Arno Kantelberg uit in zijn woordenboekje Voetbaltaal - Van aanspeelpunt tot zwabberbal (Prometheus;  19,90) is 'een speelwijze die is gebaseerd op inzet en kracht in plaats van techniek en vernuft'. Het tegenovergestelde is sambavoetbal, vernoemd naar de technisch briljante spelers uit Brazili.
Voetbaltaal, de verzamelnaam voor de typische woorden en uitdrukkingen van voetballers, supporters en sportverslaggevers, is voor een deel vaktaal. Zo beschrijft werkvoetbal in n woord een speelwijze, net als countervoetbal ('verdedigende manier van voetballen waarbij het vijandelijke doel slechts met plotse, zeldzame uitvallen wordt genaderd'). Aansluitingstreffer is een economische term voor het doelpunt dat de achterstand tot n punt verkleint.
Maar voetbaltaal is ook een groepstaal, een bargoens waarin alom bekende zaken net even anders heten. Alleen in voetbaltaal 'teistert Koemans schot het houtwerk' (dat eigenlijk van aluminium is). Spelers krijgen geen rode kaart, maar lopen ertegenop. Ploegen die er niet in slagen een achterstand weg te werken, 'lopen achter de feiten aan'.
Voetbaltaal is ballotage, schrijft Kantelberg. Het taalgebruik benadrukt de saamhorigheid en sluit leken uit van de conversatie. Hij presenteert zijn boek daarom als 'een inburgeringscursus voor voetbalvreemdelingen', wat niet wegneemt dat het waarschijnlijk vooral gelezen zal worden door ingewijden die pagina na pagina hun eigen nestgeur kunnen opsnuiven.
Het jargon moet volgens Kantelberg bovendien het onbeschrijfelijke beschrijfelijk maken, de wedstrijd beeldend tot leven wekken voor de ongelukkigen die hem niet zelf hebben gezien. Dus komen spitsen 'eenzaam op een eiland te staan' en krijgt een speler de bal 'panklaar' of 'op zijn stropdas' aangereikt.
Een bron van voetbalwoorden die Kantelberg niet noemt, is de angst voor verveling. Omdat de gebeurtenissen op het veld uiteindelijk weinig gevarieerd zijn, zoeken verslaggevers de variatie in de taal. Dus wordt de bal het leer, de knikker of de pepernoot, is de voormalige Feyenoord-Hongaar Jozsef Kiprich een zin later 'de tovenaar van Tatabanya' en wordt NAC's Archil Arveladze ter afwisseling opgevoerd als 'de Georgische pingeldoos'.
Veel van de woorden uit Voetbaltaal werden eerder verzameld in het gelijknamige boekje van Ren Appel uit 1990 en in Marc de Costers Woordenboek van jargon en slang (1992). Maar Kantelberg nam ook nieuwkomers op, die ontwikkelingen op en rond het veld weerspiegelen. Zo registreert hij kabel, voor het verbond van Surinaamse spelers, dat bekend werd na Nederland-Ierland in 1995 (let op het ontbrekende lidwoord: 'Wij zijn kabel'). Een voorbeeld van 'kabeltaal' is panna, de bal tussen de benen van de tegenstander doorspelen, ook bekend als poorten. Nieuw is ook de Schwalbe, de Duitse term voor de actie van de speler die theatraal ter aarde stort om een overtreding van een tegenstander te suggereren.
Waar dat kan, vermeldt Kantelberg de geestelijke vaders van de uitdrukkingen. Bobo is verzonnen door Joop Niezen, de hoofdredacteur van Sport Internatioonal, maar bekend gemaakt door Ruud Gullit. Klokketorense Boys en FC Schubbekutterveen, voor prutsverenigingen, komen uit de koker van trainer Fritz Korbach. Johan Cruijff bedacht leerproces als excuus voor een elftal dat vaak verliest. Hij is ook de onbetwiste meester in het gebruik van het 'voetballers-je', als vervanging voor ik of wij. Cruijff over de behandeling van de knieblessure van zijn zoon Jordi: 'Je bent geen van tween dokter, dus moet je luisteren en proberen het goeie eruit te pikken.'
Peter Burger

