	De keus tussen Hoeve-Logies of Hotel de Boerenkamer
	HIJ WAS EEN verwoed gebruiker van de Gtes de France; in tien jaar had hij een keer of vijftig als toerist overnacht op het Franse platteland. Zo'n systeem, met een gids vol logeeradressen bij de boer, moest volgens hem ook in Nederland mogelijk zijn. Joan Tooten, onderwijspsycholoog met werkervaring bij boerenorganisaties, begon te bellen met boerenverhuurders. Het resultaat ligt sinds kort in de boekhandel: Hoeve-Logies in Nederland, 'gids voor een sfeervol verblijf op de boerderij'.
Tooten: 'Ik wilde uitgebreide informatie over onderdak bij boerenbedrijven in Nederland systematisch bundelen en zo goed mogelijk toegankelijk maken. In andere landen gebeurt dat al: in Gtes de France werken boeren- en toeristische organisaties samen, in Engeland beheert de Farmers' Union het Farm Holiday Bureau en ook in Belgi bestaat zo'n systeem. En allemaal met hetzelfde doel: een nieuw agrarisch product.'
Logeren op het platteland, aldus Tooten, brengt op een leuke manier contact tussen boer en burger tot stand. En inzicht in de dagelijkse gang van zaken op het boerenbedrijf verbetert het imago ervan. Geen wonder dat het ministerie van LNV, met het oog op plattelandsontwikkeling, voor de productie van de gids een startsubsidie verleende.
Hoeve-Logies in Nederland bevat 71 logeeradressen bij boeren en tuinders in het hele land. Dertig bieden logies en ontbijt gedurende een kort verblijf, de rest verhuurt accommodaties voor n of meer weken op basis van volledige zelfverzorging. De omvang van de logeeradressen varieert van n tweepersoonskamer tot ruimte voor zeventig mensen. Een aantal adressen beschikt ook over een (mini)camping, en op dertig boerenbedrijven kunnen gasten zelfs hun eigen paard meenemen.
De aangesloten boeren stellen zelf hun prijs vast, net zoals ze vrij zijn bij de inrichting van hun logeerruimte. Een nacht op het akkerbouwbedrijf van de familie Boot in Noordwelle kost 25 gulden, bij melkveehouder Klaas Keetman in Schagen een tientje meer, maar voor dat bedrag stelt hij zijn keuken en woonkamer open. De familie Schmitz in Melick, eveneens met een melkveebedrijf, vraagt vijftig gulden; zij onthaalt elke log op Limburgse vlaai of Roerdaler koek.
Bespreken en reserveren moet rechtstreeks bij de boer gebeuren. De gids waarschuwt dat telefonisch contact zoeken met een druk boerenbedrijf niet altijd eenvoudig is. 'In de avonduren en 's middags tussen 12 en 13 uur maakt u in de regel de meeste kans.'
Het aantrekkelijke ogende boekje geeft van elk logeeradres een uitgebreide beschrijving met kleurenfoto. Er is een regionale onderverdeling naar agrarische activiteit; wie na een tuinbouwbedrijf ook eens een kaasmakerij of een ecologische kruidenteler wil aandoen, heeft het voor het kiezen. Opvallend veel aandacht besteedt de gids aan de achtergronden van het plattelandslogeren. Een apart hoofdstuk geeft inzicht in de Nederlandse land- en tuinbouw. Ook zijn verhuurders en gasten uitvoerig aan het woord gelaten over hun ervaringen.
Steeds meer boeren, zowel akkerbouwers als veehouders, worden aan productiemaxima gebonden. Om hun inkomen toch op peil te houden, beginnen ze nevenactiviteiten, vaak op het terrein van recreatie en toerisme. Ze verhuren kano's, geven cursussen kaasmaken of beginnen een minicamping. Ook logeerruimte is bij veel boeren voorhanden doordat de opzet van het bedrijf is veranderd of de kinderen het huis uit zijn. De meeste bij Hoeve-Logies aangesloten boeren hebben dan ook al enige jaren ervaring met het ontvangen van gasten.
'Het gaat hier niet om puur opportunistisch gedrag', aldus uitgever Ton van Schie bij de aankondiging van de gids Hoeve-Logies. 'De intentie om het imago van de landbouw te verbeteren en het plezier in het werk zijn vrijwel altijd belangrijker dan de inkomsten.' Veehouder Wim Renders uit Aarle-Rixtel bekijkt de zaken anders nuchter. 'Het gaat om de meerwaarde van je bedrijf, om omzetverhoging. Via zo'n gids kun je je goed profileren en meer gasten bereiken.'
Wim en zijn vrouw Rina hebben al drie jaar een kleinschalige camping en logies-met-ontbijt-verblijf. Ze besloten te gaan verhuren omdat ze het rechtstreekse contact met de consument misten. Enkele duizenden mensen zijn sindsdien bij hen over de vloer geweest. Vooral 's zomers is het druk; Wim Renders hoopt door de gids meer slapers te trekken in de andere seizoenen.
Er komen veel ouderen, familiegezelschappen die iets te vieren hebben, en mensen die tijdelijk in de buurt werken, zoals vertegenwoordigers. Laatst kregen ze buschauffeurs te logeren die dagtochtjes maakten in de omgeving; stonden er zes bussen op het erf.
'Een grote groep zoekt sfeer', zegt Wim Renders. 'Maar wel binnen een bepaald budget.' Joan Tooten heeft de indruk dat veel bezoekers, vooral de wat beter gesitueerde vijftig- en zestigplussers, het buitengebied opzoeken voor rust en duisternis. 'Aan de andere kant kan het gebeuren dat er een landbouwmachine met vol licht langskomt als de gast ligt te slapen. Dat is de charme van het platteland; het hoort er nou eenmaal bij.'
In welke mate de boeren tijd hebben voor hun gasten, hangt samen met de drukte op het bedrijf. Een beetje hulp is echter niet altijd mogelijk of gewenst. 'Ik ben daar niet zo'n voorstander van', zegt Wim Renders in de gids. 'Er gaat wel eens iets mis tijdens het werk of met de dieren. Als gasten daarbij zijn, kunnen ze er een vervelend gevoel aan overhouden en dat is nu juist niet de bedoeling.' Veel van zijn collega's zien meer nut in kijken dan helpen. Alleen bij de hooiwinning zijn extra handen altijd welkom. Machines, apparatuur en schuren zijn echter vaak taboe. Tooten raadt de lezers een WA-verzekering aan: 'Bedenk dat u gast bent op een bedrijf in werking.'
EN HEEL andere vorm van boerderijtoerisme is Hotel de Boerenkamer in het Noord-Hollandse veenweidengebied. In tegenstelling tot wat de naam doet vermoeden, is het geen knus hotel, maar een verzameling kamers in verschillende boerderijen, verdeeld over de driehoek Amsterdam-Alkmaar-Hoorn. Het project ging een half jaar geleden van start.
Een van de grote verschillen met Hoeve-Logies is de verplicht luxueuze standaard. Het gebodene mag in niets onderdoen voor een 'echte' hotelkamer: de bedden zijn groot, de stoelen lui, het bad bubbelt. Een ander verschil is de prijs. Een tweepersoonskamer kost 115 gulden en moet voor minimaal twee nachten worden geboekt. Maar per overnachting wordt - nog een verschil - vijf gulden gestort in een fonds voor natuurbehoud. Met dat geld worden onder meer de walkanten van sloten gerepareerd en de nesten van weidevogels beschermd.
Hotel de Boerenkamer is een initiatief van de stichting Passepartout, een samenwerkingsverband van horeca-ondernemers die trots zijn op hun regio. Om meer streekproducten op het menu te kunnen zetten, haalden ze veehouders in de omgeving over bijzondere runder- en lamsrassen te telen. De restaurateurs beloofden een meerprijs te zullen betalen voor het kwalitatief goede vlees. Een van hen, Hans Rijks uit Wormerveer, kreeg een ingeving toen hij voor de zoveelste maal zo'n riante Noord-Hollandse stolpboerderij betrad.
'Ik dacht: als vijftig boeren zelf investeren in twee gastenkamers, dan hebben we er hier een hotel bij van honderd kamers.' Inmiddels hebben achttien boeren hun stolp verbouwd; gezamenlijk verhuren ze 32 kamers. Rijks noemt het project een succes als elke kamer gemiddeld 125 nachten per jaar is bezet. Vooralsnog gaan de zaken goed. 'We zijn al voor de hele maand februari volgeboekt.'
Zowel met het vlees- als het verhuurproject heeft de stichting dezelfde doelen: extra inkomen voor de boeren, promotie van het agrarisch bedrijf en instandhouding van het landschap. 'Van al onze producten wordt een deel afgedragen aan de bescherming van het milieu.' Dat geldt voor elke kilo vlees, voor elke overnachting, en voor elke dinerbon van zestig gulden, waarmee gasten terecht kunnen bij 25 restaurateurs.
De ondernemers proberen ook een potje aan te leggen voor over twee jaar, wanneer de subsidie voor waardevolle cultuurlandschappen wordt beindigd. De afgelopen twee jaar kreeg het veenweidengebied jaarlijks 2,6 miljoen gulden WCL-subsidie.
Met het oog op promotie van het gebied heeft de stichting toeristische Passepartouts ontwikkeld, fiets- en kanotochten met tussenstops bij horeca-gelegenheden. De kanoroutes blijken een dubbele functie te hebben: ze worden ook door schaatsers gebruikt. Rijks: 'We dachten dat het vooral tussen mei en september druk zou worden in Hotel de Boerenkamer. Maar veel gasten kwamen al in januari. We zitten immers aan een mooi schaatsgebied.'
Ook in de doelgroep heeft de stichting zich enigszins vergist. 'Veel vijftigplussers, dachten we, en veel tweeverdieners: beter opgeleiden met te veel werk en te weinig tijd voor zichzelf en hun relatie.' In de praktijk melden zich vooral gezinnen met kinderen en actieve stellen. Of die interesse hebben in het boerenbedrijf? 'Geen idee, dat moeten we nog zien.' Boeren moeten ook zelf maar bedenken of ze hun gasten willen informeren, vindt Rijks. Wel weet hij dat een voor de grap georganiseerde cursus handmelken een doorslaand succes was, dus misschien krijgt die een vervolg.
Hoeve-Logies in Nederland, uitgeverij Roodbont,  32,50; ISBN 90 75280 11 4. De gids is te bestellen op 0575-54.56.88 en te koop in ANWB-winkels. Informatie over Hoeve-Logies: Postbus 73, 2390 AB Hazerswoude, telefoon en fax: 0172-58.63.40.
Hotel de Boerenkamer, Antwoordnummer 853, 1130 WE Monnickendam, 0299-655.726. Reserveren is ook mogelijk via de VVV's.

Foto
	FOTO HARRY COCK

