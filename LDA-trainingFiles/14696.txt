Te Deum (hymne).
Het "Te Deum" (de eerste twee woorden van "Te Deum laudamus", Latijn voor "Wij loven U, O God") is een hymne op basis van de Bijbel, die in de liturgie van de christelijke kerken waaronder ook de Rooms-Katholieke Kerk gebruikt wordt. De lofzang is ontstaan rond het jaar 400 n.Chr., gesteld in ritmisch proza en wordt tegenwoordig toegeschreven aan Nicetas van Remesiana. Legendarisch is het verhaal dat bisschop Ambrosius van Milaan deze tekst in beurtzang met Augustinus zou hebben gezongen ter gelegenheid van diens doop. Het "Te Deum" wordt daarom ook wel de "Ambrosiaanse lofzang" genoemd.
Bij plechtige dankdiensten, na processies en bij liturgische diensten voor de vorst(in), wordt nog vaak het "Te Deum" gezongen. Men kan de lofzang ook nog vaak horen bij parochie- en priester-jubilea en soms bij speciale gelegenheid tijdens het Lof. Het "Te Deum" kan ook gezongen in de vigilie, de plechtige vespers op de vooravond van kerkelijke hoogfeesten.
Muziek.
De Latijnse tekst is dikwijls gearrangeerd voor koor en orkest, onder andere door Joseph Haydn (2×), Wolfgang Amadeus Mozart, Hector Berlioz, Jean-Baptiste Lully, Anton Bruckner, Giuseppe Verdi in zijn ("Quattro pezzi sacri") en van Marc-Antoine Charpentier. Er bestaat ook van deze lofzang in het Latijn een versie die op gregoriaanse wijze wordt gezongen. In de Anglicaanse kerk werd de Latijnse tekst in het Engels vertaald en klinkt het "Te Deum" in combinatie met het "Jubilate" na de eerste en tweede lezing in de morgendienst (matins). Er bestaan veel composities voor deze uiting van het "Te Deum" uit vele tijdsperioden van onder anderen Henry Purcell, John Rutter (2×), Herbert Sumsion en Charles Villiers Stanford en nog veel andere Engelse componisten waaronder ook Georg Friedrich Händel (3×) en William Walton, deze laatste ter gelegenheid van de kroning van koningin Elizabeth. Benjamin Britten schreef er ook twee: "Te Deum" en "Festival Te Deum".
Doorgaans worden de uitzendingen van Eurovisie ingeleid op de klanken van de intro van het "Te Deum" van Marc-Antoine Charpentier, waardoor deze openingsmelodie soms beter bekend is als de Eurovisiemars.
De geest van deze lofzang vindt men ook terug in de Duitse, van oorsprong Lutherse, lofzang "Grosser Gott wir loben Dich", waarvan het Nederlandse "Grote God, wij loven U" (Liedboek voor de Kerken, nr. 444) een vertaling is. Ook gezang 399 op de melodie van psalm 89 is afgeleid van het "Te Deum". Het werd berijmd door Ahasverus van den Berg (1733-1807).
