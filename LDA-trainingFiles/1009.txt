	Italiaanse minister zet het hele onderwijs op zijn kop
	Van onze correspondent
Jan van der Putten
 ROME
Italië discussieert gepassioneerd over het ontwerp van een mammoetwet, die in het basis- en voortgezet onderwijs geen steen op de andere zal laten. Belangrijkst is dat de leerplicht met twee jaar wordt verlengd; alle kinderen tussen de vijf en de vijftien zullen voortaan naar school moeten. Tot nu toe geldt de leerplicht van zes tot veertien jaar.
Het huidige openbaar onderwijs in Italië is een ode aan de prehistorie. De inrichting dateert van 1923, de laatste hervorming van 1962. Sindsdien hebben tientallen regeringen beloofd de leerplicht te verlengen. Er gebeurde niets, behalve dat het onderwijs steeds verder in verval raakte. De bijna negen miljoen kinderen leren weinig. Of ze worden, vooral in het zuiden, voortijdig van school gehaald. Een gemiddelde Italiaan heeft zes jaar en één maand op school gezeten.
De voorbereiding op het hoger onderwijs is zo gebrekkig, dat twee op de drie studenten afhaken. Nergens in Europa is deze universitaire 'sterfte' zo groot. De motivatie van de haast een miljoen leerkrachten is dikwijls even gering als hun salaris en ze staken graag, even graag als de oudere leerlingen hun lycea bezetten. Volgens het huidige systeem volgt na de kleuterschool de lagere school voor zes- tot elfjarigen, gevolgd door de driejarige 'lagere middelbare school'. Daarna kan een veertienjarige worden losgelaten op de maatschappij.
De meeste jongeren gaan naar een vakschool of naar het 'hoger voortgezet onderwijs'. Deze vijfjarige school heeft ruim honderd types: van het oude 'klassiek lyceum' tot een kunstenaarsopleiding. De scheiding tussen deze schooltypen is streng. Wie de verkeerde school heeft gekozen, kan niet meer terug. Het eindexamen opent de poort naar de universiteit. Maar de toegang is niet meer onbeperkt: steeds meer faculteiten houden, vaak onder heftige protesten van de studenten, toelatingsexamens.
In de laatste verkiezingscampagne beloofde de centrum-linkse kandidaat Romano Prodi, die zelf vele jaren hoogleraar is geweest, absolute prioriteit te zullen geven aan het onderwijs. Na zijn zege benoemde Prodi als onderwijsminister de fractievoorzitter van de linkse PDS in de Kamer, Luigi Berlinguer, oud-rector van de kleine universiteit van Siena. Het was de eerste keer sinds de oorlog dat een niet-christen-democraat op onderwijs kwam. Sommige kringen vreesden zelfs voor communistische indoctrinatie.
Berlinguer heeft nu een plan geproduceerd dat geen hervorming, maar een revolutie van het onderwijs betekent. Zijn uitgangspunten zijn: verlenging van de leerplicht, stroomlijning van de schoolcycli, vergemakkelijking van de keuze van schooltype en van de mogelijkheid om van type te veranderen.
Kleuters van vijf zijn voortaan leerplichtig. Na een jaar volgt de basisschool, verdeeld in drie perioden van elk twee jaar. Als ze twaalf zijn, stappen de leerlingen over naar de nieuwe driejarige 'oriënteringsschool'. Daar krijgen ze, naast een serie basisvakken, een globaal overzicht van de keuzemogelijkheden op wetenschappelijk, professioneel, technisch en artistiek gebied.
De laatste, niet meer verplichte cyclus is het hoger voortgezet onderwijs, dat van vijf jaar zal worden teruggebracht tot drie. Daar zal grotere nadruk komen op de beroepskeuze en op praktische kennis. Het voortgezet onderwijs houdt op als de leerlingen met het bereiken van de achttienjarige leeftijd volwassen zijn geworden.
De oude lesprogramma's en schoolboeken gaan de prullenmand in. Uit de wereld van onderwijs, kunst en pers zijn dertig experts benoemd die een opzet gaan maken voor nieuwe programma's. De minister heeft al gezegd dat er nieuwe vakken komen zoals informatica, film, behoud van het cultureel erfgoed en misschien ook tuinieren.
Het plan-Berlinguer is enthousiast ontvangen. Behalve dan bij de conservatieven die hun wereldbeeld zien instorten, de uitgevers van de bestaande schoolboeken en bij een beweging die in Straatsburg een klacht gaat indienen omdat de invoering van de leerplicht voor vijfjarigen de mensenrechten zou schenden. Volgens een peiling is 69 procent van de Italianen voorstander van het plan, en van de ouders met schoolgaande kinderen zelfs 77 procent.
Berlinguers tijdschema voorziet in discussies over zijn plan tot maart. Binnen een jaar volgt dan aanvaarding van het wetsontwerp.

