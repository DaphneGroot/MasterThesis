	Kroongetuige tegen de Hakkelaar eist rectificatie van EO
	Van onze verslaggever
AMSTERDAM
Fouad Abbas, kroongetuige in de Hakkelaar-zaak, voelt zich aangetast in zijn 'eer en goede naam' door een uitzending van de Evangelische Omroep. Komende maandag eist hij samen met zijn vriendin Ann
Deckers in een kort geding voor de Amsterdamse rechtbank rectificatie van berichten in het programma Tijdsein over zijn vermeende betrokkenheid bij vrouwenhandel en kinderprostitutie.
Tijdsein weigert te rectificeren. 'We zouden het een volgende keer inhoudelijk precies hetzelfde formuleren', zegt Tijdsein-eindredacteur H. Bijleveld. 'We hebben dan ook geen enkele reden om aan de vraag tot rectificatie te voldoen. De rechter moet maar beslissen. Overigens is de Belgische zaak voor onze verslaggevers nog niet afgedaan.'
In haar uitzending van vorige week woensdag presenteerde de EO Abbas en Deckers als leidende figuren in de vrouwenhandel en kinderprostitutie in Antwerpen. Daarvoor zouden ook minderjarige asielzoekers uit Nederland worden gerecruteerd. De Antwerpse wethouder P. Sörensen was een van de bronnen. Zij heeft afstand gedaan van haar uitlatingen in het programma.
De uitzending van Tijdsein veroorzaakte vorige week opschudding in het proces rond Johan V., alias de Hakkelaar. Kroongetuige Abbas, die contacten legde tussen de Pakistaanse en Nederlandse drugshandel, heeft tegenover justitie nooit melding gemaakt van dergelijke activiteiten. Het Amsterdamse Openbaar Ministerie liet vorige week in antwoord op vragen van de advocaten van de bende van de Hakkelaar al weten dat er in België geen enkel politieonderzoek gaande is naar de betrokkenheid van Abbas en
Deckers bij genoemde delicten.


