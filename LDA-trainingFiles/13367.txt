Willemstad (Curaçao).
Willemstad is de hoofdstad van Curaçao, en de voormalige hoofdstad van de Nederlandse Antillen. De stad telt ongeveer 140.000 inwoners en daarmee is het de grootste stad van de Kleine Antillen. Wegens de "Hollandse" architectuur wordt Willemstad soms wel het "Amsterdam van het westelijk halfrond" genoemd. De architectuur van veel kenmerkende bouwwerken in Willemstad is echter van Portugese oorsprong, en in mindere mate van Nederlandse oorsprong.
De stad ligt aan de zuidoostkant van Curaçao, aan een natuurlijke haven, Schottegat genaamd, die via de Sint Annabaai met de Caraïbische Zee in verbinding staat. Aan weerszijden van de Sint Annabaai liggen de stadsdelen Otrobanda en Punda, deze worden sinds 1886 verbonden door de Koningin Emmabrug (in de volksmond "pontjesbrug" genoemd). Tegenwoordig gaat het meeste verkeer over de Koningin Julianabrug.
Geschiedenis.
Curaçao werd aanvankelijk bewoond door Arowakken, en werd in 1499 door de Spanjaarden ontdekt. Zij zouden op 26 juli, de naamdag van Sint Anna aan land zijn gegaan, wat de naam "Bahía de Santa Ana" (Sint Annabaai) zou verklaren. In 1515 werden vrijwel alle Arowakken als slaven weggevoerd naar Spanje. De Spanjaarden vestigden zich definitief op Curaçao in 1527.
Willemstad werd in 1634 veroverd door de Nederlanders. De stad werd vernoemd naar de latere Nederlandse stadhouder Willem II van Oranje. Het gebied oostelijk van de Sint Annabaai werd "De Punt" genoemd; in het Papiaments: "punta" - later verbasterd tot "Punda". Op De Punt werd in 1635 een fort gebouwd ter bescherming van de haveningang: Fort Amsterdam. Het is het oudste fort van de West-Indische Compagnie op Curaçao. Bij het fort verrees de stad. In 1707 werd westelijk van de Sint Annabaai een nieuwe wijk gesticht; deze heet nu "Otrobanda" (De Overkant, lett. 'andere oever').
Op 30 mei 1969 brak een arbeidersopstand uit in Willemstad. De vakbondsleider Wilson Godett werd neergeschoten maar overleefde; enkele andere stakers vonden de dood. Tijdens het oproer staken woedende arbeiders vele gebouwen in Punda en Otrobanda in brand. Nederland vloog driehonderd mariniers over om de orde te herstellen.
In 1997 is de binnenstad van Willemstad op de UNESCO-lijst van werelderfgoederen geplaatst.
Economie.
In de zeventiende eeuw werd Willemstad een vrijhaven. Al snel ontstond hier de belangrijkste regionale slavenmarkt. De uit Afrika aangevoerde slaven werden in Willemstad aan land gebracht. Vervolgens werden ze verdeeld over diverse bestemmingen in Midden-Amerika en Zuid-Amerika.
In de jaren twintig van de twintigste eeuw bouwde Shell bij Willemstad een van de grootste olieraffinaderijen ter wereld. Hier wordt sindsdien ruwe olie uit Venezuela verwerkt. Voor de locatie werd gekozen omdat het vasteland politiek gezien niet stabiel genoeg werd geacht. Tijdens de Tweede Wereldoorlog draaide de raffinaderij op topcapaciteit om kerosine te produceren voor Amerikaanse bommenwerpers.
Sinds de jaren zestig leeft Willemstad steeds meer van toerisme. Er zijn veel hotels en casino's gevestigd.
Winkelen.
In de binnenstad van Willemstad zijn vele winkels in onder andere de Heerenstraat en de Madurostraat.
Bruggen.
Dit is een hoog gelegen brug voor het snelverkeer over de Sint Annabaai.
Dit is een laag gelegen brug (de zg. "Pontjesbrug") voor voetgangers over de Sint Annabaai.
Ferry.
Wanneer de Koningin Emmabrug voor de scheepvaart is geopend kan men gratis gebruikmaken van de Ferry (onder meer MS.Willemstad) die vaart tussen Otrabanda en Punda over de Sint Annabaai een paar honderd meter naast de Koningin Emmabrug.
Openbaar vervoer.
Tot 1919 kende Willemstad enkele tramlijnen. Tussen Willemstad en de overige delen van het eiland bestaan inmiddels geregelde busdiensten.
Externe links.
Op de voorgrond Otrobanda, daarachter de Sint Annabaai en Punda
