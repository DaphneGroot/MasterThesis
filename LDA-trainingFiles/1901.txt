	Oostenrijk kampt met groot tekort aan autovignetten
	DPA, ANP
MÃœNCHEN/DEN HAAG
Oostenrijk kampt met een tekort aan autovignetten. Daarom zal de politie tot 7 januari een oogje dicht knijpen en geen bekeuring opleggen aan buitenlandse automobilisten die zonder vignet rondrijden. Dit maakte de ADAC, de Duitse ANWB, gisteren bekend.
Sinds de jaarwisseling is voor het gebruik van de snelwegen en andere doorgaande wegen in Oostenrijk zo'n tolbewijs nodig. Maar bij de grensovergang in Salzburg zijn tal van parkeerproblemen met automobilisten die een vignet willen kopen.
De ADAC waarschuwde wel dat de autorijders afhankelijk zijn van de welwillendheid van de politie. Dat geldt bij voorbeeld voor wintersporters die al voor de jaarwisseling in Oostenrijk waren en kunnen aantonen dat in hun wintersportoord de vignetten uitverkocht waren.
'De regeling geldt niet voor binnenkomende vakantiegangers', aldus de ADAC. In Duitsland zijn de vignetten volop te krijgen, alleen de weekkaarten van tien mark zijn hier en daar uitverkocht. Vignetten voor twee maanden en een jaar zijn ook gewoon verkrijgbaar. De ADAC heeft volgens een woordvoerder drie maanden geleden 100 duizend vignetten besteld en er 10 duizend ontvangen.
De ANWB heeft geen problemen. De kaarten, voor personenwagens oplopend van 11,50 gulden voor een weekkaart en 25 gulden voor een vignet voor twee maanden tot 90 gulden voor een jaarkaart, zijn volop te krijgen, aldus een ANWB-woordvoerder.
De vervoerdersorganisatie Transport en Logistiek Nederland (TLN) heeft ook geen klachten binnengekregen, maar staat niet te kijken van de aanloopproblemen in Oostenrijk. 'In Nederland traden die, ondanks soortgelijke ervaringen elders, begin vorig jaar ook op bij de invoering van het eurovignet', aldus TLN.
De Oostenrijkse belastingsticker kost zo'n 16 duizend schilling (2560 gulden) per jaar voor een vrachtwagen van meer dan twaalf ton. Deze trucks vormen het gros van de Nederlandse wagens die de Oostenrijkse wegen gebruiken. Voorheen waren die vaak een groter bedrag kwijt aan tol in Oostenrijk.

