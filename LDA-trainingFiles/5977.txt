Kabinet-Lubbers I.
Het kabinet-Lubbers I was een Nederlands kabinet dat van 4 november 1982 tot 14 juli 1986 aan de macht is geweest en daarmee zijn termijn volledig heeft uitgezeten. Regeringspartijen waren het Christen-Democratisch Appèl (CDA) en de Volkspartij voor Vrijheid en Democratie (VVD). Minister-president was de econoom en CDA'er Ruud Lubbers, tot dan toe fractievoorzitter van de fractie van het CDA in de Tweede Kamer en voormalig minister van Economische Zaken in het kabinet-Den Uyl.
Verloop.
Nederland werd destijds geconfronteerd met een hoog oplopende overheidsschuld alsook een stagnerende economie met als gevolg een grote werkloosheid. Het kabinet-Lubbers I stelde zich ten doel de overheidsfinanciën weer op de orde te krijgen en de Nederlandse economie te doen herleven. Om deze doeleinden te bereiken werden er over een grote linie bezuinigingen doorgevoerd en overheidstaken geprivatiseerd (dit doortastende optreden van het kabinet werd ook wel aangeduid als 'no nonsense'). Bezuinigd werd er onder meer op de uitkeringen en de salarissen van het ambtelijk en onderwijzend personeel. Deze maatregelen brachten veel verzet teweeg maar de bewindslieden van het kabinet-Lubbers I trokken zich daar niet veel van aan. Spil in de rigoureuze financieel-economische aanpak waren premier Ruud Lubbers en CDA-minister van Financiën Onno Ruding.
Veel maatschappelijke ophef ontstond er ook over de wens van de regering om Amerikaanse kruisraketten te plaatsen. Teneinde dit te voorkomen, werden er grootschalige demonstraties en een grote handtekeningenactie gehouden.
Een andere zaak waarmee het kabinet te maken kreeg, was de parlementaire enquête naar de RSV-werf. VVD-minister Gijs van Aardenne van Economische Zaken werd flink aan de tand gevoeld omdat hij op dezelfde post in het kabinet-Van Agt I de Tweede Kamer verkeerd had voorgelicht.
Aan het eind van de rit ontstond er naar aanleiding van het kernramp van Tsjernobyl een discussie over de wenselijkheid van kernenergie.
ABP.
Kabinet Lubbers I bezuinigt in 1982 op de werkgeversafdrachten aan Stichting Pensioenfonds ABP. Men was van mening dat het ABP destijds meer dan genoeg geld in kas heeft. Via tijdelijke 'Uitnamewetten' verlaagt men acht jaar op rij de bijdrage aan het ABP van 21 procent naar 8,3 procent. De pensioen-/ en VUT-uitkeringen blijven echter op hetzelfde niveau waardoor de dekkingsgraad van het ABP meer en meer zou verslechteren.
De econoom Hennie Kemner becijferde dat door deze maatregel het pensioenfonds tot 1996 voor omgerekend 15 miljard euro is benadeeld.
Oud-premier Lubbers erkende in 2012 dat het terugstorten van geld van pensioenfondsen naar de werkgevers in de jaren 80 en 90 een verkeerde beslissing was. "Ik loop daar niet voor weg", zei Lubbers in het tv-programma Buitenhof.
