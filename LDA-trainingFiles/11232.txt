Capelle aan den IJssel.
Topografische gemeentekaart van Capelle aan den IJssel, december 2016
Capelle aan den IJssel, vaak ook kortweg Capelle genoemd, is een plaats en gemeente in de Nederlandse provincie Zuid-Holland, gelegen aan de Hollandse IJssel. De gemeente telt inwoners en heeft een oppervlakte van 15,40 km² (waarvan 0,50 km² water).
Geografie.
Nieuwbouw in het stadscentrumBinnen de gemeentegrenzen van Capelle aan den IJssel liggen geen andere kernen. De gemeente is verdeeld in een aantal wijken: Schollevaar, Schenkel, Oostgaarde, Middelwatering, Capelle-West, 's-Gravenland, Fascinatio en het bedrijvenpark het Rivium. De gemeente maakt onderdeel uit van het samenwerkingsverband stadsregio Rotterdam en de metropoolregio Rotterdam-Den Haag.
Capelle is gelegen aan de rivier de Hollandsche IJssel. De gemeente strekt zich uit langs deze rivier tot aan de monding in de Nieuwe Maas. Tot halverwege de twintigste eeuw was Capelle een klein dorp dat leefde van aan de rivier gerelateerde bedrijvigheid. De getijdenwerking in de IJssel bleek bij de watersnood van 1953 een groot gevaar te zijn en in 1954 werd begonnen met de bouw van het eerste deltawerk, de Stormvloedkering Hollandse IJssel, in combinatie met de bijbehorende Algerabrug die Capelle aan den IJssel verbindt met Krimpen aan den IJssel. In 1958 werden deze voltooid.
Vanaf de jaren vijftig werd wijk na wijk gebouwd, die veelal werden bevolkt door Rotterdammers. In 2001 is gestart met de laatste grote uitbreiding van Capelle aan den IJssel, de woonwijk Fascinatio.
De ruimtelijke opzet van Capelle aan den IJssel is enigszins ongebruikelijk voor een Nederlandse gemeente. Hoewel de bebouwde kom als één kern wordt beschouwd, zijn het er in feite meerdere. Deze kernen grenzen alle aan Rotterdam, maar niet aan elkaar. Tussen het noordelijke deel, bestaande uit de wijk Schollevaar, en het zuidelijk deel (Middelwatering/Oostgaarde) ligt het Schollebos. Tot slot ligt omsloten door de gemeente Capelle op Rotterdams grondgebied het voormalige dorp Kralingse Veer.
De gemeente Capelle aan den IJssel kent enkele winkelcentra, waaronder De Koperwiek, De Terp, Slotplein en de Scholver. Rond de Koperwiek, het grootste winkelcentrum, is een nieuw stadscentrum ontstaan, met een theater, de bibliotheek en het gemeentehuis. Veel van de ruimtelijke ontwikkelingen die de komende jaren zullen plaatsvinden, vinden in dit gebied plaats.
Ten oosten van Capelle aan den IJssel ligt het Hitland, een natuurgebied met een grote hoeveelheid bos.
Groenste stad.
Capelle aan den IJssel mocht zichzelf in 2015 de groenste stad van Nederland noemen. De titel van stichting Entente Florale werd in september 2015 uitgereikt tijdens de Nationale Groendag.
Autoverkeer.
De Algerabrug, onderdeel van de Stormvloedkering, gezien vanaf de Ketensedijk
De gemeente is gesitueerd aan de A16 (afrit 25) en de A20 (afrit 16). De N219, binnen de gemeentegrenzen Abram van Rijckevorselweg geheten, begint in Capelle en voert via Nieuwerkerk aan den IJssel naar de A12. De N210 begint eveneens in Capelle, en vormt een belangrijke oeververbinding over de Hollandsche IJssel.
Openbaar vervoer.
Capelle aan den IJssel maakt deel uit van het netwerk van de Nederlandse Spoorwegen door middel van het NS-station Capelle Schollevaar. Op dit station stoppen alleen Sprinters, met een frequentie van twee per uur en in de spits vier per uur. Het dichtstbijzijnde intercitystation is station Rotterdam Alexander in de gemeente Rotterdam.
Capelle aan den IJssel is op het metronetwerk van Rotterdam aangesloten. De Calandlijn heeft sinds 1994 een vertakking naar het centrum van Capelle aan den IJssel. Deze vertakking, nu Metrolijn C geheten, kent drie metrostations: Slotlaan, Capelle Centrum en De Terp. Ook liggen enkele metrostations direct buiten de gemeentegrens: Schenkel op de grens van de Rotterdamse wijk Prinsenland en de Capelse wijk Schenkel, en Capelsebrug iets verder naar het westen. Vanuit de meest westelijke punt van de gemeente, bedrijvenpark Rivium, is metrohalte Kralingse Zoom het dichtstbijzijnde OV-knooppunt.
De gemeente wordt bediend door diverse buslijnen, van zowel de RET als Arriva. Daarnaast is er de ParkShuttle, een elektronisch geleide autobusdienst die automatisch werkt, zonder chauffeur. De ParkShuttle rijdt vanaf metrostation Kralingse Zoom naar diverse haltes op het bedrijvenpark Rivium. De dienst is in handen van Connexxion.
Tot slot zijn sinds 2012 op afroep elektrische tuktuks beschikbaar in Capelle aan den IJssel. Het betreft hier een gezamenlijk project van de gemeente Capelle aan den IJssel, stichting Flex Capelle en stichting CapelleWerkt.
Economie.
Ten oosten van de A16 bevindt zich het bedrijventerrein Rivium. In 2010 waren hier 353 bedrijven gevestigd die werk boden aan 11.843 werknemers. Hiermee is het de grootste werkgelegenheidsconcentratie in de gemeente. Op het Rivium, ten oosten van de Van Brienenoordbrug bevindt zich onder meer de afvalwaterzuiveringsinstallatie Kralingseveer. Deze afvalwaterzuiveringsinstallatie zuivert het afvalwater van bedrijven en huishoudens (360.000 mensen) uit een deel van Rotterdam, Capelle aan den IJssel en Bergschenhoek.
In het noorden van de gemeente, aan de A20, ligt het Hoofdweggebied. Dit is een bedrijventerrein met 422 bedrijven en 10.094 werknemers. Hiermee staat het binnen de gemeente op de tweede plaats wat betreft werkgelegenheid.
In totaal zijn er 37.448 banen in Capelle (2010), bij 2.720 bedrijven. 59% van de banen bevindt zich in de dienstensector, 25% in de handel, horeca of vervoer en 15% in de bouw of industrie.
Cultuur.
Het Stadsplein met het Isala Theater en de bibliotheek
Stadsdichter.
Vanaf januari 2016 heeft Capelle aan den IJssel een stadsdichter. De eerste stadsdichter (2016 - 2017) is Miranda de Haan.
Podia.
Sinds 1999 heeft Capelle aan den IJssel een theater (het 'Isala Theater') met twee zalen: een grote zaal met 512 plaatsen en een kleine zaal (de 'Luc Lutz' zaal) met 151 plaatsen. In dit theater worden tevens films vertoond(Isala Film).
In 2010 is er in Capelle aan den IJssel een nieuw jongerencentrum in gebruik genomen, Jongerencentrum Capsloc. Het is gelegen in het centrum. Capsloc is een nieuw initiatief vanuit de gemeente en de plaatselijke jongerenwerkgroep om jongeren met muziek, kunst en sport bezig te houden. Vooral in het weekend zijn er feesten, concerten en workshops te bezoeken in Capsloc.
Kerken.
In Capelle aan den IJssel zijn een aantal verschillende kerken. Er zijn 6 wijkgemeenten van de PKN, waarvan er drie hervormd en drie protestants zijn. De Gereformeerde Kerken vrijgemaakt tellen twee gemeenten en maken gebruik van één kerkgebouw. De Gereformeerde Gemeenten tellen twee gemeenten. Ook is er een rooms-katholieke kerk, een Molukse Protestantse Kerk, een Pinkstergemeente, Oud Gereformeerde Gemeente, Christelijk Gereformeerde Kerk, die van hetzelfde gebouw gebruikmaakt als de hervormde wijkgemeente Schollevaar, een evangelische gemeente en het Hervormd Lokaal, een plaatselijke afscheiding van de voormalig Nederlandse Hervormde Kerk.
Musea.
In Capelle aan den IJssel bevindt zich het kleinste museum van Nederland: het Dief- en duifhuis. Dit gebouwtje diende als gevangenis van het Slot Capelle. De Historische Vereniging Capelle aan den IJssel organiseert daarnaast exposities in het Historisch Museum Capelle, gevestigd in het Stoomgemaal J.A. Beijerinck aan de Bermweg. In het vrij toegankelijke deel van het gemeentehuis is tot slot een wisselende expositie te zien, vaak van lokale kunstenaars.
Media.
De gemeente Capelle aan den IJssel heeft sinds 1983 ook haar eigen lokale omroep. De Stichting Lokale Omroep Capelle verzorgt onder de naam Radio Capelle 24 uur per dag radio & tv uitzendingen voor de inwoners van Capelle. De omroep Capelle is vaak te vinden bij live concerten in Capsloc.
De geschreven pers in Capelle wordt gevormd door de weekkranten de IJssel- en Lekstreek, Postiljon en het dagblad AD Rotterdam-Oost.
Zorg en welzijn.
Nieuwbouw van zorgcentrum De Vijverhof (2012)Het IJsselland Ziekenhuis is een groot ziekenhuis in de wijk Schenkel. Het vervult een regionale functie voor zowel Capelle als delen van Rotterdam en een aantal omliggende dorpen. Het ziekenhuis is in gebruik genomen in 1991, en is momenteel bezig met een aantal uitbreidingen.
In 2012 waren er in Capelle 31 huisartsen werkzaam, verdeeld over 20 praktijken. Er zijn 16 tandartspraktijken en 7 apotheken.
Er is een aantal verzorgingshuizen. De grootste daarvan zijn De Rozenburght, de Roo van Capelle en De Vijverhof. Deze laatste voert momenteel grote bouwplannen uit. In de wijk Schenkel is een grote locatie van psychiatrische instelling van Bavo Europoort gevestigd.
Onderwijs.
Naast een groot aantal basisscholen zijn er in Capelle twee middelbare scholen: het IJsselcollege (van praktijkonderwijs tot VWO) en het Comenius College (mavo, havo, VWO en tweetalig onderwijs). Tevens is er in de wijk Oostgaarde een vestiging van ROC Zadkine.
Bevolkingsontwikkeling.
Capelle aan den IJssel is met de loop der jaren uitgegroeid tot een multiculturele stad. Zo is 6,9% van Surinaamse afkomst, 3,6% van Antilliaanse afkomst, 3,5% van Indonesische afkomst, 1,5% van Turkse afkomst en 1,4% van Marokkaanse afkomst. Andere nationaliteiten maken nog eens 16,1% van de bevolking uit. Het aantal autochtone Capellenaren bedroeg 67% per 1 januari 2015.
Sport.
Capelle heeft in totaal 4 voetbalverenigingen; dit zijn vv Capelle, SVS, CVV Zwervers en FC Maluku. Korfbal wordt door KCC in de zaal in de hoofdklasse gespeeld en op het veld in de ereklasse. Verder kent Capelle hockeyvereniging HCC, basketbalvereniging Cady '73, turnvereniging ACTV, gymnastiekvereniging CGV, Tennisclub TC Capelle, badmintonclub BC Schollevaar, volleybalvereniging VCN en cricketvereniging Sparta Cricket 1888 en judovereniging Slingerland. Honkbal wordt er gespeeld door de Eurostars.
Gemeentebestuur.
Het gemeentehuis van Capelle aan den IJssel
Gemeenteraad.
a In 2010 is Capels Belang opgegaan in Leefbaar Capelle.
b In 2011 is de fractie van ToN opgegaan in VVD.
c Deed in 1994 en 1998 mee als combinatie van de RPF en het GPV, de voorgangers van de ChristenUnie.
d Anderhalve maand na zijn installatie als PvdA-raadslid trad Saritas uit de fractie. In 2015 sloot Saritas zich aan bij Leefbaar Capelle.
College van Burgemeester en Wethouders.
Sinds januari 2015 is Peter Oskam burgemeester van Capelle aan den IJssel. Peter Oskam was in het verleden onder meer officier van justitie in Rotterdam.
Samenwerkingsverbanden.
Capelle aan den IJssel neemt deel aan een aantal samenwerkingsverbanden. De gemeente maakt onderdeel uit van de Metropoolregio Rotterdam-Den Haag. Op kleiner schaalniveau wordt ambtelijk samengewerkt met de gemeenten Krimpen aan den IJssel en Zuidplas: een aantal gemeentelijke diensten is samengevoegd in de gemeenschappelijke regeling IJsselgemeenten. Capelle is lid van het European New Town Platform, een internationaal samenwerkingsverband van groeikernen.
