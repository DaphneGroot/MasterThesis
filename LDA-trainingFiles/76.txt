	'Pak ultra-rechts passief kiesrecht af bij geweld'
	Van onze verslaggever
AMSTERDAM
 Aanhangers van extreem-rechtse partijen die zijn veroordeeld voor geweldsdelicten moet het passief kiesrecht worden ontnomen. Daardoor kunnen ze niet als volksvertegenwoordiger gekozen worden. Dat heeft minister Sorgdrager van Justitie gezegd in een uitzending van de actualiteitenrubriek Netwerk.

Volgens Sorgdrager neemt het geweld van extreem-rechts tegen lokale politici de laatste jaren toe. Raadsleden en wethouders krijgen steeds vaker te maken met dreigbrieven en brandstichting en fysiek en verbaal geweld. Sorgdrager beschouwt de toename van het geweld als een bedreiging voor de democratie. 'Het is een van de ergste dingen die een rechtstaat kan overkomen.'
Sorgdrager wil dat het Openbaar Ministerie onderzoekt hoe tegen de extreem-rechtse geweldplegers kan worden opgetreden. Met enige aanpassingen van het wetboek kan daders die zich stelselmatig schuldig maken aan mishandeling of bedreiging het passief kiesrecht ontnomen worden, denkt Sorgdrager.
De Rotterdamse wethouder van GroenLinks H. Meijer zei in Netwerk dat de toename van extreem-rechts geweld 'bewust en bedoeld' is. Hij verwijt het Openbaar Ministerie laksheid, omdat het weigert het geweld in zijn politieke context te zien. De GroenLinks-wethouder werd in mei vorig jaar in het Rotterdamse stadhuis mishandeld door een fractiemedewerker van de extreem-rechtse partij CP'86.
D66-kamerlid T. de Graaf is verbaasd over Sorgdragers voorstel tot wetswijziging. Sinds oktober werkt De Graaf met ambtenaren van justitie aan een initiatief-wetsvoorstel dat het mogelijk maakt personen die zijn veroordeeld wegens discriminatie of geweldsdelicten met een racistisch motief het passief kiesrecht te ontnemen. Sorgdrager en minister Dijkstal van Binnenlandse Zaken lieten eerder weten geen heil te zien in zo'n wetswijziging.
Volgens De Graaf is het overigens onzeker of plegers van geweldsmisdrijven het passief kiesrecht ontnomen kan worden. In een wetsartikel is moeilijk te vast te leggen welke vormen van geweld een racistisch karakter hebben.

