	Griekse helden met een afkeer van geweld
	VOOR HET EERST is de volledige Argonautika van de Griekse dichter Apollonios in een Nederlandse vertaling uitgebracht. Daarmee heeft Wolther Kassies in een leemte voorzien en de genteresseerde lezers een grote dienst bewezen. De tocht van de Argonauten, zoals het boek in vertaling heet, is namelijk een prachtig epos.
Het verhaal is oeroud en wordt verondersteld zich twee generaties voor de Trojaanse oorlog te hebben afgespeeld. De korte inhoud is als volgt: met een vijftigtal andere helden vaart Jason op het schip Argo naar Zuid-Rusland. Daar moet hij op last van zijn oom Pelias, die hoopt dat zijn neef het avontuur niet zal overleven, een gouden vacht, beter bekend als het gulden vlies, bemachtigen.
Na talrijke belevenissen lukt het hem om met hulp van de plaatselijke koningsdochter Medea, die verliefd op hem is geworden, het kostbare voorwerp te pakken te krijgen. Ook de terugtocht is niet zonder gevaren (de opvarenden komen zelfs na een storm in de Afrikaanse woestijn terecht), maar uiteindelijk keert de meerderheid behouden terug.
Apollonios leefde in de derde eeuw, de tijd van het Hellenisme, dat gedateerd wordt tussen 323, de dood van Alexander de Grote, en 146 voor Christus, toen de Romeinen Griekenland veroverden. Hij was hoofdbibliothecaris in het Egyptische Alexandri. Op een gegeven moment verhuisde hij naar het eiland Rhodos, waaraan hij zijn bijnaam 'van Rhodos' of 'Rhodius' te danken heeft.
Zijn Argonautika is in z'n geheel bewaard gebleven; van zijn andere, kleinere, dichtwerken zijn slechts fragmenten over. Het was tot voor kort gebruikelijk kritiek te hebben op Apollonios als dichter: hij werd - oneerlijk en tot zijn nadeel - vergeleken met de onaantastbare Homeros; de compositie van zijn werk was te los; hij was eerder geleerde dan genspireerd dichter; zijn taal was te gezocht; hij was te zeer een kind van zijn tijd.
Dit laatste is maar gedeeltelijk waar. Apollonios was vertegenwoordiger van een bepaalde stroming onder de hellenistische dichters. Dezen namen de traditionele heldendichten als voorbeeld en ontleenden daaraan niet alleen de thema's, maar ook de versmaat. Hun tegenstanders gaven de voorkeur aan literaire miniaturen als het epyllion (letterlijk: eposje) en de idylle of het herderslied. Zij zeiden liever te drinken uit een kleine, frisse bron dan uit een brede, modderige rivier. De virtuositeit, die zij in hun korte pomen bereikten, werd vooral door fijnproevers gewaardeerd.
Maar ook de liefhebbers van de vermaledijde modderstroom, het epos, schuwden de virtuositeit niet. Wie Apollonios ten volle wil appreciren - als dat al mogelijk is na ruim tweeduizend jaar - moet een grote kennis van zaken hebben op het gebied van de mythologie, klassieke literatuur, aardrijkskunde en geschiedenis.
De door Kassies bezorgde uitgave biedt de lezer essentile steun. Zijn inleiding is instructief, de indeling in episoden, elk weer voorafgegaan door een korte introductie, verhelderend, de namenlijst praktisch; de noten zijn ruim bemeten maar doorgaans ter zake, de stambomen noodzakelijk en de kaarten een lust voor het oog.
De vertaling is helder en leesbaar. Kassies heeft knappe vondsten voor de soms gekunstelde constructies van Apollonios en brengt die vaak met een zekere humor. In een aantal schitterende passages is het vertaalplezier goed te merken. Hij volgt hierin Apollonios, die met veel gevoel voor nuance het avonturenverhaal onderbreekt en menselijke taferelen invlecht.
Vermakelijke scnes als het incident waarbij de roeiriem van Herakles knapt vlak voor de finish van een roeiwedstrijd, maar ook de befaamde beschrijving van het bikkelspel van twee jonge hemelbewoners, Eros en Ganymedes, zijn daar voorbeelden van. Iets heroscher lijkt het boksduel tussen een van de Argonauten en een barbaarse despoot.
Vaardig weergegeven zijn de verdrinkingsdood van Hylas, de geliefde knaap van Herakles, en vooral de tweestrijd in het hart van prinses Medea, die moet kiezen tussen haar liefde en haar plicht als dochter. Aangrijpend beschreven en vertaald is ook de lafhartige moord op haar broer, wiens bloed zelfs wordt opgelikt nadat hij neergestoken is. En ten slotte zal de troosteloosheid die de helden bekruipt wanneer zij in de woestijn 'verzeild' raken, geen enkele lezer onverschillig laten.
Kassies heeft ervan afgezien de hexameter, de gewone epische versmaat, te gebruiken, maar koos voor een jambisch metrum, dat korter is. Dit heeft tot gevolg gehad dat de weergave ruim veertienhonderd verzen langer is geworden dan de 5835 hexameters van het origineel. Doorgaans is dit de leesbaarheid ten goede gekomen.
Toch is in dit opzicht wel enige kritiek te geven. Zo legt Kassies niet uit waarom talrijke verzen langer zijn geworden dan de zes jambische voeten en op een onbeklemtoonde lettergreep eindigen. Verder loopt de accentuering, die nu eenmaal eigen is aan de Nederlandse pozie, niet vlekkeloos: het onbepaald lidwoord krijgt zo nu en dan een ongewenste nadruk en het voorzetsel staat soms achter het woord waar het bijhoort: de lucht door, het water over, enzovoorts.
Een ongelukkige, en eigenlijk achterhaalde (nood-)oplossing is het verkorten van het woordje het tot 't. Dit leidt bij het voorlezen tot problemen, zeker wanneer hierdoor vier, soms zelfs vijf, medeklinkers achter elkaar moeten worden uitgesproken. En voorlezen of hardop lezen is, zoals Kassies terecht stelt, in de Oudheid gebruikelijk geweest; stil voor zichzelf lezen was er niet bij.
De menselijke toets die Apollonios aanbrengt, zal de huidige lezers zeer bevallen. Zijn Argonauten zijn, in tegenstelling tot de helden van Homeros, geen vechtjassen, ze gedragen zich alledaagser en zijn niet behept met de eerzucht om 'altijd maar de beste te zijn' (woorden uit de Ilias, waarmee Hektor zichzelf typeert).
Integendeel, ze zijn vaak met ironie en esprit getekend en er spreekt uit het heldendicht zelfs een zekere afkeer van geweld. Dit laatste komt sympathiek over en het is de grote prestatie van Kassies dat hij erin geslaagd is ook dit bijzondere aspect van de Argonautika volledig tot zijn recht te laten komen.
Hein van Dolen
Apollonios van Rhodos: De tocht van de Argonauten.
Vertaald en toegelicht door Wolther Kassies.
Athenaeum - Polak & Van Gennep; 419 pagina's;  95,-.
ISBN 90 253 0169 X.

Foto
	De Argonauten op hun schip, rechts Medea. Schildering op een Attisch roodfigurig mengvat. FOTO UIT 'GRIECHISCHE VASEN IN UNTERITALIEN'

