	'Herstel vertrouwen in politiek Belgi kost tijd'
	Van onze correspondenten
Geert-Jan Bogaerts
Peter de Graaf
 BRUSSEL
'Belgi zal nooit meer zijn wat het geweest is', zei premier Jean-Luc Dehaene een jaar geleden. Dat was na afloop van de Witte Mars, de demonstratieve optocht door Brussel. De driehonderdduizend deelnemers waren boos en teleurgesteld en hoopten dat hun massale opkomst effect zou sorteren.
Belgi is nu een jaar verder, en er lijkt weinig veranderd. Integendeel, de vertrouwenscrisis en de kloof tussen burgers en politiek lijkt groter dan ooit. Premier Dehaene ontkent niet dat er problemen zijn, maar plaatst ze in een breder perspectief.
- Hoe kijkt u nu, een jaar na dato, aan tegen uw uitspraak dat Belgi na de Witte Mars voorgoed veranderd is? Zijn er daadwerkelijk dingen veranderd?
'Jazeker. We hebben prioriteiten verlegd. Een paar jaar geleden stond alles in het teken van de Economische en Monetaire Unie. Belgi moest zich kwalificeren, zijn begroting op orde brengen. Nu is er beleidsruimte om andere dingen mogelijk te maken. Er is wel degelijk wat wezenlijks veranderd: de hervorming van politie en justitie is aangepakt. Ook al weet ik in mijn binnenste wel dat ook een mentaliteitsverandering van de actoren nodig is, en dat heb ik niet in de hand.
'Als u nu zegt: de man in de straat merkt er weinig van, dan zeg ik: de man in de straat heeft ook weinig heil gezien in het EMU-beleid, maar na enkele jaren plukt hij er wel de vruchten van. Dat heeft even tijd nodig.'
- Toch lijken de mensen teleurgesteld en onverschillig. Ze zien dat de politiek veel praat, maar dat de mensen die verantwoordelijk worden gehouden voor de falende justitie gewoon op hun stoel blijven zitten. Ex-minister Wathelet is zelfs herbenoemd tot Europees rechter.
'Luister. We hebben hier een parlementaire onderzoekscommissie gehad, die tot taak had te onderzoeken hoe politie en justitie te werk zijn gegaan. Die commissie kwam over als een rechtbank, wat ze niet is. Haar conclusies kwamen over als een veroordeling, wat ze niet waren. Om mensen te straffen, moet je tuchtprocedures hebben, en daarin zijn de regels veel stringenter. Dat leidt tot misverstanden.
'Jullie hebben in Nederland hetzelfde probleem gehad, met de commissie-Van Traa. Hoeveel mensen zijn er gestraft? En procureur, meen ik, en die heeft nog een formidabele vergoeding gehad ook.
'Ik zal nooit meedoen met een volksrechtbank. Christus is aan het kruis geraakt door een volkstribunaal. Voor een volksrechtbank bestaan geen onschuldigen. Ik had op basis van het rapport van de commissie-Dutroux bijvoorbeeld geen reden om een beroepsverbod in te stellen voor meneer Wathelet.'
- Maar uw eigen minister van Justitie, Stefaan de Clerck, heeft onlangs toegegeven dat dat een ongelukkig besluit was.
'Hij heeft deze mening niet in het kabinet geuit. En zelfs als ik had geweten wat het effect was van het aanblijven van Wathelet op de publieke opinie, dan had ik nog het zelfde besluit genomen.'
- Als mensen zo weinig vertrouwen hebben in de politiek, dan is er toch duidelijk een probleem?
'Allereerst een kanttekening. De waarneming van de Belgen is ook een beetje dubbel. Ze vinden in het algemeen dat politici zakkenvullers en profiteurs zijn, alleen de volksvertegenwoordiger die ze persoonlijk kennen, dat is 'ne goeie.
'Er is sprake van een algemeen maatschappelijk probleem in de verhouding tussen de politiek en de burgers. Maar dat is niet uniek voor Belgi, dat speelt in de hele westerse wereld. Je moet middelen zoeken om het vertrouwen te herstellen.
'De beste manier om dat te doen, is naar mijn idee niet om blindelings in het gareel te lopen van de publieke opinie. Een politicus moet ongeacht het effect van zijn daden zijn eigen koers volgen.
'Ik ben er nog niet met mezelf mee in het reine hoe de politieke besluitvorming moet aansluiten op de moderne informatiemaatschappij. Als ik die ellenlange procedures zie bij ons in het parlement, die dikke pakken papier waarvan ik denk ''och och, wat een bossen hebben daarvoor moeten sneuvelen'', dan voel ik ook wel de afstand tussen onze politieke instituties en de moderne informatiemaatschappij.'
- U heeft wel eens gezegd dat dit uw laatste termijn als premier is. De man die u in 1995 belette om voorzitter te worden van de Europese Commissie, John Major, is nu van het toneel verdwenen. Wat denkt u na 1999 te gaan doen?
'Ik heb altijd pleidooien gehouden voor maatschappelijke mobiliteit. Ik kijk met een zekere jaloezie naar het Amerikaanse systeem en heb grote bewondering voor een man als McNamara, zonder de pretentie te hebben mij met hem te willen vergelijken. Die is president geweest bij General Motors, toen minister van Defensie, en vervolgens heeft hij de Wereldbank geleid. Soms word je in verantwoordelijkheden geduwd die je zelf niet hebt gewild. Maar ik werk niet in functie van een carrireplanning of van deze of gene post. Ik heb geleerd om niet te veel te plannen, want soms komt het omgekeerde uit van wat je gedacht had. Halverwege 1999 maak ik de balans op, en dan zien we wel.'

Foto
	Premier Dehaene: 'Er is een mentaliteitsverandering nodig en die heb ik niet in de hand.' FOTO PATRICK DE SPIEGELAERE

