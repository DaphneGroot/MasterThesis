	Nutricia haalt op last Britten babymelk terug
	Van onze verslaggever
AMSTERDAM
Nutricia is woedend op het Britse ministerie van Volksgezondheid. De Britten hebben het bedrijf gedwongen babymelk uit de winkels te halen nadat twaalf salmonellabesmettingen waren geconstateerd. Een woordvoerder van Nutricia zegt dat hem sterk 'het gevoel bekruipt dat de Britten overdreven reageren in verband met de kritiek die zij in de BSE-affaire hebben gekregen'.

De producent van baby- en klinische voeding in Zoetermeer zegt de Britse autoriteiten aansprakelijk te houden voor alle schade die voortvloeit uit de noodgedwongen recall. Die loopt al snel in de miljoenen guldens.
Het nieuws over de salmonella-besmetting zette het aandeel Nutricia op de Amsterdamse beurs onder druk. De koers duikelde met 16,20 gulden tot 260,50. Het overgrote aanbod van aandelen uit met name Engeland noopte de beurs even na het middaguur tot een handelsonderbreking. Daarna herstelde het aandeel zich tot 267 gulden.
Nutricia zegt in ernstige verlegenheid te zijn gebracht door de Britten. Die hebben de afgelopen maanden geconstateerd dat twaalf Britse kinderen zijn besmet met salmonellabacillen. Volgens het Britse ministerie van Volksgezondheid is het aannemelijk dat de baby's de besmetting opliepen na het drinken van Nutricia-babymelk. Nutricia spreekt dat stellig tegen.
Het ging om baby's in de leeftijd van drie tot twaalf maanden. De kinderen liepen diarree op. Inmiddels maken ze het weer goed. Twee van hen moesten met uitdrogingsverschijnselen in een ziekenhuis worden behandeld.
De Britse autoriteiten hebben Nutricia donderdagmiddag één dag de tijd gegeven alle producten van het merk Milumil van het schap te halen. Een dag later zou er een persbericht worden rondgestuurd waarin zou worden gemeld dat Milumil waarschijnlijk de ziekteverspreider is. Milumil is een product van de Duitse Nutricia-dochter Milupa en wordt alleen op de Britse markt verkocht. Gisteren is het laatste pak van het schap gehaald. Jaarlijks verkoopt het bedrijf in Groot-Brittannië voor tien miljoen gulden aan Milumil-producten.
Nutricia vindt de reactie sterk overdreven en brengt de gedwongen recall in verband met de kritiek die de Britten in de BSE-affaire en bij eerdere salmonellabesmettingen over zich heen hebben gekregen. Het bedrijf zegt daarvoor 'gestraft' te worden. 'De Britten zijn duidelijk wat overgevoelig geworden', aldus de zegsman. 'Het feit dat Nutricia een buitenlands bedrijf is, helpt dan zeker niet.'
Vorige maand besloot de Britse regering ongeveer honderdduizend koeien te slachten. Het was een knieval voor de Europese Unie, die begin vorig jaar een exportverbod van Brits rundvlees instelde. Nutricia lijkt een mooi slachtoffer voor een wraakactie. Het bewuste melkpoeder wordt gemaakt door een Duits dochterbedrijf van een Nederlands concern, en is afkomstig uit een Franse fabriek.
Het ministerie van Volksgezondheid zegt sterke aanwijzingen te hebben dat de besmettingen te maken hebben met de consumptie van Milumil-babymelk. De Britten beroepen zich op epidemiologisch onderzoek van de Public Health Laboratory Service (PHLS), dat in Groot-Britannië is belast met gezondheidsbescherming. Daarbij wordt de consumptie van de zieke kinderen vergeleken met de consumptie van gezonde.
Nutricia betwist de bevinden van de PHLS. 'De PHLS heeft vastgesteld dat acht van de twaalf kinderen Milumil hebben gedronken. Maar sommige hebben ook producten van concurrenten genuttigd. Bovendien drinkt een baby in de leeftijd van acht tot twaalf maanden niet alleen melk, maar ook andere voeding. Daar kan de salmonella ook vandaan komen', aldus de woordvoerder. 'Al onze babyproducten staan in de fabriek onder permanente microbiologische controle.'
Het concern heeft er donderdag bij het ministerie op aangedrongen Milumil verder te testen. Dat zou de Britten te lang gaan duren. Uit voorzorg zijn de producten toch van het schap gehaald. Nutricia gaat nu in zijn fabriek nader onderzoeken of salmonellabesmetting toch mogelijk is.
De poeder voor de Milumil-babymelk is afkomstig uit een Milupa-fabriek in het Franse Colmar, vlakbij Straatsburg. De melk komt uit Nederland en Ierland. De fabriek maakt ook producten die in Zuid-Europese landen worden verkocht. Volgens de woordvoerder exporteert de fabriek geen producten naar Nederland.

