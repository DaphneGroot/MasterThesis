	Advocatentarieven
	'Ik ben twee keer in mijn leven bankroet geweest', schreef Voltaire. 'Een keer toen ik een proces verloor, en een keer toen ik er een gewonnen had.' Rechtshulp was duur in die dagen en van no cure, no pay was in de achttiende eeuw kennelijk ook geen sprake. En nog steeds staat het ook de Nederlandse advocaat niet vrij af te spreken dat hij slechts bij het behalen van positief resultaat honorarium in rekening zal brengen.
Sinds 1 januari mag de advocaat wel de hoogte van zijn uurtarief aanpassen aan het bereikte resultaat - eigenlijk een soort no cure, less pay. En er mag nog meer nu de beroepsvereniging, de Nederlandse Orde van Advocaten, het referentietarief van 290 gulden per uur (exclusief btw) heeft losgelaten.
Hoewel het ook vóór 1 januari wel een beetje anders mocht, berekende de advocaat de hoogte van zijn declaratie doorgaans door gewoon het aantal bestede uren te vermenigvuldigen met het referentietarief. Vanaf nu mag iedere advocaat zijn eigen uurtarief bepalen en dus kan de cliënt over de prijs onderhandelen.
Het uurtarief kan variëren met de draagkracht van de cliënt, de ervaring van de adcocaat en, zoals gezegd, ook met het behaalde resultaat. Behandeling van een of meerdere zaken tegen een vooraf overeengekomen vaste prijs mag ook. De hoogte van de declaratie kan zelfs afhankelijk zijn van de waarde die de werkzaamheden (achteraf bezien) voor de cliënt vertegenwoordigen.
Er kan van alles en bijna alles mag. Daarom zal voortaan tussen advocaat en cliënt in een vroeg stadium en zeer nadrukkelijk de declaratiemethode aan de orde moeten komen. Er is immers bij onduidelijkheid geen referentietarief meer om op terug te vallen. Zelfs bij de relatieve helderheid die het referentietarief verschafte, namen klachten over de declaratie de derde plaats in op de ranglijst van klachten over de advocatuur. Na de onjuiste of grievende uitlatingen en inhoudeljk onvoldoende presteren was de declaratie de derde bron van ongenoegen.
Ongenoegen over geld is van alle tijden. Waar het ongenoegen het gevolg is van onduidelijkheid kan dat worden voorkomen. Gewoon door het maken en op papier zetten van duidelijke afspraken.
Yvonne B. Berkeljon
De auteur is advocaat te Amsterdam

