Twarres.
Twarres is een Nederlandse band, bestaande uit Mirjam Timmer en Kristian Dijkstra.
Biografie.
Het tweetal Mirjam Timmer en Johan van der Veen, afkomstig uit het Friese Warga, begon al vroeg samen te zingen en won in 1999 de tweede prijs en de publieksprijs van het Friese Songfestival "Liet", met het liedje "Wêr Bisto" ("Waar ben je?"). Van dit nummer mocht als prijs een single worden opgenomen. De single kwam op 10 juli 2000 uit en behaalde een notering in de onderste regionen van de Mega Top 100.
Toen Twarres door Paul de Leeuw werd uitgenodigd in zijn programma "Huis van Oranje", en zij hier opnieuw hun nummer "Wêr Bisto" speelden, werd de single populairder. Het duo stapte over naar de platenmaatschappij EMI en de single werd opnieuw opgenomen. Marco Borsato vroeg Twarres om mee te spelen tijdens zijn concerten. Twarres steeg nu zeer snel op de hitlijst en stootte ten slotte U2 van de eerste plaats. "Wêr Bisto" is de enige Friestalige nummer-éénhit ooit in Nederland, ook in Vlaanderen werd het de eerste Friese nummer-éénhit ooit. Zelfs in Wallonië bereikte het nummer de zesde plaats in de hitparade.
De opvolger "She Couldn't Laugh" (7 mei 2001) en het debuutalbum "Stream" (verschenen op 25 juni 2001) waren beide grote hits in Nederland en België. In 2002 ontving Twarres een Edison in de categorie "Nieuwe Groep Nationaal". Later in 2002 kwam het vervolg in de vorm van het album "CD²" (28 oktober) en de singles "I need to know" (30 september), "Tell Me" (maart 2003) en "I'll See You". Een theatertournee werd een succes en werd met enkele reprises opgevolgd. In november 2003 kondigden Timmer en Van der Veen aan dat ze niet meer als duo verder zouden gaan. Op 21 december 2003 was het laatste concert, in de voormalige zuivelfabriek in Warga waar hun carrière ooit begon.
Timmer heeft onder de artiestennaam "MIR" een solo album uitgebracht. Eén van de nummers op dit album, "The deep blue sea", is een duet met zanger Jim Kerr van de Simple Minds.
In verband met een chronische ziekte van Van der Veen vormt Mirjam Timmer nu met Kristian Dijkstra het huidige Twarres. Dijkstra speelt akoestische percussie en is tevens zanger in de band. Op 11 maart 2016 kwam een nieuwe single uit, genaamd "Fûgelfrij". Op 4 november 2016 volgde "She won't let go". Deze single werd tijdens het première concert in de Neushoorn te Leeuwarden uitgereikt door Ernst Jansz. In 2017 is Twarres de "Friese ambassadeur van de vrijheid".
