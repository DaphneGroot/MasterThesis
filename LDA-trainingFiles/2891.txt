	DE PORTEFEUILLE VAN: JOOP DAALMEIJER
	'Af en toe, als ik naar de uitzendschema's van de publieke omroepen kijk, jeuken mijn handen. Dan zou ik best wel eens willen meevergaderen over hoe het allemaal beter kan. Bij de publieke omroepen gaat het toch vooral om de inhoud van de programma's. Bij de commercilen is dat niet per definitie het geval. Wij bij Canal+ verkopen kwaliteit, daar niet van, maar toch . . . Ach, ik zie wel. Misschien gebeurt het wel nooit.
'Stel dat ik overstap, dan ga ik er qua salaris niet zo gek veel op achteruit. De managers bij de publieken ontvangen ongeveer twee ton, denk ik. Hun salarissen zijn in mijn tijd bij Veronica 50 procent omhoog gegaan en op een niveau gebracht dat vergelijkbaar is met dat in het bedrijfsleven. Ik zit daar nu, als directeur van Canal+, wel wat boven. Maar alleen als de zon schijnt, is het verschil echt aanzienlijk.
'Canal+ werkt met bonussen voor het managementteam en de afdelingschefs. Als we de gewenste omzet halen, binnen ons budget blijven en individueel goed presteren, krijgen we wat extra. Doe ik het goed dan bestaat 15 procent van mijn salaris uit bonussen.
'Nee, Canal+ verstrekt geen opties op aandelen. Dat deed Nethold, het moederbedrijf van Filmnet, wel, maar daarvan heb ik nauwlijks geprofiteerd. Daarvoor zat ik er te kort.
'Financieel hoef ik me weinig zorgen meer te maken. Ik heb een paar koopsompolissen afgesloten en kan straks rekenenen op een goed pensioen. En mijn vrouw, Maartje van Weegen, werkt zoals bekend ook.
'Ze heeft een freelancecontract met de NPS. Zo omzeilt ze de omroep-cao. Als ze volgens die regeling zou worden betaald, zou ze een stuk minder verdienen. Net zoveel als een bureauredacteur ongeveer. Ze werkt bovendien maar drie dagen per week. De Smeetsen en Wittemannen zijn ook zelfstandig. Er is n verschil: mijn vrouw schnabbelt niet.
'Ik heb lang behoord tot de acht miljoen domoren die nooit beleggen. Ik zette mijn spaargeld altijd netjes op de bank. Maar vier maanden geleden ging ik toch overstag. Een Amsterdams effectenkantoor kocht namens mij wat aandelen Stork en Ahold. De eersten doen het aardig, maar Ahold loopt veel minder. Per saldo heeft het me dus allemaal nog weinig opgeleverd.
'Ik merk dat ik de kranten nu anders lees. Toch even kijken naar die beurspagina. Maar echt heel erg opgewonden kan ik van die materie nog steeds niet worden.
'Mijn vrouw en ik gaan drie maal per jaar op vakantie. Dat doen we ''prettig'', zoals dat heet. Maar mijn grootste en duurste hobby is mijn verzameling spoortreinen. Die spaar ik al jaren. Hoeveel geld daarmee is gemoeid? Dat zeg ik niet; dan krijg ik ongewenste gasten. Men weet waar ik woon. Het zijn in elk geval geen modellen die je een kind cadeau geeft, houd het daar maar op.'
Boudewijn Geels

