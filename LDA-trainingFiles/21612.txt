Boekhandel.
"De winkel van boekhandelaar Pieter Meijer Warnars op de Vijgendam te Amsterdam", 1820, door Johannes Jelgerhuis.
Affiche van de Vereeniging ter Bevordering van de Belangen des Boekhandels, in de wandeling 'Vereeniging met de Lange Naam' (1892)
Een boekhandel is een bedrijf waar men boeken kan kopen. Een vestiging van een boekhandel heet een boekwinkel. In de praktijk zijn 'boekhandel' en 'boekwinkel' min of meer synoniemen.
Ontwikkelingen in de boekhandel.
In de zeventiende en achttiende eeuw werden de boeken vrijwel uitsluitend door de uitgever verkocht.
Nederland is het land met de hoogste boekhandeldichtheid. Er zijn meer boekhandels per inwoner dan in welk land ook. Zo worden in Nederland veel meer boeken verkocht per inwoner dan bijvoorbeeld Spanje. In Nederland zijn de boekhandelaren verenigd middels de Koninklijke Nederlandse Boekverkopersbond (NBB) in Bilthoven.
In Vlaanderen hebben de onafhankelijke boekhandels zich verenigd in Colibri, sinds 2012 vervangen werd door Confituur. Zo proberen ze een tegenwicht te vormen tegen Standaard Boekhandel, die volgens sommige boekenkenners door een te sterk gedreven commercieel beleid zorgt voor een verschraling van het boekenaanbod in Vlaanderen.
Traditioneel kopen boekverkopers drie maal per jaar nieuwe titels in. Tijdens de voorjaarsbeurs, de zomerbeurs en de najaarsbeurs. Voor deze beurzen sturen de uitgevers brochures toe met daarin de nieuw te verschijnen titels. Het aantal nieuwe titels kan oplopen tot 7.000 tot 8.000 per beurs. In een persoonlijk gesprek met de uitgeversvertegenwoordiger geeft de inkoper van de boekhandel dan aan hoeveel exemplaren hij dan van deze titel wenst in te kopen. Eventueel kan men onderhandelen over de korting op de vaste boekenprijs, maar meestal staat deze vast.
Veel boekhandelaren hebben in een samenwerkingsverband de inkoop (gedeeltelijk) uit handen gegeven aan een franchiser. Zij kopen dan gezamenlijk de boeken in, in ruil voor betere voorwaarden. Deze boekhandelaren zijn vaak herkenbaar aan een gezamenlijke naam of label (Libris, Blz, Plantage, The Read Shop, Boekenpartners, AKO, Bruna). Vaak maken deze groepen ook gezamenlijke reclame in de vorm van huis-aan-huisfolders, websites en in-store promotie.
Sinds de komst van internet zijn er veel speciale internetboekhandels ontstaan, die vaak op internationale schaal opereren. Het aanbod van de latere internetbedrijven beperkt zich vaak niet tot boeken. Grote online warenhuizen als Bol.com, ProxisAzur.be en Amazon.com zijn bijvoorbeeld grote spelers op het gebied van online boekverkoop. Ook op online veilingsites als eBay worden veel nieuwe en tweedehandse boeken te koop aangeboden. Inmiddels hebben ook de meeste traditionele boekhandelaren de online verkoop ter hand genomen.
