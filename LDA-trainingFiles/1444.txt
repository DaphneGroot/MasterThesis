	Dalende koersen onder rijzende zon 
	Van onze verslaggever
Peter de Waard

AMSTERDAM
In kimono geklede vrouwelijke beursemployees luidden afgelopen maandag in Japan met een traditionele ceremonie het nieuwe beursjaar 1997 in. Zij liepen parmantig tussen de in westers zwart gestoken handelaren, smekend voor een herstel van de koersen.
Maar een dag later klapten de koersen opnieuw in elkaar. De Nikkei-index, de al bijna beruchte graadmeter van de beurs in Tokyo, daalde met 549,81 punten tot 18.896,19. Hierdoor kwam de beursindex voor het eerst sinds december 1995 weer onder de grens van 19 duizend punten.
Ook oude tradities zetten in Tokyo geen zoden meer aan de dijk. Terwijl wereldwijd onder invloed van een bijna structurele recordregen overal nieuwe beleggers naar de beurzen toestromen, keren de Japanse particuliere beleggers zich massaal af van de beurs. Ter vergelijking: in Nederland steeg de aandelenomzet vorig jaar met 60 procent. In Japan daalde de omzet met bijna 50 procent. In Nederland gingen de koersen met 33,6 procent omhoog. In Japan daalden de koersen met 2,3 procent.
De Japanse beurs verkeert al zeven jaar in een malaise. Sinds 1990 zijn de koersen gehalveerd. Van records wordt alleen maar gedroomd. En het keerpunt lijkt nog niet te zijn bereikt.
'De beurs van Japan is te vergelijken met die van Wall Street in de jaren dertig. Het heeft tot 1956 geduurd voordat de Dow Jones het niveau van het jaar 1929 weer haalde. In Japan vond de crash in 1990 plaats. Dus het zou misschien wel tot 2016 kunnen duren, voordat de Nikkei weer het niveau van 39 duizend haalt', verzuchtte prof. J. van Duijn van de Robeco Groep onlangs.
Maar het is niet alleen kommer en kwel op de beurs van Tokyo. Erik van Marel van de Robeco Groep wijst op de positieve uitzonderingen. 'De koersen van Toyota en Honda zijn vorig jaar met 50 procent gestegen. Het aandeel Cannon werd 20 procent duurder. En Fuji Photo ook zo'n 20 procent. Japanse bedrijven die wereldwijd een sterke marktpositie hebben, stijgen ook op de beurs spectaculair. Zij profiteren nog eens extra van de koersval van de yen.'
Maar daar staan grote koersverliezen in de cyclische sector - de chemie maar vooral de papierindustrie - en de financiële sector tegenover. De koersen van banken en verzekeraars daalden vorig jaar met 20 procent. De banken ziten in een crisis. Japanse verzekeraars zijn geconfronteerd met de harde wetten van de deregulering.
In december besloot de Japanse regering de overbeschermde verzekeringsmarkt toegankelijk te maken voor buitenlanders. 'Japanse verzekeraars hebben 97 procent van de markt in handen. Daar zullen ze nu iets van moeten inleveren. Zeker is dat de markt veel concurrerender zal worden. Een aantal verzekeraars zal het loodje moeten leggen', aldus Van der Marel.
De Japanse economie heeft vorig jaar niet slecht gedraaid. De economische groei is uitgekomen tussen de 3 à 4 procent. 'Dat is hoger dan in veel westerse landen.' De consumptie van duurzame goederen als auto's, elektronica en woningen nam sterk toe.' Ook de rente speelde de aandelenmarkt in de kaart. De rente daalde naar 2,7 procent. 'Het enige probleem is dat de goede gang van zaken niet in de beurskoersen verdisconteerd wordt.'
Volgens Van der Marel is er sprake van een vertrouwensbreuk bij de beleggers. 'Particuliere beleggers nemen in Japan een groot deel van de aandelen op. Maar zij hebben zich van de beurs afgekeerd. Hun aandeel is gedaald van 25 naar 15 procent.' Particuliere beleggers verkopen enerzijds aandelen omdat zij geld nodig hebben voor consumptie. Anderzijds wijken zij uit naar het buitenland. 'Zo zijn de deposito's die Japanners in bijvoorbeeld Australische dollars aanhouden, vorig jaar verviervoudigd. Deze kapitaalvlucht is een van de redenen voor de daling van de koers van de yen.'
Op hun beurt zijn buitenlanders nu de smaakmakers geworden op de beurs van Tokyo. Buitenlanders hebben hun aandeel Japanse waarden verdubbeld van 6 naar 10 procent. Zij bepalen nu vaak de koersveranderingen op de beurs.
Van der Marel vindt niet dat de Japanse beurs nog te duur is. De koers/winst-verhouding, het aantal malen dat de winst per aandeel in de koers past, bedraagt nog altijd veertig tegen bijvoorbeeld zestien voor Nederland. 'Maar dat was zestig. En met name de internationaal opererende Japanse concerns hebben nu een koers/winst-verhouding die vergelijkbaar is met westerse bedrijven.'
Ook het lage dividendrendement op Japanse aandelen verontrust Van der Marel niet. Japanse aandelen leveren gemiddeld 0,8 procent aan dividend op. In Nederland is dat 3 procent. 'Maar je moet dat cijfer ook vergelijken met de Japanse depositorente. Die bedraagt maar een half procent.'
Veel Japanse bedrijven zwemmen in de liquiditeiten. 'Een kwart van hun activa bestaat soms uit kasgeld. Het zou zeker goed zijn als Japanse bedrijven dit kasgeld gingen gebruiken voor hogere dividenduitkeringen of voor het inkopen van eigen aandelen.'

