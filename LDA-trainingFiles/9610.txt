Rijksmuseum Twenthe.
Rijksmuseum Twenthe is een museum voor beeldende kunst in Enschede, gelegen aan de rand van de wijk Roombeek. Rijksmuseum Twenthe vormt samen met TETEM kunstruimte en museum TwentseWelle het cluster. Jaarlijks ontvangt Rijksmuseum Twenthe ruim 100.000 bezoekers uit binnen- en buitenland.
Sinds 2012 is Arnoud Odding directeur van Rijksmuseum Twenthe. Hij volgde Lisette Pelsers op, die vertrok om directeur te worden van het Kröller-Müller Museum in het Nationaal Park De Hoge Veluwe te Otterlo. Arnoud Odding heeft met zijn aantreden een nieuwe missie en visie voor het museum opgesteld. Het museum noemt zichzelf sinds 2012 het Museum van de Verbeelding: "Rijksmuseum Twenthe bestudeert, presenteert en stimuleert de menselijke verbeelding. Want het is de verbeelding waarmee we vorm en betekenis geven aan onze wereld" (quote uit:). Vanuit deze missie programmeert Rijksmuseum Twenthe gemiddeld acht tentoonstellingen per jaar.
Collectie.
Het museum is ontstaan uit de collectie van de textielfabrikant Jan Bernard van Heek (tachtig werken – voornamelijk schilderijen – uit de periode vanaf de Middeleeuwen tot en met de negentiende eeuw) en de Oudheidkamer Twente. Het werd ontworpen in 1929 door Anton K. Beudt en Karel Muller. In 1930 werd het museum geopend en overgedragen aan de Staat.
In de loop der jaren ontving het museum verschillende verzamelingen, onder andere van textielfabrikanten. Hierdoor werd het uitgebreid met afdelingen kunst en kunstnijverheid van de achttiende eeuw en moderne kunst. De grootste aanwinst betreffende de moderne kunst vanaf 1965 was het onderbrengen van de collectie Art & Project / depot Geert van Beijeren & Adriaan van Ravesteijn in Rijksmuseum Twenthe als langdurig bruikleen, waardoor het museum met ongeveer duizend hedendaagse kunstwerken van internationaal niveau verrijkt werd.
Tussen 1994 en 1996 werd het museum verbouwd. Het werd verbeterd (volledig geklimatiseerd) en uitgebreid met een tentoonstellingszaal en museumcafé van Ben van Berkel. De tuin werd heringericht door Lodewijk Baljon, waar hij in 2004 de "Award of Merit" van de American Society of Landscape Architects voor kreeg.
Trivia.
Het museum is in 1994 verzelfstandigd en overgegaan in een stichting die wordt bestuurd door de directeur.
Op 13 mei 2000 raakte het museum, maar niet de collectie, zwaar beschadigd bij de vuurwerkramp in Enschede. Het bleef tot 14 april 2002 gesloten voor herstelwerkzaamheden.
Achter het museum staat "los hoes" “Groot Bavel” (een Twents los hoes uit de achttiende eeuw), dat gebruikt wordt voor feesten, partijen en ontvangsten.
