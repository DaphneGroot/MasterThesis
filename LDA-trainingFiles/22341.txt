Bob Evers-serie.
De Bob Evers-serie is een reeks jeugdboeken waarvan het eerste deel, "Een overval in de lucht", in 1949 verscheen. Later zou dit boek bekendstaan als deel 4 uit de reeks omdat de eerder als feuilleton verschenen voorloper "De avonturen van 3 jongens in de Stille Zuidzee" aan de serie werd toegevoegd. Van de boeken uit de Bob Evers-serie werden in de loop der jaren meer dan vijf miljoen exemplaren verkocht.
Geschiedenis.
Willem van den Hout schreef, onder het pseudoniem "Willy van der Heide" tussen 1949 en 1963 de eerste 32 delen van de reeks. In 1977 publiceerde uitgeverij Van Holkema & Warendorf twee losse delen, tegen de wil van uitgeverij De Eekhoorn die de rechten op de merknaam Bob Evers bezat. Van den Hout overleed in 1985. In zijn nalatenschap werden twee niet afgemaakte delen aangetroffen, die door Peter de Zwaan werden voltooid en werden uitgegeven als deel 33 en 36. De bij Van Holkema & Warendorf verschenen delen werden als deel 34 en 35 in de serie ingevoegd in een bewerking van Peter de Zwaan. Hij schreef tussen 1990 en 2003 ook de delen 37 tot en met 50. In 2004 kondigde hij aan dat hij geen nieuwe delen meer zou schrijven, maar hij kwam in 2010 terug op dit besluit.
Vijf delen zijn in eerste instantie als feuilleton gepubliceerd. Van 2002 t/m 2006 zijn vier "Bob Evers"-verhalen als stripverhaal in het "Algemeen Dagblad" verschenen. Het stripblad "Eppo" is bij zijn heroprichting in januari 2009 gestart met een Bob Eversfeuilleton.
De hoofdrollen in de Bob Evers-serie worden vervuld door de HBS-jongens Arie Roos en Jan Prins en hun Amerikaanse vriend Bob Evers. Niet door geldgebrek gehinderd (ze hebben een grote beloning gekregen voor hun hulp bij de verovering van een goudschat in hun eerste avontuur) reizen de jongens de halve wereld rond, meestal om een bende bandieten, muiters of ander gespuis het leven zuur te maken.
De verhalen van Van der Heide zijn niet gespeend van chauvinisme: door gebruik te maken van hun als typisch Hollands voorgestelde deugden vlijt, doorzettingsvermogen en scherpzinnigheid bereiken de jongens steevast hun einddoel. Bob Evers doet niet veel voor zijn vrienden onder maar krijgt af en toe een veeg uit de pan omdat hij uit Amerika komt. Inwoners van nog verder van de Noord-Europese cultuur verwijderde landen worden soms als onnozel afgeschilderd. In deel één van de serie staat dat Chinezen slim zijn en goed kunnen koken en Afrikanen over een goede lichamelijke conditie beschikken. De HBS-jongens zouden deze vertegenwoordigers van andere culturen wel goed moeten instrueren voor een goede afloop. Het taalgebruik reflecteerde dit ook. In eerdere delen werd de term "nikker" nog gebruikt; later werd dit "zwarte".
Het vierde deel van de serie, "De avonturen van 3 jongens in de Stille Zuidzee", werd tijdens de Tweede Wereldoorlog in een nationaalsocialistisch jeugdblad als feuilleton gepubliceerd; de rest van de serie werd gestart toen Van den Hout na de oorlog op verdenking van collaboratie gevangen zat. Daaruit zou men de conclusie kunnen trekken dat de Bob Evers-serie een 'foute' reeks is. Wat opvalt is dat Willem van den Hout indertijd moeite gedaan heeft om zich aan zijn collaboratieverleden te onttrekken. De oorspronkelijke Amsterdamse rederszoon Rob Evers werd de Amerikaan Bob Evers, en de serie werd naar deze kersverse Amerikaan genoemd al was diens rol kleiner dan die van Arie Roos en Jan Prins.
Willy van der Heide bundelde autobiografische anekdoten in Toen ik een nieuw leven ging beginnen en andere waargebeurde verhalen uit de jaren vijftig (1979), waarin kenners van de serie de nodige gebeurtenissen tegenkomen die model hebben gestaan voor episodes uit de reeks.
Wie zich afvraagt waarom de jongens zo vaak genieten van de producten van "Droste" en van "London tonic" (van de frisdrankfabrikant Raak) moet bedenken dat Van den Hout de reeks als pure broodwinning schreef. De Encyclopaedia Britannica werd ook regelmatig genoemd. Hij liet zich voor het noemen van merknamen (sluikreclame) betalen. Toen Van den Hout een meningsverschil met een nieuwe vertegenwoordiger van Coca-Cola kreeg, liet Van den Hout in nieuwe edities van de boeken deze merknaam vervangen door "London tonic".
Op 6 december 1972 werd het "Bob Evers Genootschap" opgericht: een clubje liefhebbers van de reeks waarin onder anderen auteur Geerten Meijsing actief is.
Thema's.
In de boeken kwam lichte en zware criminaliteit regelmatig voor, waarbij smokkelen en wapens veel voorkwamen. Auto´s die in de serie voorkwamen waren altijd zeldzaam en speciaal, zoals Buick, Lincoln, Packard, en buitenlandse twoseaters. Vervoer in de stad ging vaak per taxi, waarbij Arie de aangezette dialoog voerde met de chauffeur. De meeste avonturen begonnen op aanvraag door familie of kennissen, of doordat het drietal benadeeld werd. De avonturen liepen af met geldwinst; slechts een enkele keer was het hen te doen om genoegdoening.
Uitvoeringen.
De delen 1 t/m 32 verschenen van 1949 t/m 1963 in hardcover-uitvoering met stofomslag. Vanaf 1965 werden deze delen (op diverse plaatsen bewerkt door de auteur) herdrukt als pockets. De delen 33 t/m 46 zijn alleen in pocketuitvoering verschenen. De delen 47 t/m 51 werden weer als hardcovers, zonder stofomslag, uitgegeven. Het jubileumdeel 50 verscheen (als speciale jubileumeditie) ook weer als hardcover met stofomslag. De Bob Evers-pockets die werden uitgegeven in de jaren 60 en 70 zijn te herkennen aan de titel in wit op een rode achtergrond. De in de jaren 80 & 90 verschenen pockets hebben de titel in rood gedrukt staan op een witte achtergrond. Tevens zijn bij deze pockets de omslagtekeningen gemoderniseerd.
De delen 51 (herdruk, 2013), 52 en verder verschenen als pockets bij Uitgeverij Zwarte Zwaan.
Stripreeks.
"Bob Evers" is een Nederlandse stripreeks gebaseerd op deze boekenreeks. De strips werden getekend door Hans van Oudenaarden en vooral geschreven door Frank Jonker. Er verschenen vijf albums.
Nieuwsbrief.
De boekenreeks heeft een eigen digitaal tijdschrift genaamd de Bob Evers Nieuwsbrief. Deze verschijnt twee keer per jaar. Het eerste nummer verscheen in januari 1993, op initiatief van de broers Hans en Ton Kleppe, als een gedrukt tijdschrift dat per post aan abonnees werd gestuurd. In 2002 werd overgegaan op verzending via e-mail. Het aantal abonnees van het laatste via e-mail verzonden nummer, Nieuwsbrief 25, bedroeg 400. In 2006 werd besloten de verzending via e-mail te staken en uitsluitend over te gaan op publicatie op internet, waar de Nieuwsbrief (in PDF of als HTML) volledig en gratis beschikbaar is.
De pagina's van de Nieuwsbrief worden doorlopend genummerd. Het in januari 2017 verschenen nummer, Nieuwsbrief 48, bevat de pagina's 836 t/m 867.
