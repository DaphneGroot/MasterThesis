	Ontworteld en in een isolement; DE ENIGE ROMAN VAN ALEXANDRE VONA VERSCHIJNT NA VIJFTIG JAAR
	SOMMIGE AUTEURS schrijven maar n enkel boek, zodat je je kunt afvragen of je wel kunt spreken van een schrijver. Alexandre Vona is zo'n schrijver van n boek: Blinde vensters. En om het oordeel nog lastiger te maken: hij schreef de roman in 1947 in een roes die maar enkele weken duurde. Toch wordt hij nu vergeleken met de allergrootsten: Kafka, Joyce en Musil. (Het zijn, vreemd genoeg, altijd dezelfden met wie schrijvers worden vergeleken, alsof die drie iets gemeenschappelijks hebben, behalve dat hun geluid de wereld heeft veranderd.)
Alexandre Vona, die nu 75 is en in Parijs woont, heet eigenlijk Alberto-Enrique Samuel Bejar y Major. Hij werd geboren in een Spaans-joodse familie. In zijn geboortejaar, 1922, vestigde de familie zich in Roemeni.
Als om de traditioneel al bestaande joodse ontworteling nog te vergroten, werd thuis geen Roemeens gesproken, maar Spaans, Frans en Duits, al naargelang het bezoek dat kwam aanwaaien. Misschien wel daarom, om aan zijn isolement te ontsnappen, besloot hij als jongeman juist in het Roemeens te gaan schrijven, de taal van de anderen; gedichten die in 1947 werden bekroond.
Dat was in de tijd dat hij aan de Polytechnische School in Boekarest studeerde, vlak na de oorlog toen de communisten het roer van de fascisten hadden overgenomen. Hoe zou je je in zulke omstandigheden anders moeten uiten dan door middel van pozie?
Later zou hij inderdaad als ingenieur carrire maken, in Frankrijk waar hij als zoveel andere Roemeense intellectuelen eind jaren veertig, begin jaren vijftig ging wonen. De communistische heilstaat die om hen heen werd opgetrokken, leek in niets op de utopische samenleving waarover ze al zolang hadden gelezen en gedroomd. Velen verkozen dus de vlucht vooruit, naar het vrije Westen.
Maar terwijl Ionesco, Eliade en Cioran zich in Frankrijk ontwikkelden tot schrijvers van wereldfaam, zeulde Vona slechts het manuscript mee van een roman die hij in 1947 had voltooid. Het lukte hem niet er een uitgever voor te vinden. Doordat hij de Franse taal onvoldoende beheerste om zich er literair in uit te drukken, bleef hij jarenlang de schrijver van een manuscript dat hij ook langzamerhand vergat.
Een vriend in Roemeni bewaarde echter jarenlang, toegewijd, een kopie van het manuscript. En bijna vijftig jaar na de roesachtige conceptie, na de val van Ceaucescu, achtte die de tijd rijp voor publicatie.
Dat was in 1993. Sindsdien gaat die lange tijd sluimerende roman in triomf de wereld over. Vona won de internationale prijs voor Romaanse literatuur van de 'Latijnse Unie'. Hij wordt gevraagd voor interviews en lezingen en trekt van Tours naar Toulouse om zijn publiek te ontmoeten. Hij wordt tot zijn schrik in n adem genoemd met zijn vroegere landgenoten die eerder furore maakten.
De Nederlandse vertaling, Blinde vensters, van Jeanne Holierhoek is gebaseerd op de definitieve Franse versie, waaraan Vona nog geruime tijd heeft gesleuteld. In haar nawoord schrijft Holierhoek dat Vona de roman in zijn moderne versie tegelijkertijd 'compacter en transparanter' heeft gemaakt, wat met elkaar in tegenspraak lijkt. Wie de roman leest, merkt echter dat die ogenschijnlijk tegenstrijdige typeringen de enorme kracht van Blinde vensters goed weergeven.
Vona is dan misschien de schrijver van een enkel boek, maar het is een boek als een wereld; het is een universum waaruit je niet meer kunt ontsnappen. Blinde vensters heeft iets magisch, iets verslindends. De roman is intens zwaarmoedig, troosteloos van sfeer en perspectief, en toch sprankelend, voortdurend vindingrijk, getuigend van een fenomenale opmerkingsgave en in die zin in hoge mate troostrijk.
Er is een hoofdpersoon, maar hij kan niets zeggen over zijn identiteit. Hij woont ergens, in een stad, in een land, niet verder aangeduid. Hij brengt zijn dagen in ledigheid door, er gebeurt weinig, en weinig verandert. Toch is elke seconde van dat ondefinieerbare leven gevuld met reeksen denkbeelden, zienswijzen, ideen, observaties, die allemaal van een enorme levenskracht getuigen.
Zijn omgang met mensen is op een fascinerende wijze gestoord. Hij is zo gevoelig dat de minste gemoedsbeweging van een ander al een uitwerking heeft op zijn geestesgesteldheid en gedrag. Overal vermoedt hij onraad, onbalans, onenigheid. Voortdurend tracht hij zichzelf samen te rapen, maar de invloed van buiten is steeds te groot. Hij is alweer veranderd, aangetast. En als hij eens greep op de dingen denkt te hebben, dan is ook die situatie spoedig voorbij.
Nu eens voelt hij zich totaal ontworteld, zonder enige macht over zichzelf en zijn omgeving, dan weer beleeft hij een bijna hoogmoedig genoegen aan de scherpte waarmee hij alles waarneemt. De scherpte van zijn blik zou kunnen duiden op een vaste kern, een innerlijke zekerheid, maar het tegendeel is het geval.
Met grote, misschien pathologische aandacht probeert hij de wereld te bezweren. Kijken is voor hem een vorm van vastpakken, modelleren, maar zodra er woorden ter beschrijving van de dingen aan zijn mond ontsnappen, ontsnappen de dingen aan zijn blik. Alles is vloeibaar en de taal schijnt zich nooit wezenlijk aan iets te kunnen hechten.
Toch zijn veel van zijn observaties en ideen opmerkelijk adequaat, zelfs scherpzinnig, maar ze lijken nergens toe te dienen. Weinig romans bevatten zoveel bijna aforistische uitspraken, zinnen die van een superieur inzicht getuigen, maar steeds blijken het wijsheden die slechts een paar seconden stand houden. Vona schept zo de indruk van voortdurende verandering, van een wisselvalligheid van perspectief dat radeloos zou kunnen maken.
Is de vriend die hij in een caf ontmoet, hem nu vijandig gezind of niet? Hij komt er nooit achter en de lezer net zomin. Lijdt de vrouw die hem op een mysterieuze wijze aantrekt, nu aan een ziekte, is ze zelfs zwakzinnig, of is ze in haar onpeilbare isolement de enige die de dingen op hun juiste waarde schat?
Hoezeer kan een mens zichzelf verliezen? Dat lijkt een van de centrale vragen in deze roman. Terwijl om hem heen de wereld zijn gang gaat, mensen elkaar als oud vuil behandelen, liefde teloorgaat bijna nog voor ze is ontloken, probeert de hoofdpersoon met aangrijpende hardnekkigheid iets te construeren: een beeld, een overzicht, iets als een identiteit. Het lijkt niet zonder reden dat een aantal personages epileptisch is; alles is voortdurend aan het vallen. De ogen zijn niet in staat het vast te leggen, de taal net zomin, laat staan om het vallen te stoppen. Hoe systematisch de anonieme hoofdpersoon ook te werk gaat, hij dringt nooit in iets door. Hij blijft voortdurend aan de rand van alle dingen. Als hij zich denkt te versmelten, is hij meer alleen dan ooit.
Dit isolement verschaft hem niettemin een weergaloze blik. Hij wordt zelfs in al zijn anonimiteit een onvergetelijk personage. Alexandre Vona formuleert bovendien zo vlekkeloos, ook in Holierhoeks vertaling, dat de tocht langs de toppen en dalen van dit wankele gemoed een voortdurende pleziergang is. Een plezier dat pijn doet, maar je hoeft geen masochist te zijn om ervan te houden.
Henk Prpper
Alexandre Vona: Blinde vensters.
Vertaald uit het Frans door Jeanne Holierhoek.
Ambo; 277 pagina's;  49,50.
ISBN 90 263 1437 X.

Foto
	Alexandre Vona FOTO WIM RUIGROK - DE VOLKSKRANT

