	Priapist dankzij de duivel
	DRANK EN SEKS vormen, wat de mannelijke libido aangaat, een hachelijke combinatie. Dat wist ook Shakespeare al: Drink awakes the desire, but takes away the act. Tallozen hebben in de loop der jaren over dit klassieke onderwerp gesproken en geschreven. Maar dat dit gegeven nog altijd aanleiding kan geven tot originele verhandelingen, bewijst de Catalaanse auteur Quim Monz¢ (1952) met zijn roman De omvang van de ramp.
De omslag van het boek, waarop een kloeke asperge in wankel evenwicht omhoog wijst, duidt erop dat de auteur zijn onderwerp niet louter serieus ter hand heeft genomen. Hoe kan het ook anders: Monz¢ die in een grijs verleden werkzaam was als oorlogsverslaggever in onder meer Vietnam en Mozambique, heeft een internationale reputatie opgebouwd met zijn ironische, van sarcastische humor vergeven verhalen.
In De omvang van de ramp richt hij zijn pijlen in de eerste plaats op de seksuele prestatiedrang waaraan mannen in een machocultuur ten prooi vallen. Zijn hoofdpersonage, de trompettist Ramon-Maria, krijgt het in het openingshoofdstuk meteen al te kwaad. Nadat hij eindelijk de vrouwelijke vedette van een Barcelonees theater voor een diner heeft weten te strikken, breekt hem aan tafel het angstzweet uit. Met sloten alcohol probeert hij zijn zenuwen de baas te blijven. Maar wanneer hij eenmaal bij haar in bed ligt, is hij zo zat dat zijn lid de vorm van een champignon aanneemt.
Hoewel de theaterdiva hem bezweert dat zijn kruis niet het middelpunt van de wereld is, moet en zal Ramon-Maria presteren. Na enkele mislukte pogingen sluit hij, ten einde raad, een verbond met de duivel waarna hij met een krachtige erectie alsnog zijn 'mannelijke plicht' doet.
Maar dan presenteert de duivel hem de rekening: Ramon-Maria komt niet meer van zijn erecte lid af en ontpopt zich tot een priapist voor wie geen vrouw meer veilig is. De ironie wil dat hij, in theorie ht sekssymbool bij uitstek, langzaam maar zeker volledig vereenzaamt. Zijn fiere mannelijkheid blijkt bovendien de lont van een snel tikkende tijdbom, als de behandelende artsen hem nog hooguit zeven weken te leven geven.
Hier wordt duidelijk dat De omvang van de ramp meer is dan een trefzekere, tragikomische ontmaskering van de mannelijke potentiemythe alleen. In een directe, zeer toepasselijke stijl maakt Monz¢ de lezer deelgenoot van de commotie van zijn personage, nadat deze het nieuws over zijn dodelijke ziekte heeft vernomen.
De meeste stervelingen zullen zich wel eens afgevraagd hebben wat zij zouden doen, als ze te horen kregen dat ze nog maar kort te leven hadden. Maar Monz¢ wrijft je deze ogenschijnlijk obligate vraag z¢ genadeloos onder de neus dat je niet kunt volstaan met vrijblijvende antwoorden. Hij doet je Ramon-Maria's wanhopige zoektocht intens meebeleven. Hij geeft geen kant-en-klare oplossingen, maar laat er geen twijfel over bestaan dat het stellen van deze levensvraag van immens belang is.
Subtiel verweven met deze kant van het verhaal is de moeizame relatie van Ramon-Maria met zijn stiefdochter Ana-Francesca, die na de dood van haar moeder een grondige hekel aan hem gekregen heeft. Hoewel ze in hetzelfde huis wonen, is van 'samenwonen' allerminst sprake. De onderlinge wrok loopt zo hoog op dat de stiefdochter zich uitgebreid verdiept in hoe je iemand zoal om zeep kunt brengen.
Dat levert een even ijzingwekkende als memorabele verhandeling op, waarin Monz¢ met sarcastisch genoegen de zwakke plekken van het menselijk lichaam aangeeft. Dat blijken er nogal wat te zijn: acht pagina's lang doet hij uitvoerig uit de doeken wat je onder meer met je handen, met wapens en met vergif kunt aanrichten. Juist door de volmaakte achteloosheid waarmee Monz¢ dit alles te berde brengt, zullen zelfs de meest gelouterde lezers hier een rilling niet kunnen onderdrukken.
De omvang van de ramp lijkt vanwege de directe, haast filmische vertelstijl geen literair hoogstandje. Voor welluidende volzinnen en dampende metaforen moet je inderdaad niet bij Monz¢ wezen, maar dat doet aan de waarde van dit boek weinig af. Juist doordat hij beladen thema's als seks en liefde, leven en dood, eenzaamheid en samenleven, in zo'n meeslepend, ongepolijst verhaal heeft gegoten, maakt zijn boek tot een geheel, dat nog lang in je hoofd blijft nagonzen.
Sander de Vaan
Quim Monz¢: De omvang van de ramp.
Vertaald uit het Catalaans door Frans Oosterholt.
Meulenhoff; 240 pagina's;  39,90.
ISBN 90 290 5223 6.

Foto
	Quim Monz¢ FOTO SILVIA COLMENERO

