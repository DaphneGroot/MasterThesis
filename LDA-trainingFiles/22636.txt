Daft Punk.
Daft Punk is een Frans house- en electroduo bestaande uit Thomas Bangalter en Guy-Manuel de Homem-Christo. Als jonge artiesten werden ze midden jaren 90 plotseling bekend. Samen met artiesten als Laurent Garnier en Motorbass zijn ze pioniers van de Franse dancemuziek. Daft Punk behoort daarnaast tot de grootste vernieuwers van housemuziek van de late jaren 90 en is de groep bij uitstek die de 'French Touch'-house populair maakte.
Biografie.
Daft Punk kent zijn oorsprong in de punkband Darlin', die ontstond in de tienerjaren van het duo en die behalve Thomas en Guy-Manuel ook Laurent Brancowitz als muzikant had. Het was geen succes. Het blad "Melody Maker" noemde in een recensie een nummer van de band "daft punk" ("maffe punk"). De groep viel uit elkaar – Laurent Brancowitz vertrok om door te gaan in de indierockband Phoenix – en alleen Thomas en Guy-Manuel bleven over. Samen produceerden ze het een en ander om dit vervolgens op een feest aan Orde Meikle en Stuart McMillan van het Schotse Soma-label te overhandigen. In 1994 brachten ze op Soma hun eerste single uit, "The New Wave", onder de van "Melody Maker" overgenomen geuzennaam Daft Punk. Deze single werd vrij snel opgevolgd door de eerste hit "Da Funk".
In 1996 tekenden ze bij het grote Virgin-label, waar in 1997 hun eerste album "Homework" op uit kwam, waarop naast "Da Funk" ook onder andere "Around the World" stond. Ook traden ze toe tot Da Mongoloids, opgericht door Armand Van Helden.
In 1997 kwam Daft Punk met zijn eerste liveshow met onder andere de nummers "Daftendirekt" en "Da Funk". Van deze liveshow werd in 2001 een livealbum uitgebracht, "Alive 1997", een 45 minuten durende cd die geleverd werd met een stickervel om het cd-doosje helemaal eigen te maken.
Guy-Manuel en Thomas richtten ieder een eigen label op, respectievelijk Crydamoure en Roulé. Guy-Manuel bracht er als Le Knight Club platen uit, Thomas onder zijn eigen naam. Ook zat Thomas samen met Alan Braxe en Benjamin Diamond achter de groep Stardust, die één hit scoorde met "The Music Sounds Better With You". Verder produceerde hij de soundtrack van de film "Irréversible".
In 1999 bracht het duo een eerste dvd-videocollectie uit, getiteld "D.A.F.T.: A Story About Dogs, Androids, Firemen and Tomatoes", met onder andere een aantal nummers van het debuutalbum "Homework".
Pas in 2001 kwam het tweede album uit, "Discovery". Dit loste de belofte in van de hype die Daft Punk zelf jaren eerder had ontketend. De zeer schaarse promotie rondom dit album deden de twee in speciale robotpakken: hun gezicht lieten ze niet zien. Van dit album werden in Nederland uiteindelijk zes singles getrokken, waarvan "One More Time" met Romanthony de grootste hit werd. Er werd voor alle veertien nummers een videoclip gemaakt in samenwerking met de tekenlegende Leiji Matsumoto. Samen vormen deze de animatiefilm ', die in 2003 op dvd uitkwam.
Thomas startte het zijproject Together met DJ Falcon en ontketende een nieuwe hype met de track "So Much Love to Give". DJ Falcon werd door Eric Prydz gevraagd een demoversie van zijn nieuwe productie "Call on Me" te draaien op een feestje om de reactie van het publiek te peilen. De demoplaat lekte op het internet en door de gelijkenissen met "So Much Love to Give" dachten velen foutief dat het om een nieuwe productie van Together ging. De platen met deze discoloopjes werden een tijdelijke rage, mede dankzij de verschijning van "Discovery".
Daft Punks derde studioalbum "Human After All" uit 2005 werd door het publiek minder goed ontvangen dan de vorige twee studioalbums, maar wordt in de underground house-scene des te meer gewaardeerd.
In 2006 bracht Daft Punk een eerste verzamel-cd/dvd uit, "Musique Vol. 1", met daarop eerder uitgebrachte singles en videoclips, en vier niet eerder op cd uitgebrachte remixen. Ook trad de groep voor het eerst sinds 1999 weer op, onder andere op het grote Amerikaanse festival Coachella, op Eurockéennes en op Pukkelpop. In dat jaar bracht het duo ook de film "Electroma" uit, een experimentele korte film over twee robots die mens willen worden. De recensies waren verdeeld.
In 2007 trad Daft Punk voor het eerst in tien jaar weer op in Nederland. Op 4 juli stond het duo in een uitverkochte Heineken Music Hall als onderdeel van zijn wereldtournee, de zogenaamde "Alive Tour". Hierbij bracht Daft Punk, nog altijd gemaskerd als robots, vanuit een gigantische piramide vol lichteffecten een mash-up van zijn grootste hits ten gehore. Een registratie van het concert in Bercy, Parijs, Frankrijk, van de tournee "Alive 2007" verscheen in november 2007 op cd.
In 2009 werd Daft Punk geselecteerd om de muziek voor de film ' te componeren en op te nemen. De soundtrack werd in december 2010 wereldwijd uitgebracht.
In 2011 werd het nummer "Harder, Better, Faster, Stronger" van "Discovery" gebruikt in de film "The Hangover Part II".
In 2013 sloot Daft Punk zich aan bij het label Columbia Records.
Op 3 maart 2013 werd tijdens een reclameblok van het populaire Amerikaanse programma "Saturday Night Live" een spot van vijftien seconden getoond waarin met glinsteringen het Daft Punk-logo verscheen, dat daarna werd ingesloten door twee helften van Daft Punks beroemde robothelmen. Deze spot zorgde voor heel wat opschudding bij fans, die hierin het bewijs van het naderende vierde studioalbum zagen. Eerder waren er al geruchten dat Daft Punk aan een nieuwe plaat werkte; onder andere Chilly Gonzales bevestigde dat hij met de twee had samengewerkt.
Op 12 april 2013 werd op het Coachella-festival in Californië een videoclip getoond met het nummer "Get Lucky" van het nieuwe nakende album "Random Access Memories". Panda Bear, Julian Casablancas, Todd Edwards, DJ Falcon, Chilly Gonzales, Giorgio Moroder, Nile Rodgers, Paul Williams en Pharrell Williams werkten mee aan dit album. De single "Get Lucky" verscheen op 19 april 2013 en haalde binnen een week wereldwijd hoge posities in de hitlijsten, waaronder ook nummer 1-posities in de eerste week. "Random Access Memories" richt zich, in tegenstelling tot de voorgaande albums, meer op funk, disco en softrock. Het gebruik van samples is minimaal, behalve op het slotnummer "Contact". In plaats daarvan huurde Daft Punk veel muzikanten en een orkest in om mee te werken aan het album.
Daft Punk werkte in 2014 weer samen met Pharrell Williams voor het nummer "Gust of Wind", dat verscheen op Williams' tweede album, "G I R L".
In 2015 werkte Daft Punk samen met The Weeknd aan zijn album "Starboy".
Grammy's.
Op de 51e editie van de Grammy Awards (2009) viel Daft Punk tweemaal in de prijzen. Het duo won de prijs voor beste dancealbum met "Alive 2007" en de prijs voor beste danceplaat met "Harder, Better, Faster, Stronger (Alive 2007)". In 2014 won Daft Punk vier Grammy's: "Record of the Year", "Album of the Year", "Best Pop Duo/Group Performance" en "Best Dance/Electronica Album".
