Emile Ratelband.
Emile Albert Rudolf Ratelband (Arnhem, 11 maart 1949) is een Nederlands ondernemer die zich bezighoudt met neurolinguïstisch programmeren. Hij groeide hiermee uit tot een bekende mediapersoonlijkheid in Nederland.
Motivatiecoach.
Ratelband noemt zichzelf 'entertrainer' (een samentrekking van entertainer en trainer). Met positieve energie laat hij mensen bijvoorbeeld over hete kolen lopen en poogt hij fobische patiënten te genezen. Ratelband maakt hierbij vaak gebruik van de kreet "Tsjakka", volgens hem geïnspireerd door de strijdkreet uit een serie over het leven van Shaka Zoeloe. Youp van 't Hek gebruikte hetzelfde woord in zijn shows tussen 1986 en 1990, als verbastering van het hakkende tsjak, met de betekenis ‘godverdomme, ga ervoor’. Beiden ontkennen het van elkaar overgenomen te hebben. Het woord bestond al voor die tijd, waarschijnlijk is de gelijktijdige popularisering toeval.
Ratelband is trainer in het neurolinguïstisch programmeren (NLP). In zijn boek "De Vuurloper" meldt hij dat hij een half jaar in de leer is geweest bij Tony Robbins. Robbins meende om die reden recht te hebben op een deel van Ratelbands inkomsten ("[...] zijn succes is mijn succes").
Kamerverkiezingen 2003.
Ratelband werd bij de Tweede Kamerverkiezingen van 2003 door Jan Jetten van Leefbaar Nederland naar voren geschoven als kandidaat-lijsttrekker van deze partij. Hierop stapte Fred Teeven op als lijsttrekker. Na een chaotisch verlopen stemming moest Ratelband het lijsttrekkerschap aan Haitske van de Linde laten. Ratelband richtte daarna zijn eigen partij ("Lijst Ratelband") op om alsnog mee te kunnen doen aan de verkiezingen voor de Tweede Kamer. De partij haalde bijna 10-duizend stemmen, ruim onvoldoende voor een kamerzetel.
Overige publiciteit.
In december 2005 nam Ratelband het in het christelijke jongerenblad "X[ist] in Christ" op voor Osama bin Laden, volgens Ratelband een "verlicht denker" wiens werk "gerechtvaardigd is".
In 2009 sprak Ratelband met het Belgische weekblad "Dag Allemaal" over homoseksualiteit, waarover veel ophef werd gemaakt. Hierover sprak hij vervolgens in, onder andere, het televisieprogramma "Pauw & Witteman", waarin hij vertelde enkele van die uitspraken niet te hebben gedaan, maar homo's wel als abnormaal zegt te zien ("zolang zij in de minderheid zijn") en homoseksualiteit als afwijking omschrijft. Vervolgens nam hij, in een gesprek met het COC, zijn uitspraken terug en werd hij zelfs lid van de vereniging.
Personalia.
Ratelband is opgegroeid in Arnhem, als zoon van een bakker. Op zijn negentiende nam hij de bakkerijen op de Klarendalseweg en in de Steenstraat van zijn vader over. Daarna opende hij in 1978 de snackbar "Ratelband's Haphoek" in de binnenstad van Arnhem. In 2015 nam zijn oudste zoon, Rolls Ratelband, "De Haphoek" over.
Ratelband is twee keer getrouwd geweest en heeft zeven kinderen uit drie relaties.
