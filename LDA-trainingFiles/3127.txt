	IDEA BOOKS; Papoeabenen met geel en magenta
	'Je bekijkt het gewoon in je hand. Je kunt het sturen en geven aan wie je maar wilt. En er komt geen museum meer aan te pas', zegt Roy Villevoye. 'No problem, brother', het boekje met foto's dat hij onlangs in eigen beheer uitbracht, is noch documentair noch een 'gewoon' kunstenaarsboek. Het is als Duchamps Boite-en-valise tegelijk een zelfstandig kunstwerk en een miniatuurtentoonstelling, waarin een aantal eerder gemaakte werken van de kunstenaar terugkomen in een andere vorm en context.
'No problem, brother' bevat bijna geen tekst. Op het colofon na zijn het precies vijf regels. 'De ochtend dat ik afscheid nam van Shyamala, legde ik uit dat ik binnenkort in Nederland een boek zou maken. Zij zou er deel van uitmaken door een paar foto's die ik van haar genomen had. Ze nam mijn arm en zei sussend: ''No problem, brother'''
De rest is beeld, en spreekt voor zich. Villevoyes thema's zijn kleur en mensen. Huidskleuren en primaire kleuren - de tonen van het leven en de kunst - komen telkens terug, in verschillende vormen en combinaties. In sequenties van al dan niet geënsceneerde foto's, in uitvergrote opnames die geprint zijn op schilderdoek en nu als foto's binnen de band van een boek.
Villevoyes werk gaat over het specifieke van het algemeen menselijke. Hij toont lagen kleur over en naast elkaar, refererend aan leven en (schilder)kunst. Soms lijkt zijn werk die kunst volledig te relativeren. Omringd door donkerbruine papoeabenen in het oerwoud zien de vlakken citroengeel, cyaan en magenta, de drie basiskleuren van drukinkt, die op de grond zijn neergelegd, er belachelijk kunstmatig uit. Het rasterpatroon van de foto onthult echter dat diezelfde benen, en al het overige in het boek, in deze basiskleuren gedrukt zijn. Zo verdedigt hetzelfde beeld het bestaansrecht van de kunst.
Slechts een aantal foto's is expres in een bepaalde volgorde geplaatst en vormt een klein beeldverhaal. De rest is op beeld geselecteerd, maar niet bewust voor en achter elkaar gezet. Toch passen ze perfect in het geheel. Grijze modder over bruine benen, donkere blubber op witte benen. Slijtagegaatjes in een overhemd die een onderliggende laag kleding onthullen. Een wondje in een rug dat kwetsbaar, zachtroze vlees toont onder de deklaag van donkerbruin vel.
Laag over laag. Hetzelfde, maar ook anders. In 'No problem, brother' heeft Villevoye het over gelijkheid, vriendschap, liefde en respect voor mensen. Dat zijn Unicef-onderwerpen, die taboe zijn bij de meeste kunstenaars. Villevoye weet ze echter te verbeelden op een manier die bijzonder mooi, gelaagd, realistisch en niet sentimenteel is. Wel heel liefdevol.
IS
'No problem, brother' van Roy Villevoye wordt gedistribueerd door Idea Books en is verkrijgbaar bij de boekhandel,  39,50.

Foto
	Uit: 'No problem, brother' van Roy Villevoye

