	Duits Gehe wint gevecht om Britse apotheker Lloyds
	DPA, ANP
LONDEN/STUTTGART
Het langdurige pokerspel rond overname van de Britse keten van apotheken Lloyds Chemists is geeindigd in een zege voor het Duitse concern Gehe, de grootste medicijnengroothandel in Europa. De Britse tegenspeler Unichem legde maandag het hoofd in de schoot.
Unichem bracht bijna een jaar geleden een bod van 525 miljoen pond uit op Lloyds Chemists, een keten van ongeveer 920 apotheken en tevens geneesmiddelengroothandel. Kort daarop kwam Gehe met een hoger bod. Vervolgens ontwikkelde zich een haasje-over dat vrijdag culmineerde in een laatste bod van Gehe van 525 pence per aandeel, in totaal 684 miljoen pond (2,05 miljard gulden). Toen gaf Unichem op.
Gehe liet maandag weten al 70 procent van de aandelen van Lloyds te hebben verworven. Ook Unichem heeft zijn belang van 10 procent aangeboden.
Lloyds, dat een omzet van ongeveer drie miljard mark (ruim 3,3 miljard gulden) heeft, is de op één na grootste keten van apotheken in Groot-Brittannië, achter Boots. Gehe verkreeg in 1995 al een positie op de Britse apothekenmarkt door de aankoop van de farmaciegroothandel AAH, die ongeveer 360 vestigingen heeft. Het Duitse bedrijf komt nu op gelijke hoogte met Boots. Unichem beschikt over ruim 400 winkels.
In de medicijnengroothandel wordt Gehe nu de grootste in Groot-Brittannië met een marktaandeel van 40 procent. Het concern is in Frankrijk ook marktleider via het in 1993 overgenomen bedrijf Office Commercial Pharmaceutique (OCP).
In Duitsland moet Gehe slechts de Phoenix-groep laten voorgaan. Gehe verkocht in oktober zijn activiteiten in de productie van geneesmiddelen voor 1,2 miljard mark.

