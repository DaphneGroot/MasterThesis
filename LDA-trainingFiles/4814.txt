	MacLaine zeurt met kleinkinderen
	The Evening Star van Robert Harling. Met Shirley MacLaine, Juliette Lewis, Jack Nicholson. In tien theaters, waaronder Tuschinski 2 Amsterdam, Metropole 2 Den Haag, LumiÂŠre 4 Rotterdam.
Twaalf en een half jaar geleden was het nu en de vijf Oscars stonden allemaal op tafel. Niet iedereen was er: regisseur James L. Brooks had geen zin, Debra Winger vond de herdenking van een film waarin zij zo snotterig aan haar einde kwam niet gepast, en Jack Nicholson, ja waar hing Jack tegenwoordig uit?
De Terms of Endearment-club moest het weer hebben van Shirley MacLaine, in de film en daarbuiten de moeder waar alles om draaide. Over de zestig en nog niets verloren van haar aanstekelijke maar soms wat vermoeiende dynamiek. Zij dook naar gebruik als eerste met een glas champagne het zwembad in en zij was het ook die op het idee kwam: Jongens, laten we het nog eens over doen.
Het werd even stil, maar aan het eind van de avond kreeg het gezelschap, wellicht ook door de drank en Shirleys dolle fratsen in het zwembad, de geest. Omdat Brooks niet was komen opdagen, werd Robert Harling er als regisseur bij geroepen, aan wie Shirley zulke goede herinneringen had door Steel Magnolias.
Terms of Endearment II - laten we hem The Evening Star noemen - vijftien jaar na de dood van Debra Winger. Wat was er van Aurora (de glansrol van Shirley) over? Harling kreeg de gouden inval haar tot grootmoeder te transformeren, waardoor het moeder-dochter gezeur nu tussen haar en haar kleinkinderen kon worden uitgewerkt.
Alleen, hoe moest het met Jack? Behalve op de moeder-dochterzaak teerde Terms of Endearment toch vooral op de hilarische affaire tusen Shirley en Jack, als de buurman die oud-astronaut was, altijd lazarus en voortdurend aan het graaien naar jonge meiden.
Shirley vond hem tenslotte in Vegas. Ze dronken en gokten twee nachten achter elkaar door, maar Jack had er toch eigenlijk helemaal geen trek in. Een maand later belde hij op: Ik doe het Shir, alleen voor jou, maar ik kom pas tien minuten voor het einde de film binnen en blijf hoogstens vijf minuten.
En zo geschiedde. Een grijze Shirley Maclaine speelt oma Aurora, Juliette Lewis de kleindochter met wie zij een haat/liefde onderhoudt en er zijn nog wat kleinkinderen om de problemen wat gecompliceerder te maken en het verhaal niet te kort. En tien minuten voor het eind komt Jack Nicholson aanwaaien om met Aurora opnieuw in een open auto op het strand te rijden.
Er was niemand geweest die in een helder moment zei: 'Jongens, niet doen, stop die flauwekul.'
Peter van Bueren

Foto
	Jack Nicholson en Shirley MacLaine weer bij elkaar in The Evening Star

