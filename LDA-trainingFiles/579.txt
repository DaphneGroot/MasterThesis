	Criminaliteit Haagse jeugd groot probleem
	Van onze verslaggever
AMSTERDAM
 Zware jeugdcriminaliteit is een groot probleem in de politieregio Haaglanden. De almaar toenemende criminaliteit is voor 65 procent toe te schrijven aan, vooral verslaafde, jongeren. Er staan 3700 jongeren als delinquent te boek. In de stad Den Haag is een harde kern van duizend criminele jongeren actief.
Dit zei de Haagse korpschef J. Brand donderdag in zijn nieuwjaarstoespraak. De door jongeren gepleegde criminaliteit wordt harder. In de hele regio opereren honderd jeugdgroepen, waarvan er zestig hinderlijk en lastgevend zijn en veertig als criminele jeugdgroepen kunnen worden aangemerkt. Er zijn jongeren die al vóór hun twaalfde met de politie in aanraking komen.
De Haagse politie wacht volgens Brand vurig op meer adequate wetgeving om overlastgevende situaties te kunnen aanpakken. De criminaliteit in Nederland dreigt volgens de korpschef door te groeien tot een internationaal gezien hoog peil. 'We hebben in Nederland een uitstekend drugsbeleid ontwikkeld, maar we missen nog de juiste wetgeving', aldus de Haagse korpschef.
Brand drong aan op snelle wetgeving om de criminaliteit die samenhangt met hard drugs, aan te pakken. Nieuwe en omvangrijker problemen vragen om moderne wetgeving, vindt hij. De hoofdcommissaris stoort zich aan de traagheid van de Haagse politiek op dit punt.
De onlangs aangetreden nieuwe korpschef van de politieregio Rotterdam-Rijnmond, voormalig brigade-generaal J. Brinkman, uitte gisteren in zijn eerste nieuwjaarstoespraak forse kritiek op zijn eigen politieapparaat. Veel afdelingen vormen eilandjes die niet van elkaars kennis profiteren. De organisatie heeft last van oude gewoontes die ondanks de vorming van een regiokorps drie jaar geleden nog niet zijn verdwenen.
Brinkman liet zich kritisch uit over eenzijdige loopbanen, grote papierstromen en leiders die te sterk vertrouwen op het improvisatievermogen van de gewone politiemensen. Zonder betere samenwerking tussen de vijfduizend politiemensen in het Rijnmondgebied en met collega's van andere korpsen zal de politie de strijd tegen de harde, grensoverschrijdende criminaliteit niet winnen, zei Brinkman.
Brinkmans voorganger, R. Hessing, delegeerde na de vorming van het regiokorps veel bevoegdheden aan de districten. Ook investeerde hij in kleine politiebureaus naar Japans model om de agenten dichter bij de bevolking te brengen.
De nieuwe korpschef wil die lijn vasthouden, maar is zich bewust van de beperkingen ervan. 'De extreem platte organisatie met een regioleiding op afstand verdraagt zich slecht met de gewenste dynamiek en het streven naar optimale kwaliteit', aldus Brinkman. Hij wil minder, maar wel grotere districten. Vooral de in aantal stijgende gewelddadige roofovervallen en afrekeningen in het drugsmilieu kunnen zonder strakke leiding van de politietop en zonder flexibele inzet van personeel nog verder toenemen, zei hij.
Brinkman werkt met het Openbaar Ministerie in Rotterdam aan een strakkere leiding van grootschalige recherchewerk. Hij kondigde ook aan twee directeuren te zullen aanstellen in de korpsleiding. Zij worden belast met justitiële zaken en bedrijfsvoering. Chefs op lager niveau moeten vaker rouleren.
Korpschef J. Wiarda van Utrecht sprak in zijn nieuwjaarsrede zijn waardering uit voor de fietsende diender die de wijk intrekt. Hij noemde de toename van het aantal wijkagenten in de straten van Utrecht en omgeving een goede ontwikkeling. Per 1 juni zullen 250 extra wijkagenten een oogje in het zeil gaan houden. De komende jaren wordt dat aantal uitgebreid tot 400.
Wiarda, die per 1 september korpschef van de regio Haaglanden wordt, haalde zijn stokpaardje over de 'partners in veiligheid' van stal. De politie wil samen met welzijnsorganisaties, preventieteams, het onderwijs, kerken en andere instellingen het gevoel van veiligheid terugbrengen bij de inwoners.
Verder riep Wiarda zijn manschappen op klantgerichter te werken. Met name de nazorg van slachtoffers wordt lang niet altijd correct uitgevoerd.

