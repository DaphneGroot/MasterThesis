Guus Geluk.
Guus Geluk is een stripfiguur bedacht door Carl Barks. Zijn originele, Engelstalige naam luidt Gladstone Gander. De naam Guus is afgeleid van Gustaaf en is een vertaling uit het Duits.
Guus verscheen voor het eerst in het verhaal "Wintertime Wager" van Carl Barks uit 1948.
Achtergrond.
Guus' vader was een gans en zijn moeder een eend. Guus zelf is een gans. Zijn moeder, Trijntje, verscheen voor het eerst in het verhaal "De bezetter van Fort Duckburg" van Don Rosa. Guus' ouders zijn gestorven doordat ze te veel hadden gegeten bij een gratis picknick. Guus is daarna geadopteerd door Doortje Duck, de zus van Oom Dagobert. Hij is een neef van Donald Duck; hun gezamenlijke grootouders zijn Oma Duck en Wilhelmus Duck.
Geluk en rivaliteit.
Guus Geluk is de eeuwige rivaal van Donald Duck. Omdat Guus' beide ouders erg veel geluk hadden is hijzelf ook een verschrikkelijke bofkont. Alles zit hem mee: hij vindt portemonnees op straat, hij wint continu loterijen met flinke prijzen zoals grote auto's en reizen naar mooie eilanden en dat vaak met een lot dat zomaar komt aanwaaien of dat hij op straat vindt. Ook in een bingo wint hij vaak een grote prijs omdat hij vaak de eerste is die "BINGO" roept. Hij heeft een hekel aan werken en heeft dat dan ook maar een keer in zijn leven gedaan. Hij schaamt zich daar zo voor dat hij het geld dat hij daarmee verdiend heeft in een kluis heeft opgeborgen. Hij is, mede door zijn geluk, ontzettend verwaand en hoogmoedig. Dat ergert Donald zozeer dat de meeste confrontaties met Guus op ruzies of weddenschappen uitlopen. De ruzies eindigen geregeld in een vechtpartij en de weddenschappen worden dankzij Guus' eeuwige geluk vrijwel altijd door hem gewonnen.
Talismannen.
Guus is door zijn eeuwige geluk vrij bijgelovig en heeft dan ook altijd talismannen als hoefijzers, klavertjevieren en konijnenpootjes bij zich. Zwarte katten en andere ongeluksbrengers mijdt hij liever. Soms komt het voor dat Guus een klavertjevier of iets dergelijks verliest. Wanneer dat verloren exemplaar dan door een ander – meestal Donald – wordt gevonden, heeft die ander ook geluk, zij het vaak voor slechts korte tijd.
Katrien Duck.
Guus is, net als Donald, verliefd op Katrien. En omdat Donald altijd pech heeft gaat Guus er vaak met Katrien vandoor. Toch kiest Katrien wanneer het erop aankomt voor Donald. Ook concurreert Guus weleens met Donald om mooie baantjes zoals filmster. Weliswaar wint hij dit bijna altijd van Donald, maar hij houdt het niet lang uit in dit soort banen omdat immers zelfs een filmster moet werken voor zijn geld.
Ongeluk.
Guus Geluk heeft een paar keer ongeluk gehad. Zijn verjaardag is zijn ongeluksdag. Dat komt doordat hij toen hij klein was een keer voor de geluksschuur is gehangen en geraakt werd door een bliksemschicht (terwijl Donald de klap opving). Sindsdien had hij elke verjaardag ongeluk. Toen hij ouder was en hij nog een keer voor de geluksschuur werd gehangen kreeg hij zijn geluk op zijn verjaardag weer terug.
"DuckTales".
Guus Geluk heeft geen belangrijke rol in tekenfilms, hij komt enkel sporadisch voor in "DuckTales" (1987). Hier was hij voornamelijk te zien als rivaal van Dagobert Duck. Zijn originele stem werd ingesproken door Amerikaan Rob Paulsen. Zijn Nederlandse stem werd verzorgd door Diederik Gelderman.
