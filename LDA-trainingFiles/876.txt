	Terugdenken met spijt - misschien
	WE KOMEN NOOIT meer van Mitterrand af, zei een Parijse vriend toen hij de krant uit had. Vandaag een jaar geleden blies de ex-president zijn laatste adem uit, maar de Fransen kunnen geen genoeg van hem krijgen, terwijl hij er toch al een presidentschap met de recordlengte van veertien jaar op had zitten. Daarna smulde Frankrijk nog acht maanden televisie-interviewsgewijs mee van het smoezelige oorlogsverleden waarmee de ex-president schoon schip wilde maken, alsmede van zijn conversaties over de aanstaande dood. 'Een metafysisch dier, geobsedeerd door de transcendentie', schrijft de gevierde journalist Alain Duhamel met nauwelijks verhulde bewondering.
Mitterrand was nog niet begraven of de schandalen, onthullingen en nieuwtjes van bescheidener kaliber tuimelden over elkaar. Over zijn onechte dochter Mazarine, die tijdens de uitvaart in Jarnac op de eerste rij stond. Over zijn ziekte, die zich volgens de huisarts van het Elysée al in het eerste jaar van zijn presidentschap (1981) had geopenbaard. Over zijn vriendinnen. En nogmaals over zijn oorlogsverleden en zijn vooroorlogse jaren in een uiterst rechtse katholieke beweging.
Nu is hij dan een jaar dood. Er zijn drie nieuwe boeken, een van de boven geciteerde Duhamel die eerder een kunstenaar in de voormalige president ziet dan een politicus. Een van een andere journalist, Georges-Marc Benamou, die de laatste twee jaar Mitterrand van nabij meemaakte en het zijne toevoegt aan de berg wetenswaardigheden waarmee inmiddels de Zéér Grote Bibliotheek al aardig gevuld kan worden. Het derde boek is eigenlijk meer een boekje over de sessies die de beeldhouwer Daniel Druet samen met de president doorbracht. Het was de bedoeling dat het tot een buste zou komen, maar het resultaat beviel niet - naar men zegt omdat het te veel liet zien van de ziekte waarvan toen alleen de president en een enkeling wist.
Enzovoort en zo verder. Deze week twee televisieprogramma's waarin het tijdperk van Mitterrand gewogen wordt. Was hij meer dan een vychisto-résistant, dat wil zeggen een verzetsman met een fout verleden, vraagt historicus Jean-Pierre Azéma zich af. A propos, niet alleen de huisarts wist in 1981 van die kanker, want toenmalig premier en burgemeester Mauroy blijkt nu ook op de hoogte te zijn geweest. En die hoorde beslist niet bij de inner circle, dus wie wist er eigenlijk niet van?
Frankrijk valt nog feilloos uiteen in Mitterrandofobie en Mitterrandolatrie. De rechtse krant Le Figaro publiceert nog maar eens op de voorpagina de percentages die bewijzen dat hij de minst populaire president aller tijden was, Le Monde brengt de cijfers die het tegendeel vaststellen. Maar ze hebben gemeen dat ze van deze Franse mythomaan geen genoeg kunnen krijgen, en met name van zijn sfinxachtige ondoorgrondelijkheid. De Janus van Jarnac, wordt hij hier en daar genoemd, half dichter, half boer, tussen de H. Mis in de Notre Dame en de uitvaart in Jarnac, tussen publiek en privé, tussen religie en rite. Heerlijk.
Voormalig premier Fabius vond Mitterrand ook wel een artiest, maar toch meer een 'bouwer'. Een bouwer aan de vrijheid, aan Europa. Onbetwist zijn belangrijkste gave was dat hij in staat was 'de Fransen te laten dromen, waarzonder grote politiek niet kan bestaan'.
In al die stukken en stukjes en tv-herdenkingen komt het echter nauwelijks tot een serieuze politieke weging van 's mans daden. Alleen Mitterrand zelf laat zich daarover uit. Hij komt aan het woord in het boek van Benamou en meent dat het met zijn plaats in de geschiedenis wel snor zit. 'Men zal met spijt aan mij terugdenken. . . misschien. Men zal zien dat het land gedurende veertien jaar geen oorlog heeft gehad, geen grote crisis, geen sociale drama's. Zo'n lange vredesperiode komt zelden in de Franse geschiedenis voor. Men zal zeggen dat het, afgezien van de zeer korte periode van het Volksfront, de enige ervaring van links aan de macht was. Men zal dat allemaal zeggen, maar niet meteen.'
Allemaal waar, en misschien zal men er nog een paar dingen aan toevoegen. Dat deze opsomming niet bepaald alleen voor Frankrijk opgaat. Of dat Mitterrands liberale voorganger Giscard d'Estaing, samen met Helmut Schmidt, ook flink aan Europa bouwde. Of dat diezelfde Giscard het zijne bijdroeg aan de vrijheid, bijvoorbeeld door een liberale abortuswet door te voeren. Of dat de crisis - werkloosheid, stagnatie, pessimisme - die Frankrijk nu in zijn greep heeft toch ergens vandaan moet komen.
Frankrijk is het land van het primaat van de politiek en Mitterrand was daarvan de profeet. De politiek regelt de economie, en niet andersom. De werkelijkheid leerde al in 1981, zijn eerste presidentiële jaar, dat het hoog tijd werd om na te denken over een andere rol van de staat. Meteen na de nationalisaties en de loonsverhogingen van 1981 bleek dat de economie de politiek was gaan regeren. Sindsdien is de staatsmacht achteruit gehold. Maar Mitterrand heeft nauwelijks pogingen in het werk gesteld de rol van de staat opnieuw te bezien. Evenmin heeft hij geprobeerd Frankrijk, intussen gekrompen tot een middelgroot Europees land, opnieuw op te meten. Mitterrand is dood, Chirac anderhalf jaar de president die met de gebakken peren zit en dezelfde trom roert - de Franse revolutie zit ook in zijn genen. Chirac wordt afgebrand, maar over de doden niets dan goeds. Wat in het geval van Mitterrand leert dat we leven in een tijd van helden, niet van ideeën.
Martin Sommer

