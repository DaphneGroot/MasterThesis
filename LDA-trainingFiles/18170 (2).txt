John Lydon.
John Joseph Lydon (Holloway (Londen), 31 januari 1956), voorheen bekend als Johnny Rotten, is een Engelse punk- en postpunkmuzikant die bekendheid vergaarde als zanger van de Sex Pistols en Public Image Ltd. (PiL).
Jeugd.
Lydon werd geboren in de Londense wijk Holloway, in een arm arbeidersgezin van Ierse afkomst. Op 7-jarige leeftijd overleefde hij een ernstige hersenvliesontsteking, al ging een deel van zijn geheugen verloren.
Sex Pistols.
Lydon werd in 1975 door Malcolm McLaren geworven als frontman voor de Sex Pistols; voor zijn auditie zong hij "I'm eighteen" van Alice Cooper. Vanwege zijn slechte gebitshygiëne kreeg hij van gitarist Steve Jones de bijnaam Johnny Rotten toegekend. Zijn snerende zang en scherpzinnige venijn werden al snel het handelsmerk van de groep. Frustraties met McLaren en zijn groepsgenoten leidden uiteindelijk tot zijn vertrek uit te groep tijdens een Amerikaans tournee.
Public Image Ltd..
Hij verliet de groep in januari 1978 en bracht enige weken op Jamaica door, waar hij artiesten werft voor Richard Bransons Virgin-label en, nooit uitgebrachte, opnames met Lee Perry maakte. Vervolgens trok hij zich terug in een flat in Londen om rechtszaken te voeren tegen Malcolm McLaren en met Jah Wobble te werken aan een nieuwe postpunkgroep: "Public Image Ltd.". De aard van Lydons frustraties over de Sex Pistols bleek uit de voornemens die hij had: "PiL" zou geen manager hebben, geen ellenlange tournees ondernemen en elk groepslid zou een even groot aandeel in de groep hebben.
Overige activiteiten.
PiL bleef actief tot 1992, waarna Lydon zijn memoires te boek stelde in "Rotten: No Irish, No Blacks, No Dogs". Verder zong hij nog het nummer "Open Up" van de Britse danceact Leftfield. Eind jaren 90 organiseerde hij een Sex Pistols-reünie. Aansluitend kwam zijn eerste soloalbum uit: "Psycho's Path". Daarna verlengde hij zijn aandacht meer en meer naar journalistieke bezigheden.
In 2005 presenteerde hij samen met de Belgische journalist Marc Reynebeau het reisprogramma Reynebeau & Rotten op het Belgische Canvas waarin de twee heren Groot-Brittannië doortrokken op zoek naar de "Greatness Of Britain".
Persoonlijk.
Lydon is getrouwd met de Duitse Nora Forster en was de stiefvader van punkzangeres Ari Up, tot zij in 2010 overleed aan de gevolgen van kanker. Op 24 juli 2011 werd zijn huis in Londen verwoest door een kortsluiting; hij was op dat moment niet thuis. Vanaf 2013 mag hij zich een Amerikaans staatsburger noemen.
