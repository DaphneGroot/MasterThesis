	Geen enkel systeem heeft land van religieuze en etnische tegenstellingen bijeen kunnen houden Bewind Sudan verrast door onverwachte verzetscoalitie
	Van onze buitenlandredacteur
Fred de Vries
 AMSTERDAM
Sudan met zijn ruim vijfhonderd etnische groepen en zijn religieuze tegenstellingen is onbestuurbaar gebleken. Geen enkel politiek systeem is er na de onafhankelijkheid van 1956 in geslaagd Afrika's grootste land stabiliteit te geven. Van alles is erop losgelaten, van een meerpartijendemocratie en gematigd islamitisch bestuur tot militaire dictatuur. Niets heeft gewerkt.
De huidige combinatie van islamitisch fundamentalisten en militairen, die het land sinds 1989 in haar greep heeft, lijkt eenzelfde lot beschoren. Illustratief is het onverwachte succes van het gezamenlijke rebellenoffensief dat deze maand op drie fronten tegelijk werd ingezet, en dat wordt beschouwd als het meest bedreigende ooit.
In korte tijd werden garnizoenen en steden als Kurmuk en Qeissan veroverd. De rebellen naderen nu de stad Damazin, met waterkrachtcentrales die 80 procent van de stroom leveren voor de hoofdstad Khartoem. Tevens proberen ze iets noordelijker, bij de stad Kassala, de toegang tot Port Sudan af te sluiten.
De duidelijk verraste Sudanese regering kondigde meteen een grootscheepse mobilisatie af. President Omar el-Bashir sprak met veel aplomb van een 'heilige oorlog' en over 'de overwinning of het martelaarschap' en beschuldigde de buurlanden Eritrea, Ethiopië en Uganda van agressie. Het militaire geweld met talloze niet te verifiëren claims over doden en overwinningen barstte kort daarop los.
Maar het waren niet alleen de militaire successen van de rebellen die opzien en zorgen baarden. Opmerkelijker was het samenwerkingsverband zelf. Voor het eerst vechten Sudans oude rivalen zij aan zij.
Het rebellenleger, dat zich heeft verenigd onder de naam Nationaal Democratisch Verbond (NDA), bestaat voor het grootste deel uit strijders van het zwarte, zuidelijke Sudanese Volksbevrijdingsleger (SPLA), dat in 1983 in opstand kwam tegen de noordelijke islamitische onderdrukking. Het SPLA veroverde eind jaren tachtig een groot deel van het zuiden, maar moest vanaf 1991 door onderlinge onenigheid weer een flink gebied prijsgeven.
Nu krijgen de weer verenigde zuidelijke rebellen voor het eerst steun van de noordelijke oppositie, waaronder de Umma Partij van ex-premier Sadeq el-Mahdi, die in de jaren tachtig nog strijd leverde met het SPLA. Ook heeft zich een aantal voormalige Sudanese legerofficieren bij de rebellen aangesloten, onder leiding van brigadier Abdul Othman.
De steun van moslims als el-Mahdi is van groot belang voor het slagen van de rebellie. Zowel Sudanese regeringsvertegenwoordigers als el-Mahdi lobbyen op het moment om het hardst bij Arabische staten voor steun. Het fundamentalistische bewind van Sudan kon in het verleden altijd op fanatieke bondgenoten rekenen, met name Iran. Maar tot nu toe zijn de Arabische landen akelig stil gebleven. Zo er steunbetuigingen klonken (Jordanië), dan waren die vooral retorisch. En tot vreugde van de oppositie zei Egypte nadrukkelijk dat het ondanks een Sudanees verzoek niet zou interveniëren.
Ook intern brokkelt de steun voor het regime snel af. Economisch gezien gaat het uitermate slecht met Sudan, dat over weinig natuurlijke hulpbronnen beschikt. De inflatie bedraagt 130 procent. Bovendien heeft het internationale isolement de economie van het land verder aangetast. Sudan wordt ervan verdacht terroristen te herbergen die twee jaar geleden een aanslag pleegden op de Egyptische president Mubarak. Stapsgewijs zijn steeds meer VN-sancties tegen het land van kracht geworden.
Maar het meest zorgwekkend voor het regime is misschien wel de constatering dat de islamitische revolutie van 1989 is mislukt. Die revolutie was gebaseerd op het Iraanse voorbeeld. De grote man achter de Sudanese schermen is de 63-jarige Sunnu-moslim Hassan al-Turabi, een rechtsgeleerde die onder meer in Londen en Parijs studeerde.
Turabi behoorde tot de groep strenge maar niet verstarde moslims, die hoopten dat een aangepaste interpretatie van de islam de Sudanese samenleving zou kunnen hervormen. Maar van tolerantie, zoals een verlichte islam die voorschrijft, bleek in de praktijk geen sprake. Politieke partijen werden verboden. De sharia werd minutieus toegepast. En parallel aan de fundamentalistisch-religieuze staat ontwikkelde zich een militaristische staat, die het niet zo nauw nam met de wetgeving. Opponenten werden gemarteld en geëxecuteerd.
Getuige de coalitie met het zuidelijke SPLA en de matige respons op el-Bashirs oproep tot mobilisatie, dringt onder Sudanese moslims ook het besef door dat de revolutie niet heeft gebracht wat ze beloofde. Sudan is geen Iran geworden. De rebellen zien de interne verdeeldheid onder de moslims en omdat ze beseffen dat er geen militaire oplossing bestaat, roepen ze de bevolking en het leger op om in opstand te komen.
Maar als de rebellen het regime inderdaad ten val brengen, zullen ook zij worden geconfronteerd met Sudans eeuwige probleem: welk politiek systeem zal erin slagen dit immense, verdeelde land stabiliteit te brengen?

