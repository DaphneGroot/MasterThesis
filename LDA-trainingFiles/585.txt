	PROFIEL: Nieuwe onderkoning van Nederland geliefd man
	Van onze verslaggever
DEN HAAG
Zelden zal een hoge politieke benoeming minder omstreden zijn geweest dan die van Herman Diederik Tjeenk Willink, een dag na zijn 55ste verjaardag, tot vice-voorzitter van de Raad van State. De PvdA-voorzitter van de Eerste Kamer geldt in Den Haag als een hoffelijk, gedegen, gerespecteerd, loyaal en deskundig mens, met een groot gevoel voor de finesses van het politieke spel.
Dat de jurist Tjeenk Willink naar de Raad van State zou gaan, was al sinds lange tijd geen geheim meer. Premier Kok constateerde vrijdag met een knipoog naar de publiciteit halverwege het vorig jaar dat Tjeenk Willink voor iedereen zeer welkom is.
'Er is allerwegen zeer positief gereageerd. Ik ben zeer verheugd dat dit zo kon gaan.' Kok sprak de verwachting uit dat Hare Majesteit haar handtekening met genoegen onder het Koninklijk Besluit zal zetten.
De PvdA'er wordt de nieuwe onderkoning van Nederland, als opvolger van de CDA'er Scholten. Voorzitter van de Raad van State is het staatshoofd, maar in de praktijk leidt de vice-voorzitter de raad. De vice-voorzitter heeft een bij het gro te publiek weinig aansprekende functie, maar is desondanks zeer invloedrijk. De raad adviseert de koningin en beoordeelt alle wetten en algemene maatregelen van bestuur vóór het kabinet ze naar de Tweede Kamer stuurt.
Tjeenk Willink behoort al jaren tot de inner circle van koningin Beatrix. Zij zocht hem tijdens de kabinetsformatie van 1994 tot tweemaal toe aan als informateur. Voor die tijd had hij al een glanzende carrière doorlopen in dienst van het openbaar bestuur. Van Tjeenk Willink was bekend dat hij een grote voorkeur had voor een kabinet bestaande uit PvdA, VVD en D66. Al in de jaren tachtig pleitte hij herhaaldelijk voor een kabinet zonder het CDA.
De eerste stappen in de actieve politiek zette Tjeenk Willink in 1987, toen hij lid werd van de Eerste Kamer. Daarvóór werkte hij vijftien jaar lang in 's rijks dienst. Hij begon zijn carrière in 1972, als adviseur van premier Den Uyl en adjunct-secretaris van de ministerraad. Toen Den Uyl plaatsmaakte voor de CDA'er Van Agt, behield Tjeenk Willink zijn post als raadsadviseur.
In de jaren tachtig werd hij belast met de reorganisatie van de rijksdienst. Hij hekelde de verkokering en de bureaucratie op de departementen, maar zag uiteindelijk weinig terug van zijn inspanningen. Veel adviezen werden dankbaar in ontvangst genomen en vervolgens terzijde gelegd.
In de Eerste Kamer volgde de PvdA'er in 1991 de CDA'er Steenkamp op als voorzitter. Als senaatsvoorzitter ging hij door met zijn kruistocht tegen de slechte wetgeving van veel ministeries. Bij de Raad van State is hij ook in dat opzicht op zijn plaats.

Foto
	Tjeenk Willink FOTO BERT VERHOEFF - DE VOLKSKRANT

