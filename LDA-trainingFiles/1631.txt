	ASMI opnieuw naar rechter om patenten
	ANP
BILTHOVEN
Applied Materials (AM), een Amerikaanse fabrikant van machines voor de chipindustrie, blijft branchegenoot ASM International (ASMI) uit Bilthoven achtervolgen. AM heeft deze week opnieuw een rechtszaak tegen ASMI aangespannen wegens patentbreuk.
Volgens het Amerikaanse concern bevat de nieuwe chipreactor van ASMI, de Epsilon 2000, wederom technieken waarop AM al in 1960 patent heeft aangevraagd. Eind vorig jaar oordeelde een Amerikaans gerechtshof dat het Nederlandse bedrijf in de Epsilon-1, de voorganger van de Epsilon 2000, inderdaad twee patenten heeft geschonden.
De patenten hebben betrekking op onderdelen van reactors, waarmee chipproducenten nieuwe lagen silicium aanbrengen op zogeheten wafers. Dat zijn siliciumschijven waaruit chips worden gemaakt.
ASMI noemt de nieuwe aanklacht ongegrond. 'Applied Materials blijft doorgaan om in de markt onzekerheid te zaaien. Ze gebruiken deze rechtszaken als een soort marketinginstrument', aldus A. del Prado, directievoozitter bij ASMI. Volgens Del Prado zijn patentzaken in de Amerikaanse hightech-industrie aan de orde van de dag. 'Dergelijke rechtszaken vormen een vast onderdeel van de kosten.'
Op zijn beurt beticht ASMI ook AM van patentbreuk. Volgens het Nederlandse concern maken de Amerikanen in hun reactors gebruik van drie patenten die eigendom zijn van ASMI. Juristen van beide bedrijven praten momenteel over een schikking. Del Prado vreest echter dat het nog jaren kan duren alvorens het geschil uit de wereld is.
ASMI staat sinds kort genoteerd op de Amsterdamse effectenbeurs. Het bedrijf zag zijn winst in de eerste negen maanden van 1996 met 34 procent stijgen tot 61,2 miljoen gulden, terwijl de omzet 4 procent groeide tot 497,5 miljoen.

