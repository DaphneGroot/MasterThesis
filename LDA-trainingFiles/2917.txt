	Leerstoel Ecologische landbouw aan de Wageningse universiteit staat ter discussie    'Boeren zonder kunstmest ¡s geen dromerij'
	Van onze verslaggever
Mac van Dinther
 WAGENINGEN
'Ecologische landbouw buitenom', staat op de voordeur van de vakgroep Agronomie van de Landbouwuniversiteit Wageningen. De leerstoelgroep ecologische landbouw is gevestigd in een rijtje groene barakken, waar omheen het onkruid opschiet.
Niet erg representatief, geeft hoogleraar E. Goewie toe. Het kan hem eigenlijk niet zoveel schelen, maar toch. 'Bij andere vakgroepen druipt het goud van de muren. Je kunt je afvragen hoe serieus je dan nog wordt genomen.'
De huisvesting is symbolisch voor het buitenbeentje van de Wageningse universiteit, dat door vakgenoten meewarig en soms wat neerbuigend wordt bekeken. Vooral de meer technologische ingestelde agrarische wetenschappers moeten niets hebben van de 'zwevers' van ecologische landbouw.
Een volstrekt verkeerd beeld, protesteert Goewie. Zijn ecologie is gebouwd op feiten. 'Onze ecologische boeren produceren evenveel als een gemiddelde boer in Duitsland, en maar 15 tot 20 procent minder dan hun Nederlandse collega's. Zonder kunstmest en bestrijdingsmiddelen. Dat is bewezen. Het ¡s geen dromerij.'
Toch staat zijn vakgroep opnieuw ter discussie, in een woensdag verschenen rapport. Een externe commissie heeft de sector Plant- en Gewaswetenschappen doorgelicht en concludeert dat sommige leerstoelgroepen kwaliteit te kort komen. Een daarvan is ecologische landbouw.
Ecologische landbouw is altijd omstreden geweest op de van oudsher technisch ingestelde Landbouwuniversiteit. Al in de jaren zeventig bestond er een projectgroep. Maar pas ruim vier jaar geleden kwam er, op aandrang van studenten, een leerstoel met Goewie als hoogleraar.
De nu 53-jarige professor maakte als jeugdig wetenschapper een opmerkelijke ommezwaai. Goewie werd opgeleid in de 'harde' sector. Hij studeerde gewasbescherming, wat betekent dat hij zich bezighield met bestrijdingsmiddelen en gentechnologie. Maar hij kwam tot het inzicht dat hij verkeerd bezig was.
'Ik voelde me een putjesgraver. Ik wist steeds meer over minder. Naarmate je afdaalt van molecuul naar DNA en verder gaat alles op elkaar lijken. Op gen-niveau zijn een bloemkool en een tuinhek hetzelfde. Op het laatst ga je ze ook hetzelfde behandelen. Terwijl juist de diversiteit van de natuur en de onderlinge samenhang essentieel zijn.
In tegenstelling tot de 'putjesgravers' is Goewie een 'systeemdenker'. 'Moleculair biologen zijn alleen genteresseerd in de uier. Ze vinden het lastig dat er een koe aan vast zit. Systeemgerichte wetenschappers zien ook dat een koe niet alleen melk, maar ook mest produceert en voedsel nodig heeft.'
Tussen de ecologisering en de 'moleculisering' van de landbouw gaapt een kloof, zegt de Wageningse professor. Terwijl technologen steeds nieuwe middelen bedenken tegen steeds nieuwe problemen, gaan Goewie en zijn collega's uit van het eigen vermogen van de natuur.
'Wij hebben nog lang niet alle hulpmiddelen van de natuur gebruikt om maximaal te produceren. We h¢even nog helemaal niet naar kunstmest en gentechnologie te grijpen. Maar dat is natuurlijk niet zo interessant om te onderzoeken.'
Een ander ding waar Goewie zich hard voor maakt, is het ondernemerschap van de boer. 'Boeren zijn uitvoerder geworden van wat de wetenschap en de industrie voorschrijven. Daarom zeg ik: boer, wees baas op eigen land. Leer van je ervaringen, ook al kunnen die wetenschappelijk niet altijd onderbouwd worden.'
Maar de voedseltechnologen en genonderzoekers hebben de wind mee. 'Ze hebben de macht, het geld en de positie. Ze publiceren in gezaghebbende bladen, worden dik betaald door de industrie en ontdekken ook veel interessants, dat zal ik niet ontkennen.'
Juist daaraan ontbreekt het bij Goewie's vakgroep, aldus de commissie. Medewerkers produceren onder de maat, zowel kwantitatief als kwalitatief. Er was zelfs sprake van dat de leerstoelgroep zou worden opgeheven. Opmerkelijk in een tijd dat iedereen de mond vol heeft van milieuvriendelijk produceren.
In antwoord op kamervragen heeft minister Van Aartsen van Landbouw laten weten dat hij tegen opheffing is. Daarvan is dan ook geen sprake, haast rector-magnificus C. Karssen zich te verklaren. 'Er blijft heel nadrukkelijk een ecologische leerstoel.'
Karssen wil wel een grondige reorganisatie van de afdeling waar dertig wetenschappers werken. 'Ik zou ecologisering het liefst verbreden, zodat je er ook in andere vakgebieden aandacht voor vraagt.' Dat kan niet zonder gevolgen blijven voor Goewie's medewerkers.
Karssen erkent dat er weerstand bestond tegen de ecologen. 'Er is een tijd geweest dat de antroposofische benadering overheerste. Dat is voorbij. Het is een serieus te nemen benadering. Men moet alleen oppassen dat het niet te veel een filosofie wordt.'
De Landbouwuniversiteit is een praktijkgericht instituut, geen podium voor idealisten en filosofen, aldus Karssen. 'Ook zij zijn onderworpen aan wetenschappelijke eisen.' Daar heeft Goewie geen probleem mee. 'Maar het is moeilijk als je beoordelaars worden beperkt door dat putje waarin ze zitten.' Veldonderzoek naar ecologische landbouw geeft minder snel resultaten dan proeven in een laboratorium. Maar ze zijn er wel, benadrukt hij. De uitdaging is er ook.
'Nederland is uitermate geschikt voor biologische landbouw, vooral op de goede gronden. De bottleneck is de prijs. De Nederlandse consument wil wel biologische producten, maar vindt ze te duur. 80 Procent gaat naar Duitsland. Dus we moeten werken aan biologische landbouw die efficint produceert.'
De prijs kan omlaag als meer bedrijven zich op de ecologische teelt storten. 'Europees is de vraag naar biologische producten groter dan het aanbod, daarom blijven de prijzen nu hoog. Als je meer aanbod krijgt, dalen de prijzen en komen we in de buurt van het omslagpunt.' In plaats van reclame te maken voor biologische producten zou de minister bedrijven meer moeten stimuleren om over te schakelen op ecologische productie.
Ecologische landbouw is populair. Elk jaar melden zich tachtig tot negentig studenten aan. Goewie trekt idealisten aan. 'Daar is niks mis mee, maar ik probeer ze wel met beide benen op de grond te zetten. Ik zeg ook wel eens tegen iemand: kun jij niet beter bij Greenpeace gaan werken?'

Foto
	Prof. ecologische landbouw E. Goewie in een barak van zijn vakgroep. FOTO MARCEL MOLLE - DE VOLKSKRANT

