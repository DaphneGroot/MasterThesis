	Overzichtstentoonstelling in Haarlem De sombere impressies van Kruyder
	Van onze verslaggeefster
Truus Ruiter

HAARLEM
Het is lastig om een tentoonstelling onbevangen te bekijken, wanneer je weet dat de kunstenaar na een periode van depressiviteit een einde aan zijn leven heeft gemaakt. De schilder Herman Kruyder was 53 toen hij in 1935 zelfmoord pleegde.
Ongewild zoek je op Kruyders overzichtstentoonstelling in de Verweyhal in Haarlem bewijzen van de gemoedstoestand van de schilder. Een dubieuze bezigheid. Voor je het weet, leg je de verscheidenheid aan stijlen van de schilder uit als onevenwichtigheid en zie je het veelvuldig gebruik van een 'vieze' kleur groen als een uiting van depressiviteit.
Om maar te zwijgen van het oordeel dat direct klaar ligt bij het zien van het grote sombere schilderij Het laatste landschap uit 1935, Kruyders laatste werk. Overigens vond zijn biograaf P.C.J. Reyne dat het doek duidelijk 'iets van een afscheid' heeft. Het toont 'een wereld die vervaagt', schreef hij, 'het einde was nabij'.
Bij de begrafenis van Herman Kruyder waren geen officiële vertegenwoordigers uit de kunstwereld aanwezig. Maar toen het ministerie van Onderwijs, Kunsten en Wetenschapen in 1948 een tentoonstelling liet samenstellen die als 'ambassadrice' van de Nederlandse moderne kunst door West-Europa en naar overzeese gebieden zou reizen, werd de expressionistische schilder als centrale figuur gekozen. Het betekende het begin van een herwaardering voor zijn werk.
Met de tentoonstelling Ensor, Hodler, Kruyder, Munch, wegbereiders van het modernisme in het Museum Boijmans Van Beuningen in Rotterdam, die Kruyder in een imponerend gezelschap plaatste, kreeg zijn werk in 1988 opnieuw een blijk van herwaardering. In de Verweyhal in Haarlem is nu een grote overzichtstentoonstelling, begeleid door een oeuvrecatalogus.
In de laatste jaren voor zijn dood werkte Kruyder aan een reeks monumentale doeken, waaronder De hond, De hengst en De haan, krachtige, indringende, soms angstaanjagende schilderijen met dieren in buitenproportionele afmetingen. Werken die mentaal veel van Kruyder moeten hebben gevergd. Maar die gedachte speelt alleen door je hoofd, omdat je weet dat Kruyder vaak na de voltooiing van een schilderij moest worden opgenomen in een psychiatrische kliniek. 'Gedoemde scheppingen', noemde een criticus dit werk.
'Gedoemde scheppingen' werd de ondertitel van het overzicht in de Verweyhal, wat misschien iets te veel het accent legt op Kruyders geestesgesteldheid in de tweede helft van zijn leven. Herman Kruyder was ook de jonge gedreven knaap uit Lage Vuursche die een opleiding tot huis- en decoratieschilder volgde en als achttienjarige op de Haarlemse School voor Kunstnijverheid terechtkwam. Daarna werkte hij als glasschilder en ontwerper in glasatelier 't Prinsenhof in Delft.
Kruyder was medeoprichter van de Haarlemse Kunstkring en sloot zich in 1912 aan bij de liberale Amsterdamse schildersvereniging St. Lucas, die openstond voor nieuwe richtingen als het luminisme, fauvisme en kubisme. In 1917 had Kruyder zijn eerste eenmanstentoonstelling bij kunsthandel De Bois in Haarlem. In 1918 sloot hij met De Bois een vierjarig contract waarmee hij zich verzekerde van inkomsten.
Bomen, bloemen, het dorp en dieren vormen zijn onderwerpen; maar impressies van het boerenleven zijn het niet. De schilderijen geven de weerslag van Kruyders tegenstrijdige gevoelens: een sterk verlangen naar het paradijs, naar het onbedorven leven enerzijds, grote angst en schuldbesef anderszijds.
Tweemaal schilderde hij zijn Paradijs, in 1913 en in 1917. In het eerste staan Adam en Eva als nietige schepsels in een idyllisch, weelderig oerwoud, omringd door hertjes. Het tweede schilderij toont het moment van de zondeval: Eva biedt Adam een appel aan. In heldere vormen en kleuren is in alle elementen van het schilderij de - zijns inziens fatale - tegenstelling tussen het mannelijke en vrouwelijke te onderscheiden.
In 1922 verhuisde Kruyder met zijn vrouw, de schilderes Jo Bouman, naar het afgelegen Bennebroek, waar hij herdershonden fokte als aanvulling op zijn kunstenaarsinkomen.
Hij maakte er bijzondere schilderijen, zoals het stille Vogeltje en het schreeuwende Varkensdoder, maar in die periode begonnen ook de depressies. Herhaaldelijk moest Kruyder worden opgenomen in een psychiatrisch ziekenhuis, waar overigens ook zijn vrouw meer dan eens belandde.
Na een verblijf in Limburg betrok het echtpaar in 1927 een woning in Blaricum, waar het grote, weidse schilderij Limburgs landschap is ontstaan.
Toen Kruyder het later terugzag op een tentoonstelling, verzuchtte hij: 'Nu pas zie ik waartoe ik in staat ben, en ik begrijp niet dat ik het doek in mijn kleine voorkamer heb kunnen maken.'
Herman Kruyder (1881-1935), Gedoemde scheppingen. In: Verweyhal, Haarlem. Tot en met 9 maart. Oeuvrecatalogus  45,-.

Foto
	De varkensdoder (1925-'26) van Herman Kruyder.

