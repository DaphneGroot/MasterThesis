 BEGEMANN VERGADERT OVER UITGIFTE BEGACLAIM. 
 BREDA, 20 dec (Reuter) - Koninklijke Begemann NV houdt vandaag een aandeelhoudersvergadering over de uitgifte van zogenaamde aandelen B die, zoals eerder aangekondigd, hun waarde zullen ontlenen aan de claims van het bedrijf en zijn vroegere topman Joep van den Nieuwenhuyzen op de staat en de beurs. 
 Als het quorum van 75 procent niet wordt gehaald in de vergadering dan zal de stemming plaatsvinden in een volgende bijeenkomst die zal worden gehouden op 30 januari. 
 De huidige gewone Begemann-aandelen zullen worden omgedoopt in aandelen A. 
 Certificaten van aandelen B zullen ten laste van de agio-reserve als bonus-dividend worden uitgekeerd aan de houders van aandelen A in de verhouding een op een. 
 "Deze opzet beoogt dat de koers van aandelen A zo min mogelijk wordt beinvloed door eventuele speculaties over de uitkomst van de procedures tegen de Staat en de Vereniging voor de Effectenhandel," aldus Begemann. 
 De vorderingen van Begemann en Van den Nieuwenhuyzen op de staat en de Vereniging voor de Effectenhandel zullen worden verkocht en overgedragen aan de inmiddels opgerichte Stichting Begaclaim. 
 De koopprijs voor Begemann zal 77,5 procent van de netto opbrengst van de gezamenlijke vorderingen zijn en voor Joep van den Nieuwenhuyzen 22,5 procent. 
 De door de stichting te maken proces-en andere kosten worden door Begemann en Van den Nieuwenhuyzen gefinancierd. 
 Volgens Begemann zal de uitgifte van de aandelen B en de overdracht van de vorderingen aan de stichting geen fiscale consequenties hebben voor de aandeelhouders van Begemann. 
 De uit te geven certificaten zullen overdraagbaar zijn. Over de mogelijkheid van een beursnotering is gecorrespondeerd met de beurs maar die heeft laten weten daar niet veel voor te voelen. 
 "Over deze kwestie zal nader overleg worden gevoerd," aldus Begemann. 
 Begemann en Joep van den Nieuwenhuyzen hebben de staat en de Vereniging voor de Effectenhandel aansprakelijk gesteld voor de schade die zij zeggen te hebben geleden in verband met vervolging van Van den Nieuwenhuyzen voor vermeend misbruik van voorwetenschap. De vroegere president-directeur is in al deze strafzaken vrijgesproken. 
 "De door Begemann geleden schade wordt begroot op 900 miljoen gulden, die van Joep van den Nieuwenhuyzen op 300 miljoen gulden," aldus Begemann. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
