	Schiphol wil af van nachtelijke charters
	ANP
SCHIPHOL
De luchthaven Schiphol vindt dat chartervluchten beter vanaf regionale vliegvelden kunnen plaatsvinden. De charters dragen niet bij aan de functie van Schiphol als knooppunt in het luchtverkeer. Bovendien verbruiken nachtelijke chartervluchten veel van de slechts beperkte geluidsruimte die Schiphol nog te verdelen heeft.
Deze stelde R. Uijlenhoet, directeur van Schiphol, woensdag tijdens een bijeenkomst ter gelegenheid van de opening van het nieuwe kantoor van Air Holland aan de oostelijke rand van de luchthaven. Door de chartervluchten uit te voeren vanaf de regionale vligevelden zouden de vakantiegangers bovendien minder ver hoeven te reizen naar de luchthaven.
Hij wees erop dat de Nederlandse chartermaatschappijen op Schiphol vrijwel het alleenrecht hebben. Vanaf de regionale vliegvelden zijn echter tal van buitenlandse maatschappijen actief. Daarom waarschuwde de luchthavendirecteur de chartermaatschappijen ervoor dat zij de slag op de regionale luchthavens gaan verliezen. Bovendien voorziet hij voor de chartervluchten op Schiphol toch geen toekomst meer. 'Er zijn nu eenmaal grenzen aan de groei van Schiphol.'
M. van Berkel, directeur van Air Holland, erkende dat de chartermaatschappijen de afgelopen jaren terrein hebben verloren aan de lijndiensten, die hun functie ten dele hebben overgenomen. De groei van de chartermarkt is dan ook de afgelopen jaren achtergebleven bij de passagierstoename in de hele luchtvaart. Van Berkel is er echter van overtuigd dat de chartermarkt ook in de toekomst zijn functie behoudt.
In 1991 ging het oude Air Holland van luchtvaartpionier John de Block ten onder. Een jaar later ontstond echter het nieuwe Air Holland met nieuwe financiers. De chartermaatschappij vliegt nu met een vloot van drie Boeings 737 en drie toestellen van het type Boeing 757. Air Holland heeft de afgelopen jaren zijn positie geleidelijk aan zodanig versterkt, dat het betrekken van een gloednieuw hoofdkantoor bij Schiphol nodig werd.

