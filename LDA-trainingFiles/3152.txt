	Musical Feest zit vol cabareteske grapjes
	Feest door Jeugdkomedie Amsterdam. Vanaf 7 jaar. Cultureel Centrum Amstelveen. Tournee.
Ivo de Wijs weet dat je jonge kinderen hetzelfde verhaal vele malen achter elkaar kan voorschotelen. Als je het maar spannend en smeu√Øg vertelt en zo nu en dan een paar details wijzigt. Het verhaal van Feest komt zeer bekend voor: een ondernemend kind is op zoek naar een schat op een eiland. Dus komt de schrijver met een schatkaart met een kruisje, een paar tropische dieren, een piraat met een houten been en een lapje voor het oog, stoere verhalen van een zeeman, en een welgevulde kist. Ook de namen kennen we: Jan, Piet, Joris en het meisje Corneeltje.
De gewijzigde details zitten in de karakters van de spelers. Een moeder die zo verward is dat ze alles kwijt raakt, inclusief haar man. Een tuttige buurvrouw die haar man en zoon zo strak aan het lijntje houdt dat deze uiteindelijk van de weeromstuit doorschieten naar het woeste leven. En een neuspeuterende luiwammes die hebberig en goed tegelijk is.
De twee belangrijkste extraatjes in deze jeugdproductie zijn het weelderige decor, met fraaie poppen van Feike Boschma, en vooral de muziek van Joop Stokkermans. Van de soepel lopende liedteksten van Ivo de Wijs maakt hij echte musicalnummers die blijven hangen. Feest is de tiende musical van de Jeugdkomedie Amsterdam. Smadar Monsinos speelt de hoofdrol, net als vorig jaar in Wie heet er nou Bons? Zij kan lekker stampen zonder zich aan te stellen. Maar door de goede traditie van de Jeugdkomedie Amsterdam kan men ook andere stevige namen strikken, zoals Wilfred Klaver en Huub Scholten.
In zijn nawoord benadrukte regisseur Rob van de Meeberg terecht dat deze musicals zich duidelijk onderscheiden van de Angelsaksische massa. Ivo de Wijs stopt er cabareteske grapjes in waar ook de meegekomen ouders lol aan beleven. En ook Stokkermans haalt soms plezierig uit. Bijvoorbeeld met een paar riedeltjes van De Internationale in een grappig lied over het ideale ontbijt met gebakken ei. Van Feest zou een uitstekende tv-productie te maken zijn.
Patrick van den Hanenberg

