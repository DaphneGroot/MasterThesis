	Kabinet beslecht ruzie over voorwaarden nieuwe regeling Betaling onder minimumloon kan
	Van onze verslaggeefster
DEN HAAG
Het kabinet zet, na een lange politieke ruzie, het plan door om werknemers in bepaalde gevallen voor minder dan het minimumloon te laten werken. In het regeerakkoord is afgesproken die mogelijkheid in principe in de wet op te nemen. Tot nu toe kon de PvdA het desondanks niet met VVD en D66 eens worden.
Het kabinet stuurt nu een wetsvoorstel naar de Tweede Kamer. Daarin staat dat werkgevers nieuwe werknemers in een aantal bedrijfstakken maximaal twee jaar lang minder dan het minimumloon mogen betalen. Voorwaarde is dat de werknemers worden geschoold en in principe in dienst moeten blijven, ook als hen na twee jaar alsnog het minimumloon moet worden betaald. Het verlaagde loon moet minstens 70 procent van het minimum bedragen.
De gedachte achter het plan is dat werkgevers bereid zullen zijn meer banen te creÃ«ren als ze minder dan het minimumloon betalen. Na verloop van tijd zouden de werknemers, na scholing en begeleiding, voldoende productief zijn in die banen om wel het minimumloon te kunnen verdienen.
VVD en D66 waren van mening dat het kabinet werklozen zonodig zou moeten dwingen (op straffe van korting op de werkloosheidsuitkering) zo'n baan te accepteren. De PvdA vindt dat niet acceptabel. Het zou betekenen dat kostwinners met zo'n baan niet genoeg verdienen om hun gezin te onderhouden en aangewezen blijven op een aanvullende uitkering.
Minister Melkert van Sociale Zaken en Werkgelegenheid acht dit principieel onjuist. Een baan moet voldoende inkomen opleveren, vindt hij. Het conflict hierover in de coalitie heeft maanden gespeeld. Melkert en de PvdA zijn bang dat toegeven aan de wens van VVD en D66 de betekenis van het minimumloon als sociale ondergrens ondergraaft. Minister Melkert heeft die slag binnen het kabinet gewonnen, maar de strijd in het kabinet is nog niet voorbij. In de Tweede Kamer kunnen VVD en D66 met hulp van het CDA een meerderheid halen voor hun eigen idee. Melkert heeft laten blijken dat zo'n spel met de oppositie politieke problemen binnen de coalitie zal opleveren.

