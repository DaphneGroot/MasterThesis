	Patty Voorsmit, directeur van Bulkboek, dat 25 jaar bestaat: 'Praten over boeken is erg plezierig'
	'Literatuur moet een verplicht vak zijn in het voortgezet onderwijs. Leerlingen moeten lezen zo veel ze kunnen. Pas dan leren jongeren onderscheid te maken tussen boeken, en schrijvers te waarderen. We willen op de 25ste verjaardag van het Bulkboek vandaag in het Haagse Congresgebouw de scholieren op een sociale en spectaculaire manier kennis laten maken met literatuur.'
Spectaculair en sociaal? Lezen is toch een individuele bezigheid?
'Jongeren zeggen vaak dat ze lezen saai vinden. Maar het kan heel plezierig zijn met elkaar te praten over boeken en schrijvers. Boeken gaan over alle leuke dingen in het leven. Dat willen we onze bezoekers vandaag meegeven. Naast gesprekken met, en voordrachten van, auteurs staat er nog meer op het programma. Er zijn boekveilingen, filmvoorstellingen en een eindjurering door scholieren van een nieuwe literaire prijs, De Jonge Gouden Uil, voor het boek dat zij het leukste vinden.'
Jullie hebben, naast tientallen auteurs ook bekende Nederlanders uitgenodigd om hun 'literaire hartstochten' te onthullen. Wat heeft een scholier daaraan?
'Huub van der Lubbe, zanger van De Dijk, is bijvoorbeeld n van onze gasten. Hij komt vertellen hoe hij genspireerd raakt tot het schrijven van songteksten en welke schrijvers hij zelf bewondert. Het directe contact met schrijvers en bekendheden kan de jeugd aanzetten tot lezen. Bij leerlingen zie je bijvoorbeeld dat ze sneller iets van een schrijver lezen als hij of zij een bezoek heeft gebracht aan hun school. De persoonlijke ontmoeting blijkt belangrijk.'
Jongeren lezen steeds minder literatuur. Hoe kunnen docenten de leerlingen nog enthousiast krijgen?
'Dat is niet gemakkelijk. Docenten Nederlands hebben een zware taak. Uit het overstelpende aanbod van boeken, moeten zij hun leerlingen helpen kiezen. In het nieuwe tweede fase-onderwijs (voor bovenbouw havo en vwo) moeten leerlingen veel zelfstandiger werken. Verder veranderen de vakken en de roosters. Wij vrezen alleen dat er nog minder tijd zal overblijven voor literatuuronderwijs. Toch blijft de leraar een sleutelrol vervullen, zijn enthousiasme kan ervoor zorgen dat leerlingen genteresseerd raken in literatuur.'
Is het gebrek aan leeslust niet te verklaren uit een tekort aan literair werk dat scholieren aanspreekt?
'Nee, er wordt genoeg werk gemaakt dat aansluit bij de belevingswereld van jongeren. Neem Joost Zwagerman of Ronald Giphart. Maar ook nieuwkomers als Naima El Bezaz en Hafid Bouazza kunnen leerlingen aanspreken. Jongeren kiezen steeds vaker voor andere activiteiten. Ze gaan sporten, kijken televisie of kruipen achter de computer. Ook Bulkboek heeft te maken met een afname van bestellingen.'
Zijn de leerlingen uit de bovenbouwklassen van het havo en vwo niet oververtegenwoordigd?
'Nee, er komen jongeren uit alle delen van het land en van alle soorten opleidingen. Maar de meerderheid bestaat wel uit leerlingen die bezig zijn met een leeslijst. Daardoor krijgt de Dag van de Literatuur voor hen een meerwaarde.'
Jeannine Westenberg

Foto
	Patty Voorsmit FOTO NORBERT VOSKENS

