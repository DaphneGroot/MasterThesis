	Eeuwig kermis en carnaval Genreprenten over leven van alledag in Prentenkabinet
	EEN BONTE stoet kwakzalvers, kiezentrekkers, dronken dellen, bezopen boeren, flierefluiters, oplichters, waarzegsters en zwendelaars trekt door de prentkunst die het leven van alledag vertegenwoordigt in de eeuwen tussen 1550 en 1700. Er wordt op de prenten bij het leven gezopen en overspelig gevreen. Kaart- en dobbelspel eindigt steevast in massale kloppartijen en messentrekkerij.
Er is geen herbergscne of geslepen hoeren rollen er de beurzen van argeloze boeren en buitenlui. Vrekken tellen hun woekerpenninkjes in de schemering van hun met luiken gesloten vertrekken.
Als pelgrims vermomde bedelaars troggelen vrome burgers een aalmoes af. Oude geilaards lonken naar jonge meisjes en rijke weduwen paaien mooie jongens. Hitsige melkmeiden laten een broeierig oogje vallen op stoere boerenjongens. Geen boerenbruiloft of hij eindigt in moord en doodslag. Als er gezopen wordt, wordt er ook gekotst, gepist en gescheten.
List en bedrog, geilheid, geweld en onbeschaamdheid lijken de genreprenten te beheersen. Vaak is er, terwijl de prenten toch uit het leven gegrepen zijn, geen gewoon mens in een gewone situatie op te zien. Het zal toch in die dagen niet eeuwig kermis en carnaval zijn geweest?
Toch komt in dit overzicht van het Rijksmuseum ook dat 'andere', gewone leven aan bod. Op slag wordt het dan, in alle opzichten, een stuk rustiger - huiselijker ook en gemoedelijker. Het alledaagse leven wordt dan uitgebeeld in stemmige prenten van lome zomerse middagen op het land en in winterzichten met ijspret, in afbeeldingen van kinderen die spelletjes doen op straat die nog steeds gespeeld worden, in het portret van een marktvrouw achter haar kraam, in een vredig beeld van twee hengelaars op een bruggetje en in een portret van een hondje dat danst op de tonen van fluitspel. Ze vormen in het overzicht een minderheid. Het lawaai van de straat, van herbergen en boerenkermissen, hoererij en drankzucht, overheerst.
Het lijkt erop dat (net als nu) het gewone leven niet bijzonder genoeg was om bij stil te staan en dat uitzonderingen, rampen, wangedrag en bedrog het beeld bepalen. In zekere zin is de genreprentkunst uit die eeuwen te vergelijken met de Oprah Winfrey-shows en de yellow press van onze dagen. In het drama van anderen spiegelen we graag onze angst en twijfel, afgunst en afkeer.
Uit Spiegel van Alledag, zoals het overzicht in het Prentenkabinet van het Rijksmuseum heet, spreekt een sterk moraliserend karakter. De genreprenten - een term die later werd bedacht voor afbeeldingen uit het gewone leven - gaan niet zelden vergezeld van een tekst: 'Lieve leezer, sta wat stil:/ Want al schijnt dit werck een gril/ Hier is leering in besloten.'
Ze werden gemaakt tot lering en vermaak. Ze hadden een stichtend karakter, maar dienden steels ook een ander doel. Er zat - en ook dat is eeuwig - een dubbele bodem in. De waarschuwende voorbeelden wekten afschuw, maar ook genot. Zoals al die ondeugden van altijd en eeuwig zijn, is dat ook het geval met de waarschuwing ertegen. De mens in de zestiende en zeventiende eeuw was niet anders dan nu. Bij de traan hoort een lach, bij huiver genot. Het is vreselijk om in een valkuil te vallen - geen mooier gezicht dan iemand mooi onderuit zien gaan.
De prenten hieven een manend vingertje, maar beelden tegelijk alles uit wat God verboden had, met als excuus de boodschap van een immer slechte afloop. De burgers voor wie ze bedoeld waren, hoefden zich niets persoonlijks aan te trekken. Het gelaakte wangedrag werd graag verbeeld in dat van rauwe boeren en buitenlui, het slag volk dat niet beter wist.
Er zat vaak ook een, nauwelijks verhulde, erotiek in de prenten. De keurige burgerman huiverde van het dellerig gedrag van melkmeiden, maar genoot tegelijk van de wulpse vrijheid waarmee zo'n meid weer een knoopje van een bloes los trok. De prenten vallen verder op door een platte, boerse humor, die hoorde bij deze eeuwen. Ze zijn tegelijk grof, schalks en guitig.
De tentoonstelling laat een paar verbluffende staaltjes erotiek van Rembrandt zien. Hij tekende een stel dat in een hemelbed de liefde bedrijft en een monnik die in een korenveld het celibaat vergeet. Rembrandt beeldde het onverholen uit, niet slechts in suggestieve zin zoals meest gebruikelijk in het genre. Het ging menigeen te ver, in 1946 werden die tekeningen nog buiten de catalogus van het Rembrandthuis gehouden, omdat ze 'voor preutsche en kinderoogen beter verborgen konden blijven'.
De genreprenten vervulden een functie die eeuwig des mensens is. De tekenkunst en de graveerkunst bereikte er in Nederland en Vlaanderen een hoogtepunt in. Er zijn in het Rijksmuseum schitterende voorbeelden van te zien. Het bijzondere van het overzicht zit juist in die functie en in die eeuwigheid. De prenten verbeeldden een menselijk gedrag, appelleerden aan dat hele register van hartstochten en geheime verlangens dat nog steeds terug te vinden is in de roddelbladen in de kiosken, het theater van de lach, en de red shoe-stories op de kabel-tv. We zijn eeuwen verder, maar niet veel wijzer geworden.
Het overzicht begint met Pieter Bruegel. De nestor van het boerengenre grijpt terug op het werk van Albrecht Drer en Lucas van Leyden, de belangrijkste prentkunstenaars uit het begin van de zestiende eeuw. Een lange rij tekenaars en graveurs komen erin aan bod, naast Rembrandt bijvoorbeeld Adriaen van Ostade, Karel Dujardin en David Vinckboons. Op de tentoonstelling in het Prentenkabinet zijn zo'n 120 prenten te zien, de catalogus telt ruim zeshonderd illustraties. Het is - ook - een bijzondere tentoonstelling omdat deze prenten zelden zijn te zien. Vanwege hun kwetsbaarheid zitten ze doorgaans permanent onzichtbaar opgeborgen in lichtdichte dozen en albums.
Het dagelijks leven (of het daarin verweven moraliserende commentaar) kon lang mee. De afbeeldingen werden nog eeuwen later gekopieerd, de oude etsplaten werden doorgedrukt tot ze tot op de draad versleten waren. De catalogus-studie van Eddy de Jongh en Ger Luijten geeft inzicht in de handel, de prentverzamelingen van toen en de grote vlucht van de prentkunst onder invloed van boekdrukkunst.
Ook in een karikatuur, spotprent, in een allegorie zit - al is het in details, kleding, straatbeeld, interieur en architectuur - een karakteristiek van het leven in die eeuwen. In wezen is zelfs ook die moraliserende ondertoon van de genreprenten een uitdrukking van dat leven van alledag.
Maar het mooist is de verbeelding van dat leven als een kunstenaar gewoon, in een opwelling, zijn pen greep om een tafereel te tekenen uit zijn omgeving en zomaar een schets maakte zonder enige bijbedoeling: een schaakspeler in een herberg, een bedelaar aan de deur, een ezeldrijver die een dutje doet. Het treft onmiddellijk. Je ziet dan toch een ander leven van alledag, omdat de kunstenaar keek en niet de moralist.
Spiegel van Alledag, Nederlandse genreprenten 1550-1700. Prentenkabinet van het Rijksmuseum Amsterdam, tot en met 4 mei. Catalogus  75,-.

Foto
	Godfried Schalcken: 'Man die een obsceen gebaar maakt', 1643. David Vinckboons: 'Minnekozende soldaat.'

