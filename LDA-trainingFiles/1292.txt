	British Airways niet bang voor Brussel
	Reuter, DPA
LONDEN
British Airways (BA) vertrouwt er ondanks dreigementen van de Europese Commissie op dat zijn plannen om nauw te gaan samenwerken met American Airlines (AA) kunnen doorgaan. 'Ik zie geen reden waarom waarom de plannen niet volgens schema kunnen worden uitgevoerd', aldus Bob Ayling, de bestuursvoorzitter van het Britse luchtvaartconcern.
Ayling reageerde dinsdag op het voornemen van de Europese Commissie om Groot-BrittanniÃ« eventueel voor het Hof van Justitie in Luxemburg te dagen als het land toestemming geeft voor de samenwerking. EU-commissaris Van Miert heeft per brief aan Ian Lang, de Britse minister van Handel, laten weten stappen te ondernemen als Brussel niet kan instemmen met de wijze waarop Londen de samenwerkingsplannen afhandelt.
De BA-topman vond het nog te vroeg om te zeggen of het op een conflict tussen de Britse overheid en de Europese Commissie zal uitdraaien. Minister Lang wilde dinsdag nog niet reageren omdat hij de inhoud van de brief van Van Miert nog niet kende.
Minister Lang stelde in december voor dat BA en AA 168 zogenoemde slots (start- en landingsmogelijkheden) per week op de luchthaven Heathrow afstaan om de mogelijkheden voor de concurrentie niet al te veel te beperken. Van Miert vindt dat te weinig - hij denkt aan 400 slots - en heeft bovendien duidelijk gemaakt dat het verkopen van de slots, zoals de bedoeling is, tegen de EU-regels indruist. In het verleden, bijvoorbeeld bij Sabena en Swissair, heeft hij bedongen dat de slots voor niets werden overgedragen.

