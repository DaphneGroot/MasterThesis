	Diplomaat Krzystof Sliwinski onderhoudt contact met joodse diaspora  'Polen raakt antisemitisme kwijt'
	
Van onze verslaggeefster
Anet Bleich

DEN HAAG
De functie van Krzystof Sliwinski is voorzover bekend uniek in de wereld. Sinds twee jaar is hij de 'speciale afgezant van de Poolse regering voor het onderhouden van contact met de joodse diaspora'. Als zodanig onderneemt Sliwinski regelmatig goodwill-missies naar Isral, de VS en West-Europa om de nog wankele vertrouwensrelatie tussen Polen en joden te helpen versterken. Vorige week was hij voor dat doel in Den Haag.
'Inderdaad', zegt Sliwinski, 'zou ik zo vlug geen ander land weten dat een vergelijkbare diplomatieke functie kent. Maar de verhouding tussen joden en Polen is ook uniek. In twee opzichten: meer dan anderhalf miljoen joden hebben een directe band met Polen, hoewel ze elders leven. Hun ouders of grootouders waren Pools. Daarbij komt het trieste gegeven dat de holocaust zich voor het grootste deel op Pools grondgebied heeft afgespeeld, omdat daar tijdens de nazi-bezetting de vernietigingskampen verrezen. Die twee elementen samen maken het logisch dat de joodse visie op Polen door sterke, tegenstrijdige emoties wordt bepaald.'
Sliwinski's missie kan worden beschouwd als een inhaalslag. Want tientallen jaren waren, tijdens het communistische bewind, alle verbindingen tussen de na de Tweede Wereldoorlog gemigreerde joodse overlevenden en het Poolse land van herkomst verbroken. Zeker nadat in 1967 Warschau zijn ambassadeur uit Isral terughaalde en een jaar later het gros van de nog resterende Poolse joden door een antisemitische campagne het land werd uitgedreven, heerste tussen beide groepen een vijandige stilte. 'Daarom gaat het in het begin soms moeizaam', verzucht Sliwinski, 'het is voor het eerst dat men weer met elkaar spreekt'.
Nog altijd heeft Polen het imago van een land met een taaie antisemitische traditie. Een overtrokken beeld, volgens de ambassadeur. Bereidwillig noemt hij de cijfers uit een recent sociologisch onderzoek: tussen de 4 en de 8 procent klassieke antisemieten, die de joden aankijken op 'de dood van de Heer Jezus Christus. Dat zijn vooral slecht opgeleide, sociaal gesoleerde ouderen. Dat soort antisemitisme sterft uit'. Dan zijn er zo'n 20  30 procent 'moderne antisemieten', die de mening zijn toegedaan dat de joden de wereld beheersen. Bij die groep is het verband met leeftijd en opleiding minder duidelijk.
Toch is Sliwinski optimistisch. 'Ik sta in voortdurend contact met diverse lagen van de Poolse samenleving. Op radio en tv ben ik vaak in discussie met kijkers en luisteraars. Ik zou niet durven zeggen dat het begrip voor de ervaringen en gevoelens van joden bij iedereen even diep gaat. Maar er leeft op z'n minst een besef dat Polen, als het een modern en geciviliseerd land wil zijn, zich geen openlijk antisemitisme kan permitteren. Noem het wat mij betreft een vorm van political correctness. Daarnaast is er gelukkig ook echte belangstelling. Er zijn bij ons vorig jaar niet minder dan vijfhonderd boeken over joodse onderwerpen verschenen. Bij vertalingen uit het Jiddisj komt Polen tegenwoordig op de eerste plaats.
'Een paar weken geleden zijn we in Warschau als door een wonder aan een ramp ontsnapt. Er was een aanslag op de synagoge. Volgens de brandweer zou, als ze vijf minuten later waren geweest, de hele synagoge zijn afgebrand. De politie heeft de vermoedelijke daders opgepakt, drie jonge jongens, maar helaas niet zomaar vandalen. Het ziet ernaar uit dat het een geplande en goed voorbereide aanslag was. Maar je mag ook niet vergeten dat de sympathie voor de kleine joodse gemeenschap van Warschau overweldigend was. Er is nog nooit zo'n grote solidariteitsbijeenkomst in die sjoel geweest. Iedereen was er, van buurtbewoners tot ministers en bisschoppen. De dagen daarop werden er spontaan bloemen bij de ingang van de synagoge gelegd.'
Meer dan door echt antisemitisme ('ik wil dat niet wegpoetsen, maar het is in Polen niet sterker dan in andere Europese landen') dreigt de Pools-joodse relatie te worden vertroebeld door wat Sliwinski omschrijft als 'concurrentie in het lijden'. Het gaat hier om een zeer Pools fenomeen dat wordt veroorzaakt door het feit tijdens de nazi-bezetting ook niet-joodse Polen het bijzonder zwaar te verduren hadden. Zes miljoen Poolse burgers - van wie drie miljoen joden - zijn toen omgekomen. 'Na de oorlog', memoreert Krzystof Sliwinski, 'hoorde Polen niet tot de overwinnaars, maar begon de communistische dictatuur'.
In de relatie tot de joden vloeit hieruit voort, dat Polen niet altijd even open staan 'voor het unieke leed dat de joden is aangedaan, maar geneigd zijn naar hun eigen ellende te verwijzen'. Hij geeft een voorbeeld, de Opstand van Warschau, in 1944, die 63 dagen duurde en waarbij 200 duizend inwoners van Warschau de dood vonden. Sliwinski: 'Van het pro-Russische bewind mocht daarover jarenlang niet worden gesproken. Die opstand zou zinloos en ''reactionair'' zijn geweest. De joden hadden van hogerhand wel toestemming om de opstand in het getto van Warschau te herdenken. Dat soort dingen heeft frustraties veroorzaakt, kwaad bloed gezet; het moet nog altijd worden uitgepraat.'
Niet alleen zijn overtuiging dat het 'een morele plicht' is, motiveert Sliwinski om zijn leven in dienst van Pools-joodse verzoening te stellen. Hij heeft ook persoonlijke drijfveren. 'Ik was vijf in 1945. Uit de jaren ervoor herinner ik me nog dat onze oude buurvrouw naar het getto werd overgebracht. Ze was tachtig. Ik moest erom huilen. Wat kon een vrouw van tachtig in 's hemelsnaam voor kwaad doen? Wat was dit voor wereld?
'Er waren na de oorlog haast geen kinderboeken. Het eerste boek dat ik las was Robinson Cruso. Het tweede heette Uit de afgrond en ging over Auschwitz. In mijn tienertijd, onder het communisme, was het onderwerp jodendom taboe. Dat maakte me nieuwsgierig. En toen kwam 1968; ik was net docent geworden aan de universiteit van Warschau en moest beleven dat mijn studenten te horen kregen dat ze niet deugden, omdat ze joods waren. Ze werden gedwongen om te emigreren. Dat was het begin van mijn politieke bewustwording. Ik ben van de generatie van '68.'

Foto
	Krzystof Sliwinski, de Poolse afgezant voor contacten met de joodse diaspora, in Den Haag. FOTO ARNO LINGERAK

