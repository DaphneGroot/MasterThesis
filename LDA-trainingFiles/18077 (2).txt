Spoonerisme.
Een spoonerisme is een verspreking waarbij binnen een woord of zinsnede letters of lettergrepen worden verwisseld, zodat amusante, ironische of juist verhullende effecten ontstaan. Deze versprekingen worden ook vaak met opzet gemaakt, waardoor een stijlfiguur is ontstaan die deze naam draagt.
Spooner.
Het verschijnsel is vernoemd naar de Engelse dominee en wetenschapper William Archibald Spooner (1844-1930) en is daarmee dus een eponiem. Spooner verwisselde vaak (meestal de eerste) letters van de woorden die hij uitsprak. Volgens de overlevering zei hij bijvoorbeeld ooit "The Lord is a shoving leopard" ("een duwende luipaard") in plaats van "The Lord is a loving shepherd" en tegen zijn studenten "You have hissed all my mystery lessons" in plaats van 'You have missed all my history lessons'.
Volgens een andere anekdote hief hij op een diner in Oxford het glas met de woorden: "Let us drink to the queer old dean" ("Laten we op de rare oude decaan drinken") in plaats van op "the dear old Queen".
Onbedoelde versprekingen als deze komen veel voor. Sommige mensen staan erom bekend, zoals in Nederland de nieuwslezer Philip Freriks.
Stijlfiguur.
In het Engels en ook in andere talen is het zoeken naar geestige spoonerismen een bekende vorm van spelen met taal. Zo bestaat er in het Duits de vorm "Schüttelreim", in feite een spoonerisme in dichtvorm: "Ich seh dich 'bleich erglühen'/ du wirst so'gleich erblühen' ". Er zijn al "Schüttelreime" bekend uit de middeleeuwen. In het Frans is dit taalspel uitgevonden door de zestiende-eeuwse schrijver François Rabelais en voor het eerst gebruikt in zijn klassieke werk Gargantua en Pantagruel. Rabelais maakte met graagte gebruik van de mogelijkheden voor seksuele dubbelzinnigheden: "femme folle à la messe, et femme molle, à la fesse" (= een gekke vrouw in de mis en een dikke vrouw, qua billen). In 1572 gaf de Bourgondische dichter Étienne Tabourot deze stijlfiguur de naam "contrepéterie", die de oudere benaming "antistrophe" verving. Het satirische tijdschrift "Le Canard enchaîné" huldigt in Frankrijk het genre door zijn rubriek "Sur l'Album de la Comtesse", die al sinds 1951 bestaat.
In het Nederlands zijn veel van dergelijke stijlfiguren bekend, meer in de mondelinge overlevering dan door publicaties, zoals het verhaal "De Schand in het Breveningse hoerkous" dat in de loop van de twintigste eeuw is ontstaan en in allerlei varianten wordt doorgebriefd. Cabaretier Henk Elsink geniet nog altijd bekendheid door zijn lied "Kleine Johanna", waarin de lach vooral van de spoonerismen moet komen. De kunst is om een variant met een grappige of veelzeggende betekenis te bedenken. Scabreuze grappen, die verwijzen naar seks en uitwerpselen, zijn populair.
De humoristische nonsensdichter John O'Mill behaalde hoge oplagen met zijn bundeltjes korte gedichten waar spoonerismen veel in voorkomen en cabaretiers als Jan de Cler en Seth Gaaikema beoefenden het bedenken ervan als een tweede natuur. Ook bij de invloedrijke plezierdichter Drs. P komt het verschijnsel veel voor. Battus geeft in zijn Opperlandse taal- & letterkunde onder meer een lijst van 175 Nederlandse spoonerismen en noemt het verschijnsel 'beukenootje'.
