Polaris.
Polaris of de Poolster ("alpha Ursae Minoris") is de helderste ster in het sterrenbeeld Kleine Beer ("Ursa Minor").
De ster staat ook bekend als Alruccabah, Cynosura, Phoenice, Loodsster, Tramontana, Navigatoria, Ster van Arcady, Yilduz en Mismar. De ster maakt deel uit van de Pleiadengroep.
De naam Polaris en Poolster dankt de ster aan het feit dat hij tegenwoordig ongeveer op de plaats van de noordelijke hemelpool staat: minder dan 1 graad of anderhalf keer de schijnbare diameter van de maan. De kortste afstand van de Poolster tot de noordelijke hemelpool zal worden bereikt in 2102 (0° 27' 31,5" ofwel minder dan de diameter van de maan).
Door de precessie beschrijft de poolas in ongeveer 25 770 jaar een cirkel, Polaris zal dus niet altijd poolster blijven. Voor andere sterren die in het verleden of in de toekomst de functie van poolster vervullen zie het artikel Poolster.
Hoe "alpha Ursae Minoris" genoemd gaat worden als hij niet meer aan de hemelpool staat is niet bekend, het duurt echter nog wel een paar duizend jaar voordat een andere heldere ster meer aanspraak op de naam Poolster kan maken.
Schijn van bewegende sterren om de hemelpool in de directe omgeving van de Polaris
