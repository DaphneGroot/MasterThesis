	Passie: Fysiotherapie
	Ilona Vissers (20)
Fysiotherapie
'Soms zie ik iemand lopen en dan denk ik: wat loopt die beroerd! Je wordt heel nieuwsgierig. Als iemand krukken heeft, ben ik benieuwd wat hij heeft en wat ik voor hem zou kunnen verzinnen.
'Sinds ik in de zesde klas voor mijn knieÂ‰n naar de fysiotherapeut moest, wist ik zeker wat ik later wilde worden: fysiotherapeut. Het leek me het mooiste wat er bestond: mensen helpen die pijn hebben. Mijn moeder dacht nog dat het een bevlieging was maar nee, het ging nooit meer over.
'Sinds een maand ben ik verzorgster van FC Meervogels, de plaatselijke voetbalclub. Op zondag ga ik met het eerste elftal mee. Tijdens de trainingen kan iedereen met zijn blessures bij mij langskomen. Ik word geholpen door twee professionele fysiotherapeuten. Het is erg uitdagend om iemand weer zo snel mogelijk te laten voetballen. Dan moet ik de juiste behandelingsmethode bedenken.
'Op school heeft elke docent zijn favoriete methode. De massagedocent zegt dat massage helpt bij alle kwalen, de fysische-techniekdocent gelooft in machines en de bewegingstherapeut zweert bij beweging als de beste therapie. Ik vind zelf bewegingstherapie erg nuttig maar ik moet dat nog wel in de praktijk uitproberen.
'Ik zit inmiddels tussen mijn derde en vierde studiejaar in maar ik heb nog maar weinig praktijk gehad. In het eerste jaar heb ik vier dagen snuffelstage gehad en in het tweede jaar helemaal niets. Ik weet dus eigenlijk niet of het beroep aan mijn verwachtingen voldoet.
'Ik wil graag stagelopen bij het revalidatiecentrum van Heliomare maar dat wil iedereen. Mijn tweede keuze is een verpleegtehuis. Ik werk liever niet voor een particuliere praktijk. Heel veel mensen die daar komen zijn een beetje, tja, die komen met sportblessures en zo. Wanneer je bij een instelling werkt, krijg je een betere band met mensen. In een particuliere praktijk zie je iemand negen keer en dat is het dan.
'Mijn moeder en mijn vriend klagen wel eens dat ik veel te weinig voor ze doe. Zij willen ook wel eens gemasseerd worden. Maar ja, als ik de hele dag op school heb gezeten, ben ik moe. Mijn vriend studeert werktuigbouwkunde op de hts. Ik vraag hem toch ook niet om 's avonds nog iets voor mij te repareren?'

Foto
	FOTO MICHEL MEES

