	In botsing met Hollandse kleingeesterij MATTHIJS VERMEULEN IN BIOGRAFIE VOORAL ZELF AAN HET WOORD
	DE BIOGRAFIE van Matthijs Vermeulen, die de zeergeleerde musicoloog Ton Braas heeft geschreven, bestaat in feite uit twee boeken. Het ene is veel makkelijker te zien dan het andere: dat is eenvoudig de biografie die we in handen houden wanneer we Door het geweld van zijn verlangen oppakken. Maar in die even degelijke als uitputtende studie naar leven en werken van een van de belangrijkste en tegelijkertijd eigenaardigste Nederlandse componisten van de twintigste eeuw schuilt een tweede boek, verborgen als een jonge kangoeroe in de buidel van zijn moeder. Dat is wat in het Engels The Portable Vermeulen zou heten, een handzame maar tegelijkertijd uitgebreide bloemlezing uit de geschriften van de componist zelf, gepubliceerd of ongepubliceerd.
Ik heb het niet nagerekend, maar ik moet nog zien wie er meer aan het woord is in Braas' boek, de biograaf of de gebiografeerde. Er zullen, na Boswells Life of Johnson, weinig serieuze biografien geschreven zijn waarin de verhouding tussen de auteur en zijn onderwerp zo nadrukkelijk gedomineerd wordt door het onderwerp. Vermeulen is de baas, alle meer dan achthonderd pagina's lang, daar kan ook wat zijn biograaf betreft geen misverstand over bestaan. Hij heeft altijd het laatste woord, en als Braas daar een doodenkele keer iets op wenst af te dingen, doet hij dat schroomvallig, op het schuchtere af, en liefst nog tussen haakjes ook, met de nadrukkelijke vermelding dat het 'de biograaf' is die er dit of dat van vindt. De situatie die hij in dergelijke gevallen van een voorzichtige kanttekening voorziet, is er meestal een die door het halsstarrige en onpraktische optreden van Vermeulen zelf zo volslagen uit de hand gelopen is, dat je niet veel anders kunt dan ter hoogte van Braas' commentaar een vet uitroepteken in de kantlijn plaatsen. Sic!, zegt u dat wel.
Die curieuze opbouw van het boek heeft alles te maken met de ontstaansgeschiedenis ervan, en in n moeite door met het karakter van Vermeulens levensverhaal. Dat is er namelijk een waarin een enigszins onbesuisde, maar overigens ongewoon begaafde man in botsing komt met Hollandse kleingeesterij en de diep in het grondwater wortelende afkeer van talent. Het is het verhaal van iemand die veel kon en daar niet geheimzinnig over deed en van de tegenkrachten die dat opriep - die zieke behoefte iemand die wat meer vermag dan zijn tijdgenoten en die zijn licht niet onder de korenmaat stelt, te kleineren en te dwarsbomen. Dat heeft zijn leven getekend en toen zijn weduwe, Thea Vermeulen-Diepenbrock, het plan ten uitvoer legde dat levensverhaal te schetsen, is daar begrijpelijkerwijs een toon in gekomen van verongelijktheid en rechtvaardiging.
Dat boek van mevrouw Vermeulen is er nooit gekomen, maar Braas heeft zich op haar werk gebaseerd. Zij heeft zich ervoor ingespannen zoveel mogelijk authentiek materiaal te verzamelen en Vermeulen als het ware in eigen woorden zijn levensverhaal te laten vertellen. Braas, die zijn leven deelt met een dochter van Matthijs Vermeulen en diens tweede vrouw, Thea Diepenbrock, promoveerde eerder dit jaar op een studie over De SymfonieoFCUFo*en en de Kamermuziek van Matthijs Vermeulen; hij kent daardoor de omstandigheden van Vermeulens levensgeschiedenis uit de eerste hand en combineert die wetenschap met een diepgaande kennis van Vermeulens oeuvre. Hij heeft het manuscript van mevrouw Vermeulen grondig bewerkt en er inderdaad zijn eigen boek van gemaakt, maar het is een pentimento, de originele tekening piept door de kleuren van het schilderij heen.
Dat mevrouw Vermeulen haar man zoveel aan het woord heeft gelaten, is begrijpelijk en respectabel - de gevallen waarin kunstenaarsweduwen hun gewichtige en dominante mannen postuum alsnog het woord ontnemen zijn legio en hebben doorgaans ellendiger gevolgen - en dat Braas die procedure goeddeels trouw is gebleven, is terecht. Want het mooiste van de twee in elkaar geschoven boeken, de biografie van Vermeulen en de bloemlezing uit zijn werk, is die Draagbare Vermeulen. Uit zijn bij leven gepubliceerde muziektheoretische en essayistische boeken, het enkele jaren geleden uitgebrachte dagboek Het enige hart, dat hij schreef gedurende een vol jaar na het overlijden van zijn eerste vrouw, en uit de uitgave van zijn vrijersbrieven aan Thea Diepenbrock, twee jaar geleden verschenen als Mijn geluk, mijn liefde, was al bekend dat Vermeulen niet alleen een belangrijk componist, maar ook een ongewoon begenadigd schrijver was.
De grote hoeveelheid originele Vermeulen-teksten die zijn biografie bevat, vergroten en verbreden die indruk. Ofschoon er het nodige aan brieven en artikelen van zijn hand verloren is gegaan, is de hoeveelheid authentieke getuigenissen overstelpend en ze zijn stuk voor stuk een genoegen om te lezen. Hij moet lezen, denken en schrijven belangrijker hebben gevonden dan eten en drinken - en, het is misschien een beetje cynisch dat op te merken, dat was maar goed ook, want er was in zijn leven doorgaans meer te denken en te schrijven dan te eten en te drinken. Hij leefde met zijn pen op papier, in feite vanaf het moment dat hij kans had gezien zich aan het armoedige handwerkersmilieu in Helmond, waarin hij ter wereld was gekomen, te ontworstelen. Brieven, dagboekbladen, recensies, beschouwingen, boeken en vooral polemieken, ze vormen het raster van zijn levensverhaal.
Van die polemieken was hij doorgaans zelf het onderwerp, en al op jeugdige leeftijd manifesteren zich daarin bij hem een onverschrokkenheid en hardnekkigheid die soms aan gelijkhebberigheid grenzen, maar die over het algemeen dwingende, lucide betogen opleverden, die, een halve tot driekwart eeuw later, nog niets van hun overtuigingskracht en soms zelfs weinig van hun geldigheid verloren hebben.
De eerste helft van zijn levensverhaal is het interessantst. We zien hoe hij, geveld door een blindedarmontsteking, wat eind negentiende eeuw in Brabant blijkbaar iets was dat je moest uitzieken, ontsnapt aan de wetmatigheden van zijn milieu en niet als jongen zijn vader bij gaat staan in diens smederij, maar seminarist wordt en op het seminarie de muziek ontdekt. Wat er dan volgt is bijna onvoorstelbaar: hij besluit zijn geluk te gaan beproeven in Amsterdam, studeert zich, rillend van de honger, op eigen houtje een ongeluk, en wordt op zijn tweentwintigste muziekrecensent van De Tijd, De Amsterdammer en de NRC. Hij moet zijn vingers vereeld hebben met schrijven: tien stukken per week was geen ongewone productie voor hem en het eigenaardige is, dat wat we in de biografie van die stukken te zien krijgen nog altijd indrukwekkend is. Helder en scherpzinnig van oordeel, in de stijl van de tijd een tikje wijdlopig en gekunsteld geschreven, zeer onderlegd en met een demonstratie van kennis van zaken, die geen enkel dag- of weekblad een muziekcriticus nu nog zou toestaan.
Binnen de kortste keren was hij geen stukjesschrijver meer, maar een geduchte deelnemer aan het debat over de vernieuwingen in de muziek en over de noodzaak die vernieuwingen ook in de programmering van de grote orkesten tot uitdrukking te brengen.
Zijn voornaamste mikpunt daarbij was de naar zijn smaak veel te Duitse orintatie van de toen al legendarische dirigent van het Concertgebouworkest, Willem Mengelberg. Omdat hij intussen ook was begonnen met componeren en het Concertgebouworkest de meest gerede instelling was om zijn Eerste Symfonie uit te voeren, ontstond er een belangenconflict tussen de criticus en de componist in hem. Dat conflict, dat in feite al in 1911/12 begonnen is, heeft zijn leven bepaald. Vermeulen was van mening dat hij met beide activiteiten de muziek diende en hij vond vermoedelijk terecht dat hij in staat was die twee bezigheden te scheiden; zijn kritiek hield hij voor objectief en constructief, zijn muzikale loopbaan scheidde hij daarvan. Dat gaat zo ver, dat hij soms zelfs in de krant schrijft over een concert waarbij muziek van hem was uitgevoerd.
Mengelberg was een man van de wereld en dacht heel anders over die scheiding: die was niet alleen in muziek, maar ook in zijn carrire genteresseerd. In Mengelbergs spoor traden, vanaf het moment dat Vermeulen Mengelberg zijn Eerste Symfonie voorlegde, talrijke andere meer of minder belangrijke en machtige dirigenten en kunst-entrepreneurs. De man die, toen hij als jongeling in Amsterdam arriveerde en toen al enige eigen composities in portefeuille had en een hoofd vol musicologische kennis, in de tuin van het Concertgebouw voor het eerst hoorde hoe een symfonieorkest, waarvan hij alles al wist, in werkelijkheid klonk, heeft een groot deel van zijn leven zitten componeren zonder te weten hoe hetgeen hij schiep zou klinken.
Dat is even tragisch als indrukwekkend.
Maar de grootste indruk maakt nog wel dat hij daar meedogenloos de boekhouding van heeft zitten bijhouden, zonder ook maar een moment larmoyant te worden of in zelfmedelijden te vervallen. Door het geweld van zijn verlangen? Ik weet het niet; dat lijkt me meer de visie van bewonderaars dan de voornaamste karakteristiek van zijn persoonlijkheid. Door temperament en gevoel voor stijl zijnerzijds, en de Hollandse zuinigheid die hem omringde, zou ik zeggen, op grond van wat Vermeulen er zelf over zegt. In het komende Holland Festival krijgt de 'revolutionair van de Nederlandse muziek' volop aandacht: zijn kamermuziek, al zijn symfonien en zijn liederen zullen worden uitgevoerd. Dat is op zijn zachtst gezegd rechtvaardig.
De schrijver blijft voorlopig alleen te zien in die brieven en dagboeken en de fragmenten in de biografie. Die Draagbare Vermeulen moest er nu maar gauw komen.
Michal Zeeman
Ton Braas: Door het geweld van zijn verlangen - Een biografie van Matthijs Vermeulen.
De Bezige Bij; 844 pagina's;  85,-.
ISBN 90 234 3478 1.

Foto
	Matthijs Vermeulen FOTO STICHTING DONEMUS

