Anthony Burgess.
thumbAnthony Burgess, pseudoniem van "John Anthony Burgess Wilson" (Manchester (Engeland), 25 februari 1917 – Londen, 22 november 1993) was een Brits auteur en componist.
Hij werkte als een onderwijsofficier in Brunei en Maleisië na de Tweede Wereldoorlog. In 1959 werd er een hersentumor bij hem geconstateerd en had hij een levensverwachting van een paar maanden. Hij gaf het lesgeven op en werd een fulltime schrijver.
In zijn carrière als schrijver publiceerde hij meer dan 50 boeken in verschillende genres waaronder fictie en sciencefiction. Ook schreef hij een James Joyce handboek met de titel "Here comes everybody".
Zijn beroemdste en beruchtste boek was A Clockwork Orange, verfilmd door Stanley Kubrick in 1971. Het boek - dat zich te Londen in de nabije toekomst afspeelt - gaat in wezen over vrije wil en moraliteit. De jonge antiheld van het boek, Alex, wordt gevangengenomen na een leven vol geweld. Hij krijgt een soort hersenspoeling om zijn gewelddadigheid te stoppen: hij wordt kwetsbaar tegenover andere mensen en kan ook niet meer van muziek genieten (het enige andere plezier in zijn leven). De film werd in veel landen verboden en blijft erg controversieel.
Naast het schrijven van boeken heeft Burgess ook boeken vertaald en een aantal symfonieën, een vioolconcert, een pianoconcert en diverse werken voor blokfluit (het instrument dat zijn zoon bespeelde) gecomponeerd. Hij sprak negen talen en zijn liefde voor taal komt ook naar boven in de tekst van "A Clockwork Orange". Daarin spreken de tieners het zogenaamde Nadsat, een taal gebaseerd op Engels slang en het Russisch (vrienden zijn "droogs", meisjes "devotchkas" en intellectuelen "sofisto's"). Voor de film "Quest for Fire" (1981) bedacht Burgess een volledige prehistorische taal.
Autobiografie: "Little Wilson and Big God"
