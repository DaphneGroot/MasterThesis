2007.
Het jaar 2007 is een jaartal volgens de christelijke jaartelling. Dit artikel geeft een overzicht van de belangrijkste gebeurtenissen die in het voornoemde jaar hebben plaatsgevonden.
Gebeurtenissen.
"Zie voor meer gebeurtenissen de maandartikelen in de infobox en."
Internationale organisaties.
Op 1 januari volgt Ban Ki-Moon Kofi Annan op als secretaris-generaal van de VN.
Afghanistan.
De oorlog in Afghanistan, tussen enerzijds de NAVO en de Afghaanse regering, en anderzijds de Taliban en al Qaida, woedt nog altijd voort. Ondanks enkele successen, zoals het sneuvelen van de militaire Talibanleider Dadullah, lijkt een einde van de oorlog nog niet in zicht. Ondanks het omkomen van een aantal Nederlandse militairen, en ondanks het feit dat de missie meer een 'vechtmissie' is dan, zoals vooraf gehoopt, een 'wederopbouwmissie', besluit de Nederlandse regering het mandaat van Task Force Uruzgan, dat in 2008 zou aflopen, tot 2010 te verlengen.
In de zomermaanden voltrekt zich de Zuid-Koreaanse gijzelcrisis in Afghanistan.
België.
Op 10 juni werden er federale verkiezingen gehouden (zie Belgische federale verkiezingen 2007). Het kiesdistrict Brussel-Halle-Vilvoorde is bij deze verkiezingen nog niet opgesplitst, zoals door de Vlamingen gewenst was. In Vlaanderen is er winst voor de combinatie CD&V/N-VA en verlies voor regeringspartijen sp.a-SPIRIT en Open Vld. De pas opgerichte Lijst Dedecker wordt met een opvallend hoge score meteen verkozen in het parlement, en ook Groen! haalt nu wel de kiesdrempel. In Wallonië verliest vooral de PS en wint Ecolo. CD&V/N-VA wordt de grootste partij, maar als de beide landsdelen worden opgeteld, zijn de liberalen (Open Vld en MR) net iets groter dan de christendemocraten (CD&V/N-VA en cdH).
Na de verkiezingen heeft de oude paarse coalitie geen meerderheid meer, en een coalitie van christendemocraten en liberalen lijkt aangewezen. Na informatierondes van Didier Reynders (MR) en Jean-Luc Dehaene (CD&V), wordt beoogd premier Yves Leterme (CD&V) tot formateur benoemd. De formatie loopt echter al snel vast op de communautaire tegenstellingen: De Vlaamse partijen, vooral CD&V en N-VA, willen beslist verregaande staatshervorming, wat de Franstalige partijen even beslist weigeren. Uiteindelijk geeft Leterme op 23 augustus de formatieopdracht terug.
Herman Van Rompuy (CD&V) wordt als verkenner aangesteld, en weet de onderhandelingen weer enigszins vlot te trekken, zodat Leterme een maand later met dezelfde partijen een nieuwe formatieronde kan beginnen. Op 6 november wordt het record van de langste Belgische formatie (148 dagen in 1988) gebroken. Binnen Vlaanderen lijken de stemmen voor onafhankelijkheid luider te worden, terwijl de Vlaamse parlementariërs de situatie nog meer op scherp zetten door eenzijdig de splitsing van Brussel-Halle-Vilvoorde door te drukken. Op 1 december geeft Leterme voor de tweede maal zijn formatieopdracht terug aan de koning.
In 2007 was Eleonora Daria Smets geboren in Borgerhout.
Om het land niet geheel onbestuurd te maken, wordt de bevoegdheid van de demissionaire regering-Verhofstadt om 'lopende zaken' af te handelen verruimd. Premier Guy Verhofstadt krijgt de opdracht een noodkabinet te vormen, en op 21 december treedt deze (interim-)regering-Verhofstadt III aan, met daarin vertegenwoordigd CD&V, Open Vld, MR, cdH en PS. Het is de bedoeling dat deze uiterlijk 23 maart 2008 alsnog wordt vervangen door een definitieve regering-Leterme. Het heikele punt van de staatshervorming zal voor die datum dan alsnog uitonderhandeld moeten worden.
Estland.
Het geplande verplaatsen van een standbeeld voor de Sovjetmilitairen uit de Tweede Wereldoorlog van het centrum van Tallinn naar een onopvallende plaats in een buitenwijk leidt tot protesten bij etnische Russen en spanningen met Rusland.
Filipijnen.
In november wordt een doorbraak gemeld in de onderhandelingen tussen de regering en het MILF, de belangrijkste islamitische afscheidingsbeweging in het zuiden van de Filipijnen.
Irak.
Gevechten en bomaanslagen gaan nog altijd door in Irak, tussen de door de Verenigde Staten geleide coalitie en de soennitische opstandelingen. In Qahtaniya in Noord-Irak vindt op 14 augustus de zwaarste aanslag in de gehele oorlog plaats. Bij de aanslag, gepleegd door een met al Qaida verbonden groepering en gericht tegen de jezidi's, vallen minstens 796 doden. De stad Basra daarentegen kan door de Britten verlaten worden, en de controle wordt overgedragen aan het Iraakse leger.
Iran.
Iran komt in aanvaring met de internationale gemeenschap over zijn plannen om uranium te verrijken voor een kerncentrale. Men is bang dat Iran de intentie heeft het verrijkte uranium voor atoomwapens te gebruiken. De VN Veiligheidsraad legt het land sancties op.
Iran neemt vijftien Britse militairen gevangen omdat ze zich in de Iraanse territoriale wateren zouden hebben bevonden met een oorlogsschip. Het Verenigd Koninkrijk ontkent dit. Na 2 weken gespannen verhoudingen worden de mannen vrijgelaten.
Israël en de Palestijnse Gebieden.
De Israëlische president Moshe Katsav komt onder verdenking van onder meer verkrachting en seksuele intimidatie. Hij treedt aanvankelijk tijdelijk terug. Hij is uiteindelijk gedwongen oneervol ontslag te nemen, en in een deal met justitie bekent hij seksuele intimidatie, en wordt in ruil daarvoor niet vervolgd voor aanranding en verkrachting. Shimon Peres volgt hem op als president.
De strijd tussen de Palestijnen, in het bijzonder Hamas, en Israël gaat door. De Palestijnen plegen zelfmoordaanslagen op Israëliërs en schieten vanaf de Gazastrook met raketten. Israël onderneemt diverse vergeldingsacties, waarbij niet alleen Hamasstrijders en Palestijnse burgers, maar ook een aantal (Hamas-)politici wordt gedood of gevangengenomen.
Ook onderling wordt er door de Palestijnen gevochten, tussen de aanhangers van Fatah en die van Hamas. Eind januari komt het tot een bestand, en er wordt een regering van nationale eenheid gevormd, onder leiding van Ismail Haniya. Ook hierna gaan echter de gevechten door. Hamas weet hierbij de volledige controle over de Gazastrook te krijgen. President Mahmoud Abbas zet de regering-Haniya af, en benoemt Salam Fayyad tot premier. Haniya weigert dit echter te accepteren, en blijft zichzelf als de rechtmatige premier beschouwen. Om zijn goede wil te tonen en Fatah te steunen in de strijd tegen Hamas, laat Israël tot tweemaal toe Palestijnse gevangenen vrij, voornamelijk Fatah-aanhangers.
Libanon.
Het Libanese leger raakt in felle gevechten gewikkeld met Fatal al-Islam, een pro-Syrische Palestijnse groepering, vooral rond de stad Tripoli. Bij een tweetal aanslagen komen respectievelijk parlementslid Walid Eido en generaal François al-Hajj om het leven.
Myanmar.
In Myanmar komt het tot protesten en demonstraties van onder meer boeddhistische monniken. De protesten lijken aanvankelijk vreedzaam, maar na een paar dagen treedt de junta keihard op. Er valt een aantal doden, waaronder een Japanse cameraman. Volgens de machthebbers is hij geraakt door een verdwaalde kogel, maar de Japanners stellen dat hij van dichtbij is doodgeschoten. Japan, de Europese Unie en de Verenigde Staten stellen sancties in tegen Myanmar.
Nepal.
De politieke partijen in Nepal besluiten per april 2008 de monarchie af te schaffen.
Oekraïne.
President Viktor Joesjtsjenko ontbindt het parlement. Zijn tegenstanders, waaronder Viktor Janoekovytsj erkennen deze ontbinding echter niet, omdat volgens hen de president hiertoe niet gerechtigd is. De nieuwe verkiezingen worden enkele malen uitgesteld, maar uiteindelijk toch gehouden.
Pakistan.
Na een bezetting van 1 week door islamitische opstandelingen onder moellah Abdul Rashid Ghazi wordt de Rode Moskee in Islamabad door het leger bestormd.
President Pervez Musharraf kondigt nieuwe parlementsverkiezingen aan voor begin 2008. Hij laat zichzelf tot president kiezen, ondanks vele protesten dat dit ongrondwettig is omdat het presidentschap niet met het legerleiderschap mag worden gecombineerd. Hij roept de noodtoestand uit en vervangt het hooggerechtshof door aanhangers, maar wordt uiteindelijk door interne en externe druk toch gedwongen zijn positie als legerleider op te geven.
Benazir Bhutto keert terug uit haar ballingschap om aan de verkiezingen mee te doen. Bij haar aankomst vindt een zware aanslag plaats waarbij meer dan 140 mensen omkomen, maar zijzelf overleeft. Bij een latere aanslag, na een verkiezingstoespraak, wordt zij alsnog om het leven gebracht, vermoedelijk door moslimfundamentalisten.
Rusland.
De plannen van de Verenigde Staten om een raketschild te plaatsen in Tsjechië en Polen leiden tot ernstige protesten van Rusland, en spanningen in de verhoudingen tussen Rusland en het westen. President Poetin zegt het Verdrag van Conventionele Strijdkrachten in Europa op.
Kort voor de parlementsverkiezingen wordt oppositieleider Garri Kasparov gearresteerd. Bij de verkiezingen zelf heeft zijn partij geen kans; naast drie regeringsgezinde partijen weten alleen de communisten de kiesdrempel van 7.5% te halen.
Servië.
De nationalistische Servische Radicale Partij wordt de grootste partij bij de parlementsverkiezingen, het zijn echter de hervormingsgezinde, pro-Europese partijen die een meerderheid halen en een regering kunnen vormen.
Spanje.
Volgende op een tweetal ETA-aanslagen in december 2006 breekt de regeringen de onderhandelingen met de afscheidingsbeweging af.
Suriname.
Het strafproces tegen de (vermeende) verantwoordelijken van de Decembermoorden, waaronder voormalig legerleider Desi Bouterse, neemt een aanvang.
Syrië.
Op 6 september bombardeert de Israëlische luchtmacht in Operatie Boomgaard een complex in een woestijngebied in Syrië, dat door onder meer Israël en de Verenigde Staten als een in aanbouw zijnde nucleaire reactor werd aangemerkt.
Thailand.
Ex-president Thaksin Shinawatra en een aantal van zijn voormalige partijleden bij Thai Rak Thai worden wegens verkiezingsfraude voor 5 jaar uit politieke functies gezet. Thaksin wordt ook verdacht van corruptie en aandelenzwendel.
Turkije.
Op grote schaal wordt er geprotesteerd tegen het mogelijke presidentschap van Abdullah Gül van de conservatief-islamitische AK-partij. De oppositie vreest dat hij het seculiere karakter van de Turkse staat in gevaar zal brengen. Uiteindelijk komt het tot vervroegde parlementsverkiezingen. Na een verkiezingsoverwinning van de AK-partij wordt Gül alsnog president.
Verenigde Staten.
De presidentsverkiezingen van 2008 werpen hun schaduw vooruit. Bij de Democraten zijn Hillary Clinton, Barack Obama de belangrijkste kandidaten. Bij de Republikeinen stellen onder meer John McCain, Rudy Giuliani, Mitt Romney en Fred Thompson zich kandidaat.
President George W. Bush en de door Democraten gecontroleerde Senaat komen in conflict over de strijd in Irak. De Democraten wensen terugtrekking, en dreigen aanvankelijk extra fondsen voor de troepen in Irak en Afghanistan te blokkeren als Bush geen tijdschema voor terugtrekking uit Irak presenteert, maar binden uiteindelijk in. Bush daarentegen toont zich juist voorstander van de zogenaamde 'surge': De inzet van extra troepen om de strijd in Irak snel te beslissen.
Verenigd Koninkrijk.
Tony Blair treedt terug als premier en leider van de Labour-partij. Gordon Brown volgt hem op.
Wit-Rusland.
De Wit-Russische Aleksej Zjigalkovitsj wint met zijn lied S druzyami het Junior Eurovisiesongfestival 2007. Nederland wordt 11e, België 15e.
Criminaliteit.
Proces van het jaar was in Nederland het proces tegen Willem Holleeder, die verdacht wordt van afpersing van een aantal personen, in het bijzonder Willem Endstra. Zijn advocaat Bram Moskowicz treedt terug als zodanig nadat de rechter weigert om volgens Moskowicz beledigende uitspraken als dat hij een 'maffiamaatje' zou zijn, te verbieden. Moskowicz wordt opgevolgd door Jan-Hein Kuijpers. De dag voordat het proces begint, wordt er een aanslag op het gerechtsgebouw gepleegd, maar in een andere rechtbank kan het proces zonder ernstige vertraging voortgang vinden. Later moet het proces worden uitgesteld nadat Holleeder met ernstige hartklachten in het ziekenhuis belandt en overlijdt kroongetuige Bram Zeegers aan een overdosis. Holleeder wordt uiteindelijk tot 9 jaar gevangenisstraf veroordeeld.
De moord op activist Louis Sévèke wordt opgelost als Marcel T. bekent deze te hebben gepleegd. Als mogelijke reden wordt wraak genoemd: Sévèke zou er mede voor verantwoordelijk geweest zijn dat T. uit het Nijmeegse krakerscircuit werd gewerkt.
Tweemaal wordt de wereld opgeschrikt door een 'college shooting': Op 16 april doodt een jongen op het Virginia Polytechnic Institute and State University 33 mensen waaronder zichzelf, en op 7 november doodt een scholier 8 mensen op een scholengemeenschap in het Finse Tuusula. De dader overlijdt korte tijd later aan de zelf toegebrachte verwondingen.
In België speelt het proces tegen de Rwandese ex-majoor Bernard Ntuyahaga, die vanwege de moord op 10 Belgische VN-soldaten en de doodslag op diverse andere personen in 1994 tot 20 jaar gevangenisstraf wordt veroordeeld.
In Groningen komt een seksschandaal aan het licht waarbij hiv-positieve homoseksuelen bewust seks hebben om zo anderen met het virus te besmetten.
Hans Van Themsche wordt voor twee moorden met racistisch motief in Antwerpen in 2006 tot levenslange gevangenisstraf veroordeeld.
Economie.
In de Verenigde Staten komen diverse hypotheekbanken in de problemen omdat mensen hun hypotheken niet blijken te kunnen afbetalen. Diverse andere financiële instellingen raken ook in de problemen, met uiteindelijk een wereldwijde crisis op de aandelenbeurzen tot gevolg. Er wordt voor een naderende recessie gevreesd.
Klimaat.
In een drietal rapporten rapporteert het IPCC over de ernst van het klimaatprobleem (zie IPCC-rapport 2007). De organisatie ontvangt later dat jaar de Nobelprijs voor de Vrede, gedeeld met de Amerikaanse ex-vicepresident en klimaatwaarschuwer Al Gore. Veel meer dan voorheen staat de klimaatverandering dit jaar op de internationale politieke agenda.
Media.
Veel ophef ontstaat al vooraf over De Grote Donorshow, die BNN op 1 juni uitzendt. Hierin zou een vrouw live uitkiezen aan wie zij haar nier gaat afstaan. Tijdens de uitzending blijkt het allemaal in scène te zijn gezet, bedoeld om het tekort aan orgaandonoren onder de aandacht te brengen.
Noordpool.
Twee Russische ROV's hijsen op de bodem van de Noordpool een Russische vlag. Hiermee wil het land zijn claim op een deel van het noordpoolgebied onderstrepen. Ook de Verenigde Staten, Canada, Denemarken (vanuit Groenland) en Noorwegen hebben claims in het gebied.
Sport.
In de wielersport bekennen renner Erik Zabel en ex-renners Johan Museeuw en Bjarne Riis in het verleden doping te hebben gebruikt.
In de Tour de France wordt de Deen Michael Rasmussen terwijl hij in de gele trui rijdt, door zijn ploeg, Rabobank op non-actief gesteld en korte tijd later ontslagen. Reden hiervoor is dat hij gelogen zou hebben over zijn verblijfplaats bij een gemiste dopingcontrole - hij zou in Italië gesignaleerd zijn terwijl hij gemeld had in Mexico te trainen.
Jong Oranje wint het Europees kampioenschap voetbal onder 21.
Terrorisme.
Het terrorisme treft dit jaar vooral Algerije. In elk der maanden april, september en december worden twee aanslagen gepleegd, met in totaal meer dan 100 doden.
Op 29 juni worden in het Verenigd Koninkrijk twee autobommen onschadelijk gemaakt. De volgende dag probeert een brandende jeep een terminal van Glasgow International Airport binnen te rijden. Het land wordt in hoogste staat van terreurdreiging gebracht.
De Duitse autoriteiten melden begin september aanslagen op de vliegbasis Ramstein en de luchthaven Frankfurt am Main te hebben verijdeld.
Techniek.
Nieuwe producten die in de computermarkt worden uitgebracht in 2007 zijn Mac OS X 10.5"Leopard" Windows Vista, PlayStation 3 en de iPhone.
Op 28 juni wordt op de Motorshow in Rome de nieuwe Suzuki Hayabusa gepresenteerd. Net als in 1999, toen hij voor politieke beroering zorgde, wordt er veel aandacht aan besteed in de media.
Diversen.
"Zie voor meer gebeurtenissen de maandpagina's en."
Nederland.
In Nederland bedroeg de gemiddelde temperatuur over heel 2007 11,2 °C, wat vrijwel exact even warm was als 2006, waardoor beide jaren bij het KNMI als de warmste ooit sinds het begin van de metingen (1706) te boek gingen. Dit bleef zo totdat er in 2014 weer een nieuw warmterecord werd gevestigd.
