Lior Narkis.
Lior Narkis (Holon, 8 november 1976) is een Israëlisch zanger.
Lior Narkis droomde er altijd van zanger te worden. Hij bracht zijn eerste album, "Tfilat Chayay" (תפילת חיי; Het gebed van mijn leven) uit toen hij 16 was. Tijdens zijn militaire dienstperiode in de Israel Defence Forces (IDF), vormde Narkis met Tamir Tzur een musicalgroep.
Met zijn zesde album, "Rak Itakh" (רק איתך; Alleen met jou), waarop de hit "Lekhol Ekhad Yesh" (לכל אחד יש; Iedereen heeft...), brak Narkis definitief door in Israël. Het lied werd "Lied van het jaar" gekozen. In 2002 bracht Narkis een album uit getiteld "Ze Mehalev" (זה מהלב; Recht uit het hart). Opnieuw werd het een groot succes met vele hits. Zijn achtste album is: "Millim La'ahava" (מילים לאהבה; Woorden van liefde), genoemd naar zijn liedje voor het Eurovisiesongfestival.
Lior Narkis werd geselecteerd door een commissie van de Israeli Broadcasting Authority (IBA) om Israël te vertegenwoordigen op het Eurovisiesongfestival 2003 vanwege zijn bekendheid en populariteit in eigen land. "Millim La'ahava/Words of love" werd uit vier liedjes gekozen in een speciale uitzending van de Israëlische televisie. Het lied werd negentiende.
