	Zilveren bokaal voor winnaar stamt uit 1934
De belangrijkste officiële prijs voor de winnaar van de Elfstedentocht is een grote, uit 1934 stammende zilveren bokaal. Daarin staan gegraveerd de route en de namen van de winnaars van alle gehouden tochten van 1912 tot en met 1986.
Op het voetstuk van de bokaal staan voorts de namen van de aanbieders, de controleurs (meest café- en restauranthouders), die de trofee schonken ter gelegenheid van het 25-jarig bestaan van de Vereniging De Friesche Elf Steden.
Een tweede prijs voor de winnaar is het W. J. H. Mulierschild, dat de herinnering levendig houdt aan Pim Mulier, initiator van veel sportgebeurtenissen en een man die mede de stoot gaf tot het houden van georganiseerde Elfstedentochten.
Mulier reed het traject op 21 december 1890 officieus in 12 uur en 55 minuten. Het uit 1955 daterende schild is onder andere voorzien van de wapens van de Friesche Elf Steden en van de namen van de winnaars van de tochten van 1963 (Reinier Paping) en 1985 en 1986 (Evert van Benthem).
De derde wisselprijs is een zilveren tabakspot, de M. H. Geertsprijs. Deze gaat naar de beste vrouwelijke deelnemer.

