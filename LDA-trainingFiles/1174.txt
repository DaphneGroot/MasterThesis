	Rijstimport Antillen goudmijn voor enkeling
	Van onze verslaggever
AMSTERDAM
Nederlandse parlementariërs moeten zich in het harnas hijsen wanneer ze op bezoek gaan op de Antillen. Hun veiligheid is in het geding, waarschuwde de Antilliaanse parlementsvoorzitter L. George-Wout afgelopen woensdag. Zoals onlangs staatsscretaris Vermeend van Financiën werd lastiggevallen door een penshionado - een Nederlandse belastingvluchteling - zou de volkswoede nu gericht zijn op alle Nederlandse politici.
In navolging van Vermeend, die de fiscale voordelen voor renteniers in het zonnige rijksdeel beperkte, taat de Nederlandse politiek op het punt te buigen voor de Europese Commissie. Die wil de financieel zeer gunstige subsidieregelingen voor rijstimport uit de Antilllen grotendeels afschaffen.
De uitlatingen van George-Wout maken deel uit van een felle Antilliaanse campagne om gunstige Europese subsidieregels voor de Antillen te behouden. De strijd daarover is al grotendeels gestreden, en beslist in het nadeel van de eilanden. In zijn poging de regeling voor het rijksdeel te behouden, staat Nederland tot dusver vrijwel alleen.
Nu de lobby in Brussel is verloren, is het volgens de Antillianen kennelijk tijd voor grof geschut in de richting van de Nederlandse politiek. Inhoudelijk gaat het om de rol van de Antillen als exporteur van rijst naar Europa. Na de Verenigde Staten en Thailand hebben de Antillen zich sinds 1992 ontwikkeld tot grootste exporteur van rijst naar de EU. Dat is opmerkelijk, vooral omdat er op de eilanden helemaal geen rijst wordt verbouwd.
Het product wordt onder gunstige invoerbepalingen op de Europese markt gebracht omdat de Antillen kunnen profiteren van de LGO-regeling. Deze voorziening voor Landen en Gebieden Overzee (LGO) is door Europa in het leven geroepen om de plaatselijke economie van overzeese gebiedsdelen een handje te helpen. De export van plaatselijke produkten wordt niet extra met invoertarieven belast.
Rijsthandelaren ontdekten de regeling echter als goudmijn. Rijst die elders wordt geproduceerd (voornamelijk in Suriname en Brits Guyana), kan via de Antillen zonder invoerbarrières als 'LGO-produkt' naar Europa worden gestuurd. Andere Europese landen hebben sinds 1992 bezwaar gemaakt tegen deze volgens hen frauduleuze ontduiking van Europese regels.
Als tegemoetkoming kwamen er bepalingen om de rijst een bewerking op de Antillen te laten ondergaan. Die bewerking is echter marginaal. De Surinaamse en Guyanese rijstkorrels worden op Curaçao en Bonaire overgeladen van het schip in een pelmolen, waarin ze licht worden geslepen en weer teruggeladen in het scheepsruim. Uiteindelijk worden ze in Europa opnieuw geslepen en verder bewerkt.
Het bewerkingsproces levert de Antillen ongeveer zeshonderd arbeidsplaatsen op, maar de effecten op de rijstproductie in Guyana en Suriname zijn gering. Met de rijstbouw in Suriname is het de laatste jaren stelselmatig bergafwaarts gegaan, terwijl de productie in Guyana werd vergroot en verbeterd. Plaatselijke politieke en economische factoren leken daarbij van veel groter belang dan het winstgevende exportgat via de Antillen.
Toen rond 1993 de Surinaamse rijstmiljonair Shyam G., die betrokken was bij de zwartgeldaffaire van de Femis-Bank en veroordeeld werd wegens fraude, een prominente rol opeiste in de Antillenroute, kwam de off-shore rijsthandel in een nog kwader daglicht te staan. 'Het gaat', analyseerde een Nederlands diplomaat in Brussel, 'om een hele kleine groep die met een handigheidje veel geld verdient. Bepaalde individuën hebben de mazen ontdekt in het net rond de EU.'
Nederlandse voorstellen om de regeling zodanig aan te passen dat flagrant misbruik zou worden voorkomen maar het gunstige handelsregime behouden zou blijven, zijn in de Europese Commissie verworpen. Daarbij spelen de belangen van rijstproducerende landen als Spanje en Italië waarschijnlijk een rol. Maar een Nederlands veto heeft minister van Mierlo tot dusver niet over gehad voor een zaak die toch vooral de belangen van enkele grote rijsthandelaren lijkt aan te gaan.
Die handelaren doen hun uiterste best om de publieke opinie op de Antillen te beïnvloeden en schuwen daarbij, net als parlementsvoorzitter George- Wout, de overdrijving niet. DeeSurinaamse handelaar T. Doerga, voorzitter van de Belangenvereniging voor Rijst- en Suikerproducenten, zie onlangs tegen de krant Amigoe zelfs dat het rijstdossier een geheim spilpunt is van het Nederlandse voorzitterschap van de Europese Unie.
'Nederland wil zijn drugsbeleid erdoor hebben in Europa en heeft een trade off gemaakt ten koste van de Antillen', aldus de theorie van Doerga, die zijn boude bewering tot dusver niet heeft teruggenomen.
Jeroen Trommelen

