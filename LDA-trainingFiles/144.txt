	MESTBOYCOT
	Melkveehouders dreigen opnieuw het mestbeleid te boycotten. Als de Tweede Kamer deze maand instemt met de regeringsvoorstellen, zullen de georganiseerde melkveehouders een boycot steunen. Dat standpunt heeft de boerenorganisatie LTO-Nederland woensdag tijdens een vergadering van de vakgroep melkveehouderij in Nijkerk ingenomen. De organisatie schrijft dat ze 'onder geen enkel beding' te maken wil krijgen met nieuwe extra heffingen. De vakgroep vindt wel dat alle veehouders zo snel mogelijk een mineralenboekhouding moeten bijhouden. Boeren moeten dan invullen hoeveel mineralen ze gebruiken en waar de stoffen blijven.

