	Worstelen tegen wat veel melige vondsten
	THEATER
Pak 'm Stanzi van Claire Luckham door Tryater, 14-11. Sporthal Kalverdijkje, Leeuwarden. Tournee.
Onder luid gejoel werpt Stanzi haar tegenstander tegen de grond. Na een halve salto klapt hij met een oorverdovende dreun ruggelings neer. Zij klemt zijn been onder haar arm en gooit het hoofd in de nek: 'Ien, twa..' Het publiek telt met haar mee. Als hij voortijdig opstaat, golft er een kreet van teleurstelling over de tribune.
Pak 'm Stanzi wordt nadrukkelijk aangekondigd als een 'sport- en teaterspektakel'. Regisseur Jos Thie van het Friese gezelschap Tryater zocht al in Abe naar de raakvlakken. Was het toen voetbal, nu wil hij de opwinding van een worstelwedstrijd en de show van 'catch-as-catch-can' deel van zijn voorstelling maken.
Een muzikant in een glitterpak spreidt met zijn synthesizer een kamerbreed tapijt van deuntjes over het publiek, een spreekstalmeester alias scheidsrechter kondigt in het Fries de spelers aan. Mem met bril en bloemetjesjurk, heit met zijn eeuwige bierfles, ze draven binnen al in het circus.
Allemaal hebben ze het begrepen op Stanzi. Haar moeder had liever een jongen gewild en ranselt haar dochter genadeloos af. Een ruziende vriendin, een conservatieve vader en later een commanderende echtgenoot smijten haar in de touwen en meppen haar tegen de grond. Maar zij weigert zich over te geven.
Om dat besluit kracht bij te zetten stort ze zich in een worstelcarrire. Daar moet ze het opnemen tegen een inhalige manager die haar voor veel geld naakt wil laten spartelen in een modderbad. Intussen protesteert haar man Tony tegen al die ambitie, een vrouw hoort volgens hem op een schapenvacht voor de open haard. In een heuse match besluiten Stanzi en Tony tot slot uit te maken wie het huishouden moet doen.
In Abe hadden de spelers vooral te kampen met de gigantische ruimte van een voetbalstadion. Ditmaal is het omgekeerd. Een ronde tribune vormt in de immense sporthal een besloten ruimte met in het midden een boksring. Die ring is klein, de acteurs zoeken hun heil daarom tussen het publiek. Stanzi schuilt voor haar agressieve moeder op schoot bij een argeloze kijker, terwijl mem elders steun zoekt voor haar opvoedingsideen.
Die zijdelingse acties zijn nogal flauw en eisen zoveel aandacht dat de spanning keer op keer wegvalt. Het komt vooral door de fratsen van de steeds onuitstaanbaarder wordende scheidsrechter die als een ceremoniemeester juist het tempo van de voorstelling in de hand zou moeten houden.
Het is alsof regisseur Jos Thie het stuk (in 1984 met enorm succes gespeeld door het Vlaamse Raamtheater) niet vertrouwt. Stanzi's strijd verdrinkt in carnavaleske 'vondsten', waarbij Thie timing en dosering totaal uit het oog verliest. De liedjes houden op, ze krijgen onevenredig veel nadruk en behalve Tamara Schoppert als Stanzi (een natuurtalent) en Albert Klein Kranenburg (Tony) neigt het acteren naar amateurisme.
Pas als Tony en Stanzi hun krachten meten, in het laatste kwartier, begrijpen we waar het allemaal om begon. Het wordt een spannend gevecht, waarin de perfecte fysieke beheersing van dit tweetal terecht ovaties losmaakt. Het is een sensationeel sluitstuk, maar door alle melige onzin daarvoor laat dat wel erg lang op zich wachten.
Marian Buijs

