	Amerika zal na val Castro miljarden in Cuba pompen
	Reuter
WASHINGTON
Cuba kan enorme steunbedragen tegemoet zien van onder meer de Verenigde Staten als zijn leider Fidel Castro eenmaal van het toneel is verdwenen. Een overgang van Cuba naar democratie en kapitalisme zal vanuit de VS worden begeleid met miljarden dollars aan leningen en investeringen, schrijft de regering-Clinton in een nog vertrouwelijk rapport.
'Na de instelling van een overgangsregering zal Cuba gedurende een periode van zes jaar vier tot acht miljard dollar ontvangen van internationale financiële instellingen, multilaterale organisaties en individuele landen', schrijft het Witte Huis in een uitgelekt concept van het rapport.
Volgens berekeningen van de Amerikaanse regering zal Cuba bovendien ruim een miljard dollar per jaar ontvangen van in de VS wonende Cubaanse bannelingen. Deze financiële transacties zullen worden mogelijk gemaakt omdat de VS het verbod op geldverkeer met Cuba zullen intrekken, zodra het regime-Castro ten val is gebracht.
Het rapport leunt sterk op de ervaringen die zijn opgedaan met overgangsregeringen in Oost-Europa na de val van het communisme. Naar verwachting zal het Witte Huis het rapport, dat samenhangt met de Helms-Burton-wetgeving, vandaag of morgen openbaar maken.
Castro's Cuba is niet aangesloten bij IMF of Wereldbank. Handel met zijn meest nabije buurland, de VS, is uitgesloten vanwege het handelsembargo dat de Amerikanen in 1962 tegen Cuba instelden, als reactie op Castro's besluit Amerikaanse bedrijven te nationaliseren.

