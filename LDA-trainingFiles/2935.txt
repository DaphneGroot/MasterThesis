	PvdA-fractievoorzitter Jacques Wallage wil echte democratie nieuw leven inblazen 'Kamer, kabinet en ambtenarij houden elkaar gevangen'
	Van onze verslaggevers
Jan Hoedeman
Frank van Zijl

DEN HAAG
'Den Haag moet worden opengebroken. Ministers en staatssecretarissen komen veel te weinig met knikkende knien het parlement binnen. Bewindslieden moeten bang zijn voor de Tweede Kamer. Dat is te weinig het geval.'
Wallage maakt zich zorgen. Want de burger herkent zich onvoldoende in de democratie. Kamer, regering en ambtenarij zijn met elkaar verstrengeld geraakt.
'Ministers zijn het werk van topambtenaren gaan doen. Die hebben op hun beurt vaak een te politieke rol. Ook de Kamer heeft zich in deze branchevervaging laten meesleuren. De authentieke rol van het parlement, het cht controleren van de regering, neigt te veel naar mee-regeren.'
Op straat wordt hij aangesproken met 'minister Wallage'. 'Als ik ze dan uitleg dat ik fractievoorzitter ben, hoor je: ''Dat maakt toch niets uit?'' Voor de burger is Den Haag n groot geheel. Dat is een veeg teken. Het betekent dat wij niet worden herkend als volksvertegenwoordigers.
'Er is grote belangstelling voor de politiek. Maar daar staat een democratische vereenzaming tegenover. Want de burger is vooral toeschouwer. Ik loop bijna vijfentwintig jaar rond in de politiek, waarvan de laatste drie jaar als fractievoorzitter. Het parlement dreigt onderdeel te worden van de regering. Dat gevaar is veel groter dan een paar jaar geleden. We moeten op onze tellen passen. Mede daarom wil ik fractievoorzitter blijven, om te voorkomen dat mijn positie wordt uitgehold.'
De Kamer, de regering en de ambtelijke top houden elkaar gevangen. Ze beschuldigen elkaar van het onvermogen de burger bij de democratie te betrekken. Wallage: 'Ik neem niet alles uit Yes Minister voor mijn rekening. Maar veel uit die serie wordt door iedere bewindspersoon onmiddelijk herkent. Namelijk: is het departement van de minister, of is de minister van het departement?'
Er moeten drastische veranderingen worden doorgevoerd. In het volgende regeerakkoord moet de eigen rol van de Kamer meer worden benadrukt. 'De huidige vingeroefeningen verplichten tot veel meer.
'Ik proef bij de regering en de ambtelijke top grote weerzin tegen de onderzoeksrol van de Kamer. Dat is een goed teken. Het is noodzakelijk dat de Kamer de eigen onderzoeksrol versterkt.
'Het Centraal Bureau voor de Statistiek, het Centraal Planbureau, het Sociaal en Cultureel Planbureau en de Wetenschappelijke Raad voor het Regeringsbeleid zijn adviesorganen van de regering. Dit monopolie op de feiten moet worden doorbroken. De Tweede Kamer moet een eigen onderzoeksbureau krijgen.'
Wallage heeft een reeks van voorstellen om het 'politiek-bureaucratisch complex' te veranderen. Zo wil hij de Kamer met eenderde inkrimpen tot honderd leden. In de formatie moet een afspraak worden gemaakt om dit te onderzoeken. 'Hoe meer kamerleden, hoe makkelijker het voor de regering is. Hoe meer schriftelijke vragen, hoe minder ze opvallen. Selectiviteit van de Kamer in de richting van de regering is veel gevaarlijker dan de overvloed van nu.
'De controlerende rol van het parlement wordt versterkt als meer op hoofdlijnen wordt gedebatteerd. Een kleinere Kamer wordt daar vanzelf toe gedwongen.'
Zoals de Kamer de eigen rol te weinig autonoom neerzet, zo drukken ministers het feit dat ze politiek bestuurder zijn steeds verder weg. 'De besluitvorming is vaak ondoorzichtig. Voor de burger wordt een kwestie pas duidelijk als de kar met appelen voorrijdt. Iedere bewindspersoon staat bloot aan de koers van het departement, ongeacht de tekst van een regeerakkoord. Daarom zou een ministerraad als politiek bestuursorgaan veel steviger op zijn poten moeten staan.
'De positie van de politieke leiding moet versterkt. Een minister die greep wil krijgen op zijn organisatie, moet maximale ondersteuning krijgen. Een minister en een staatssecretaris moeten daarom van dezelfde partij zijn. De minister moet zijn eigen team kunnen samenstellen.'
Op maandag reizen de ministers af naar hun departement en nemen met hun staf de week door. Alles staat in het teken van de vrijdag, als de ministers samen vergaderen.
'Het gaat beter dan in het vorige kabinet, maar elke ministerraad wordt sterk gedomineerd door ambtelijk voorwerk. De minister moet zich identificeren met zijn collega's en niet met zijn departement. Je moet de eenheid onder de ministers versterken. In een stadhuis zitten burgemeester en wethouders op n gang. Waarom zou dat met een kabinet niet kunnen?'
Ook de ambtelijke top moet anders werken. 'De rol van de topambtenaar is er mede de oorzaak van dat de ministerraad veel bureaucratische rompslomp krijgt. De secretaris-generaal is in feite stadhouder op het departement. Maar dit dekt allang niet meer de realiteit.'
Te vaak wordt door de ambtelijke top van departementen een stammenstrijd uitgevochten. Dit gaat ten koste van het politieke bestuur, meent hij.
'Een deel van de identiteit van een departement wordt ontleend aan het conflict met een ander ministerie. Dat leidt tot een onvoorstelbaar verlies aan energie.
'Als de politisering van de ambtelijke top doorgaat, is dat schadelijk voor de democratie. De ambtelijke top moet zich vereenzelvigen met problemen van het kabinet, niet met die van een departement. De minister van Binnenlandse Zaken moet straks verantwoordelijk zijn voor de secretarissen-generaal, zodat dezen niet langer onderdeel zijn van een eigen departementale organisatie, maar daaraan worden uitgeleend.'
Wallages voorstellen dienen slechts n doel: een versterking van de democratie. 'Mijn bezorgdheid groeit. Ik denk dat we ons onvoldoende realiseren dat participatie, het gevoel van mensen dat ze deelnemen aan besluitvorming, naar de marge verdwijnt. '
Tijdens de kabinetsformatie wil de PvdA waarborgen krijgen voor een versterking van de democratische structuur. ' We moeten de komende vijf  tien jaar niet alleen kijken naar resultaten van beleid, maar ook naar een verbetering van de democratie. Het buitenland moet niet alleen jaloers zijn op ons sociaal-economische poldermodel, maar ook op de manier waarop onze democratie functioneert.'

Foto
	J. Wallage FOTO BERT VERHOEFF - DE VOLKSKRANT

