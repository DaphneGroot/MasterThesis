	STICHTING DE APPEL; Gevoelige jongenskunst
	Mark Manders wordt in de kunstwereld vooral gekoesterd vanwege zijn sensitiviteit. Hij is geen macho die imposante objecten exposeert of dik doet over moeilijke concepten maar een vriendelijke jongen (1964) uit Arnhem, die gedichten schrijft en visualiseert in klei, draadjes, papiertjes en andere, waardeloze dingen. Van de ruimtelijke collages die hij daarmee in elkaar prutst, is nu een aantal te zien bij Stichting De Appel in Amsterdam.
Manders werk is 'de materialisatie van zijn gedachtenwereld', zoals hij het zelf formuleert. Zijn oeuvre noemt hij Zelfportret als gebouw. Die titel impliceert dat alles wat hij maakt, persoonlijk is en al zijn werk een samenhangend geheel vormt, waar hij continu over doordenkt en aan doorbouwt. 'Een organisme', volgens hemzelf. Een tentoonstelling stelt hem in staat een deel van zijn 'gebouw' uit te voeren.
De Appel geeft nu 'een overzicht', voor zover dat kan bij een onophoudelijk uitdijend geheel. Wie eerder exposities van Manders zag, herkent sommige onderdelen. De grote figuur van klei bijvoorbeeld die op de grond ligt - een kruising tussen een klassiek Etruskisch beeld en een meer hedendaagse verbeelding van een androgyn menselijk lichaam.
Deze maakte eerder deel uit van This is the show and the show is many things, de legendarische tentoonstelling in het museum van Jan Hoet in Gent. In de diaserie in Manders' huidige presentatie komen beelden van die expositie terug. Verder toont Manders enkele installaties. Een patroon, gelegd van potloden op de grond. Een stilleven met een schoen, trechter en boek. Een gesloten kast op de gang. En een enorme hoeveelheid bijeengeraapte rotzooi, gerangschikt in reeksen onder een dun plastic velum, met als verbindend thema 'vijf'.
Het getal figureert op vele tijdschriftknipsels, een dobbelsteen met vijf stippen, een foto van een uitgestoken hand en flessenrekken, een spiegel en een stuk grasmaaier. Waar dat allemaal over gaat, blijft volkomen onduidelijk. Het interview van Manders met Appel-directeur Saskia Bos, dat bij de stichting verkrijgbaar is, geeft niet veel meer houvast.
Wel wanneer Manders over een beeld vertelt dat het 'met dood te maken heeft'. Maar vaker scheppen zijn uitspraken alleen maar verwarring.
Waarschijnlijk is Manders gewoon niet zo verbaal, en is hij daarom beeldend kunstenaar. Waarom hij dingen maakt, weet hij zelf ook niet, zegt hij. Ze komen vanzelf tot stand. Soms zijn ze best aardig, wanneer ze tenminste enigszins te volgen zijn. De diertjes van klei op de dia's en het kleine huisje met de twee mini-stelten naast de ingang roepen een kinderlijke verhalenwereld op. Maar meer ook niet.
Manders beeldtaal is een heel persoonlijke. Slechts heel af en toe lukt het hem om daar iets van te communiceren. Dat zijn werk onder kunstliefhebers toch zo populair is, komt door zijn manier van denken en zijn instelling.
'Lieve-meisjes-kunst' van vrouwen die het over schaamhaar, kwetsbaarheid en menstratiebloed hebben, hadden we al. Manders maakt gevoelige-jongens-kunst.
Ineke Schwartz
Mark Manders, fragmenten uit 'Zelfportret als gebouw', t/m 16 maart in Stichting de Appel, Amsterdam, open dinsdag t/m zondag 12-17 uur.

Foto
	Mark Manders: 'Zelfportret als gebouw' (fragment) FOTO T&R HENDERSON

