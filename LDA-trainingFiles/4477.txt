	Een moeder die spint, krabt en kopjes geeft
	'Een dikke rooie kat. En toen was ze ook al zo'n aardig beest, toen was ze ook al zo'n schat.' Annie M.G. Schmidt bracht in 1961 twee muzikale verhalen op grammofoonplaatjes en twee boekjes over Ibbeltje uit, in opdracht van een bekende fabrikant van chocoladehagelslag.
Wie indertijd niet besefte hoe waardevol dit reclamemateriaal zou worden en het niet heeft bewaard, kan zich nu overgeven aan het feest der herkenning. De uitgebreidere versie, als vervolgverhaal verschenen in TeleVizier, is eindelijk in boekvorm uitgekomen. Ook kinderen die nu opgroeien, zullen het leuk vinden de avonturen van de familie Verharen in Ibbeltje te lezen.
Dat het product van de fabrikant nergens in Ibbeltje een rol speelt, is op z'n minst opmerkelijk. Alleen het wonderparapluutje dat de moeder van Ibbeltje ooit van een heks heeft gekregen, zou in verband kunnen worden gebracht met de paraplu op de verpakking.
Deze toverparaplu duikt in bijna alle verhalen op. Het is een van de weinige bindende elementen in de avonturen van Ibbeltje. Anders dan in Pluk van de Petteflet (1971) en Otje (1980), boeken die ook eerst als vervolgverhalen in tijdschriften werden gepubliceerd, bestaat Ibbeltje uit afgeronde verhalen, waarin slechts een enkele keer wordt gezinspeeld op wat eerder is gebeurd.
Ibbeltje is een gewoon meisje, niet te zoet en niet te stout. Zij is wel de hoofdpersoon van de verhalen, maar is zelden degene die de gebeurtenissen stuurt of bepaalt. De meest prominente rol is weggelegd voor haar moeder. Omdat deze vroeger een kat is geweest, kan zij katten nog uitstekend verstaan. Vooral Rosencrantz en Guildenstern brengen via moeder het gezin op de hoogte van wat zich buitenshuis allemaal afspeelt. Hun observaties zijn dikwijls de aanzet tot een nieuw avontuur.
Fiep Westendorp, een van de illustratoren met wie Schmidt veel samenwerkte, maakte de tekeningen bij Ibbeltje. De figuurtjes zijn minder strak getekend dan Jip en Janneke, maar met evenveel humor neergezet. In het kapsel van moeder zijn nog twee poezenoortjes te herkennen.
Ibbeltje is vaak aangewezen als de voorloper van Minoes (1970). Juffrouw Minoes is vroeger ook een poes geweest. Net als Ibbeltje's moeder vertoont zij nog diverse kattentrekjes. Ze spint, krabt en geeft kopjes. Mevrouw Verharen heeft eveneens uitgesproken kenmerken overgehouden aan haar kattentijd. 'En iedere avond bij heldere maan, dan wil ze nog altijd de daken op gaan.' Ze slaapt het liefst opgerold op een krant in de zon en uit angst voor honden vlucht ze in het topje van een boom.
Beide ex-poezen hebben veel aan hun kennis van de kattentaal. Minoes helpt er haar baas Tibbe, een verlegen journalist, mee aan nieuws. De familie Verharen helpt, samen met de katten, iedereen die in moeilijkheden raakt.
Er staat meer in Ibbeltje dat in later werk van Schmidt in een iets andere vorm terugkomt. De drift van Ibbeltje's vader lijkt veel op de drift van Otje's vader, al is de woede van meneer Verharen gemakkelijker te beteugelen. 'Hou me vast, moeder, anders ga ik hem achterna. Hou me vast, anders sla ik hem tegen de grond, moeder.' 'Ik hou je vast', zei moeder. 'Ibbeltje, help me even je vader vasthouden. Zo, is het over vader?' 'Het is over', zei vader. Otje, daarentegen, is niet altijd in staat de uitbarstingen van haar vader te voorkomen. Deze kok zonder papieren laat meer dan eens de potten en pannen door de keuken vliegen.
Schmidts afkeer van gezag en ambtenarij is ook in Ibbeltje terug te vinden. Als opperopzichter van de hele stad verbiedt de verschrikkelijke meneer Pinkepank de kinderen op straat te spelen. Listig bewerkstelligt moeder samen met de katten dat hij binnen de kortste keren wordt ontslagen.
De karakters van Otje, Pluk en Floddertje zijn meer ontwikkeld dan dat van Ibbeltje. Die kinderen opereren veel zelfstandiger in de door volwassenen niet altijd even prettig georganiseerde samenleving en zo leveren ze ook commentaar op die samenleving. De opbouw van het verhaal is in Ibbeltje minder sterk dan in latere verhalen. Toch kun je je ook in Ibbeltje laten meedrijven op het ritme van Schmidts taal en zijn de dialogen zo natuurlijk geschreven dat ze bij het voorlezen bijna als vanzelf uit de mond rollen.
Selma Niewold
Annie M.G. Schmidt: Ibbeltje.
Illustraties Fiep Westendorp.
Vanaf 6 jaar.
Querido; 254 pagina's; ÂŸ 34,90.
ISBN 90 214 8095 6.

Foto
	Het gezin Verharen met de katten Rosencrantz en Guildenstern voor de kachel. ILLUSTRATIE UIT 'IBBELTJE'

