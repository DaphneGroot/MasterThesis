	Hulporganisaties halen personeel weg uit Ruhengeri
	
Reuter, AP, AFP
KIGALI
De Verenigde Naties hebben besloten zich niet terug te trekken uit het noordwesten van Rwanda waar het afgelopen weekend drie Spaanse hulpverleners door Hutu-extremisten werden vermoord. Particuliere hulporganisaties hebben wel het advies gekregen hun activiteiten in de streek te beperken. De meesten hebben gisteren hun personeel echter al weggehaald uit Ruhengeri.
Omar Bakhet, de VN-vertegenwoordiger in Rwanda, hield gisteren een spoedberaad met de hulporganisaties in de hoofdstad Kigali. Volgens zijn woordvoerder wil Bakhet niet wijken voor terreurdaden.
In de nacht van zaterdag op zondag drongen Hutu-extremisten het huis binnen van de Spaanse afdeling van MÃ©decins du Monde, vroegen de paspoorten van de aanwezigen en schoten een arts, een verpleegster en een administrateur door het hoofd. Een Amerikaanse medewerker werd door een been geschoten, dat moest worden afgezet.
Het hoofd van de Rwandese inlichtingendienst, Claude Dusaidi, bevestigde gisteren dat extremistische Hutu-milities, de Interahamwe, buitenlandse hulpverleners als doelwit hebben gekozen. Dusaidi wees verwijten van hulporganisaties dat het Rwandese leger te weinig zou doen om buitenlanders te beschermen van de hand. 'We hebben hen in het verleden extra beveiliging aangeboden, maar ze hebben dat altijd geweigerd. Dan krijgen ze dit.

