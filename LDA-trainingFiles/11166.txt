Andijk.
Uitzicht op de gereformeerde kerk van Andijk van architect Egbert Reitsma.
Het dorp Andijk onderaan de dijk
Andijk (Westfries: "Andoik") () is een dorp in de gemeente Medemblik in de regio West-Friesland in de Nederlandse provincie Noord-Holland. Tot 1 januari 2011 was Andijk een zelfstandige gemeente. Andijk ligt aan het IJsselmeer. Het dorp telt tezamen met de buurtschappen 6.488 inwoners (1 januari 2010, bron: CBS) en de voormalige gemeente heeft een oppervlakte van 47,70 km² (waarvan 26,71 km² water).
Geschiedenis.
De naam "Andijk" komt van "aan de dijk", waar een buurt was gevestigd die bestuurlijk viel onder de stede Grootebroek, een van de West-Friese 'plattelandssteden'. In 1667 werd er een kerkje ('Buurtjeskerk') gebouwd. Tijdens de Franse bezetting werd Andijk bij keizerlijk decreet van 21 oktober 1811 een zelfstandige gemeente per 1 januari 1812 (nadat een eerdere poging tot afscheiding in 1795/1796 op niets was uitgelopen). Bij een gemeentelijke herindeling in 1869 is het westelijke deel van Andijk bij de nieuwe gemeente Wervershoof gekomen. Op 1 januari 2011 is de gemeente Andijk gefuseerd met de gemeenten Wervershoof en Medemblik. Met elkaar vormen ze de nieuwe gemeente Medemblik. De laatste burgemeester van de gemeente Andijk was Astrid Streumer.
Film over deze bijna doorbraak: het zorgde voor ingrijpende verandering van het dijkdorp Andijk, de dijk werd verhoogd en verbreed, honderden huizen moesten worden afgebroken, 200 complete huizen, schuren en boeten werden op schuiten en rollend over palen landinwaarts verplaatst, de dijkgracht en zijn honderden bruggetjes verdween, er werden 3 nieuwe straten aangelegd waar nieuwe en verplaatste huizen kwamen te staan, Andijk werd in 10 jaar 2 x zo breed.
Economie.
Andijk heeft een vruchtbare kleigrond met land- en tuinbouw: bloemkool-, bloembollen- en aardappelteelt en er zijn diverse grote bollenverwerkingsbedrijven gevestigd. Eén van de belangrijkste bron van inkomsten is echter het toerisme. De redenen hiervoor zijn de vele watersportmogelijkheden en de aanwezigheid van campings en bungalowpark "Het Grootslag". Andijk is, door de aanwezigheid van het waterwinstation Prinses Juliana, ook een belangrijke leverancier van drinkwater voor een groot deel van de provincie Noord-Holland.
Proefpolder.
De 40 hectare grote Proefpolder Andijk werd in 1926-1927 aangelegd in de Zuiderzee, als proef voor het inpolderen en cultiveren van de latere IJsselmeerpolders. Thans is de proefpolder ingericht voor diverse verblijfsrecreatie.
Dat deze polder een belangrijk kenmerk is van Andijk, blijkt uit het feit dat de proefpolder is opgenomen in het "Andijker volkslied". De proefpolder is in 1929 geopend door Koningin Wilhelmina.
