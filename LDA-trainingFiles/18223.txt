 Textiel Twentheziet verder herstel in '97. 
 HENGELO, 7 maart (Reuter) - Koninklijke Textielgroep Twenthe heeft meegedeeld dat zij in 1997 een verdere verbetering van haar bedrijfsresultaat verwacht. 
 In 1996 bedroeg dit 0,6 miljoen gulden positief, vergeleken met drie miljoen negatief in 1995. 
 Uiteindelijk werd een netto verlies geleden van 0,5 miljoen gulden, tegen een verlies van 10,6 miljoen in 1995. Het bedrijf had al eerder aangekondigd dat zij ondanks een sterke verbetering van de resultaten over heel 1996 toch nog rode cijfers verwachtte. 
 In het cijfer van 1996 was een bijzondere bate begrepen van 0,4 miljoen gulden nadat in 1995 nog een bijzondere last van zeven miljoen was genomen. 
 De omzet daalde vorig jaar van 109,1 miljoen tot 83,6 miljoen gulden. Gecorrigeerd voor de verkoop van dochters Koala Body-Fashion en Stilo Print bedroeg de omzet in 1995 echter 89 miljoen gulden zodat de autonome omzetdaling vorig jaar ruim vijf miljoen bedroeg, aldus de directie. 
 Door de verkopen van dochterbedrijven, onroerend goed en een terughoudend investeringsbeleid verbeterde de solvabiliteit in 1996 tot 34,7 procent vergeleken met 28,4 procent eind 1995. 
 (c) Reuters Limited 1997. 
