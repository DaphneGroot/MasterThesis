	Zondagsrijder gerriteerd door patser in knalgele bolide
	Lang geleden kwam spelletjesfabrikant Atari op de markt met een autoracespel. Tegen een donkere achtergrond zwaaide een lint van witte reflectoren elegant van links naar rechts. Een andere auto was nergens te bekennen. Sinds die tijd is er veel veranderd.
De nieuwste computerraces die nu in de winkel liggen bieden meer dan een eenzame dodenrit. Zo is er al een tijdje daglicht en zijn de wagens voorzien van instelbare spoilers en bandenspanningen. De tribunes zijn afgeladen vol en sommige reclameborden langs de weg zijn ook al elektronisch. Maar het belangrijkste verschil met vroeger zijn de draaiende camera's langs de racebaan.
Bij de laatste cd-roms van Amerikaanse fabrikanten als Sierra en Micro Pro telt vooral de rijstijl. Indycar Racing II en Grand Prix II zijn voorzien van instant-replay, zowel tijdens als na afloop van de race. Indycar heeft de mooiste beeldkwaliteit, maar GP II is inhoudelijk realistischer, want dat speelt het Formule 1-seizoen van 1994 getrouw na. Het laatste spel is het populairst, want beginners kunnen sneller vol gas aan de wedstrijden meedoen.
De crux is echter hetzelfde: wie voor het eerst wordt geconfronteerd met de fraai in beeld gebrachte herhaling van zijn kunnen, schaamt zich diep. Terwijl andere auto's op het parcours strak achter elkaar de zogeheten ideale lijn volgen - iedere centimeter afwijking is een blunder - ziet de speler zichzelf door het beeld zwabberen. Vooral de shots uit de helikopter zijn slecht voor het gevoel van eigenwaarde van de speler.
De anonieme regisseur volgt natuurlijk de enige zondagsrijder in het veld. Ziet diens bochtenwerk er vanuit de cockpit van de auto nog professioneel uit, in de herhaling wordt pijnlijk duidelijk dat het remmen steevast te laat gebeurt, dat de stofwolken uit de grindbak alleen vanonder zijn auto opwaaien en dat de vonken die door zijn toedoen van de vangrail vliegen een bijzonderheid zijn. Het is dat de computer te hulp schiet met remmen en schakelen, anders was het in de eerste bocht van het circuit van Long Beach al gebeurd.
Pas na enkele weken oefening op een overzichtelijk circuit kan de speler met hulp van de computer een beetje met de rest meekomen. Pas dan ook begint het spel te leven. Er blijken bijvoorbeeld vervelende tegenstanders op de baan te zijn. Vooral de patser in de knalgele bolide met Pennzoil op de achterspoiler is nauwelijks in te halen.
Gelukkig is er een techniek waardoor de beginner het spel kan blijven waarderen. Wie tijdens een flinke powerslide het stuur omgooit en gas geeft, rijdt weldra tegen de richting in. En dan kan de geboren verliezer alsnog iedereen aan flarden rijden.
Een laatste optie is nog niet verkend. In de paintshop van IndyCar kan de speler zijn wagen overschilderen en de eigen naam met penseel aanbrengen. Ook drukletters in alle soorten en maten zijn voorhanden. Een donkerblauwe bolide met de Volkskrant op de zijkant zal weldra via Internet andere spelers het leven zuur maken.
Nol van Bemmel
IndyCar Racing II, Sierra, 49,00 gulden.
Grand Prix II, Micro Pro, 89,95 gulden.

