	Parlement Israël steunt akkoord over Hebron
	Reuter, AFP, AP
JERUZALEM/HEBRON
Het Israëlische parlement heeft donderdagavond het akkoord over Hebron geratificeerd. Premier Netanyahu was bij de verdediging van de overeenkomst met de PLO op hevig verzet gestuit van het nationalistische kamp. Met een stemverhouding van 87 tegen zeventien schaarde de Knesset zich achter de politiek van Netanyahu, die zich vooraf reeds verzekerd wist van de steun van de linkse oppositie.

Netanyahu liet weten dat de gedeeltelijke terugtrekking van het Israëlische leger uit Hebron, vandaag 'vóór het begin van de sabbat' kan worden voltooid. 'We verlaten Hebron niet, we hergroeperen onze troepen', aldus de premier in de Knesset.
In afwachting van de parlementaire goedkeuring van het akkoord troffen Israëlische militairen gisteren voorbereidingen voor de ontruiming van Hebron, die 'Operatie Sleuteloverdracht' is gedoopt. Meubilair werd uit het Israëlische hoofdkwartier op vrachtwagens geladen. Een aantal observatie- en controleposten werd ontmanteld.
Hebron, waar Palestijnse politiemannen gisteren reeds discreet aanwezig waren, zal voor viervijfde onder de Palestijnse autonomie vallen. Een enclave in het centrum, waar 450 joodse kolonisten wonen, zal onder Israëlisch gezag blijven. Een meerderheid van elf tegen zeven ministers in het Israëlische kabinet stemde donderdagochtend in met de overeenkomst.
Minister van Wetenschappen Benny Begin trad af uit protest tegen de politiek van Netanyahu, die met het akkoord ideologisch verraad aan de 'Groot-Israël'-gedachte zou hebben gepleegd. De terugtrekking uit Hebron is gekoppeld aan Israëls aftocht van de rest van de Westoever, die zich in drie fasen moet afspelen.
Netanyahu kwam gisteren in de Knesset tijdens een stormachtig debat opnieuw onder vuur te liggen van Likud-partijgenoten. 'Wat moeten we nu doen als de Palestijnen een staat uitroepen?' schreeuwde Likud-parlementariër Rivlin. Minister van Buitenlandse Zaken Levy schoot Netanyahu te hulp. 'Wat is het alternatief? Het enige alternatief dat jullie hebben, is de impasse.'
Netanyahu noemde het akkoord 'beter, veiliger en verantwoordelijker' dan het akkoord dat hij van de oppositionele Arbeidspartij had 'geerfd'. De premier zei een voorstander te zijn van de groei van de joodse gemeenschap in Hebron.
De fractie van de Arbeidspartij maakte zich boos over Netanyahu, die goede sier zou maken met de politiek van zijn voorgangers. De Arbeidspartij eiste dat Netanyahu alsnog zijn verontschuldigingen aanbood voor zijn aanvallen als oppositieleider op wijlen premier Rabin. Netanyahu kaatste de bal terug en zei dat Likud 'voor elkaar heeft gekregen wat jullie niet voor elkaar wisten te krijgen'.
Op de Israëlische tv verklaarde Netanyahu gisteren dat Israël zich niet tot de grenzen van 1967 zal terugtrekken, en de komst van een Palestijnse staat niet zal toestaan. De Israëlische premier herhaalde dat 'wij zelf de mate van onze toekomstige terugtrekking' op de Westoever vaststellen.
Tijdens een zitting van de Palestijnse Wetgevende Raad in Ramallah was de Palestijnse Autoriteit het mikpunt van kritiek. Parlementsleden voelden zich gepasseerd door president Arafat omdat zij geen kopieën van het akkoord over de Israëlische terugtrekking uit Hebron en de Westoever hadden gekregen.

Foto
	In het kader van de Israëlische terugtrekking uit Hebron duwt een bulldozer een wachttoren omver bij het militaire hoofdkwartier. FOTO AP

