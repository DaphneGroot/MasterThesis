Nancy.
Nancy is een stad in Frankrijk. Nancy is ontstaan in de 11e eeuw, telde in 2007 105.349 inwoners en is de hoofdstad van het departement Meurthe-et-Moselle in de regio Grand Est (Lorraine). Nancy ligt aan de rivier de Meurthe.
Geschiedenis.
Vanaf de 11e eeuw was Nancy de hoofdstad van het hertogdom Lotharingen.
In 1477 sneuvelde Karel de Stoute, hertog van Bourgondië, tijdens het beleg van Nancy in een poging om de stad te heroveren (zie slag bij Nancy).
Tijdens de regentschappen van Karel III en van Leopold breidt de stad zich uit. Ook op cultureel vlak neemt de stad dan een vooraanstaande plaats in. In 1737 geeft Lodewijk XV het hertogdom Lotharingen aan Stanislaus Leszczyński, zijn schoonvader, die net afgezet is als koning van Polen. Hij regeert over het hertogdom als een verlicht heerser, bij zijn dood in 1766 vervalt het hertogdom weer aan de Franse kroon.
Vanaf 1778 is Nancy de zetel van een bisschop.
In 1871, na de Frans-Duitse oorlog blijft Nancy Frans, in tegenstelling tot de Elzas en het departement Moselle, met Straatsburg en met Metz, die aan Duitsland overgedragen moeten worden. Voor Nancy luidt dit een gouden tijd in, veel Fransen uit die gebieden weigeren de Duitse nationaliteit aan te nemen en vestigen zich in Nancy. Vanuit Nancy start rond 1900 in Frankrijk de beweging van de Art Nouveau (of Jugendstil). De bekendste namen hierin zijn Émile Gallé, Antonin Daum, Louis Majorelle, Victor Prouvé en Eugène Vallin. In de stad bevonden zich een aantal vooraanstaande glaskunstateliers.
Gedurende de Eerste Wereldoorlog is de stad langere tijd gebombardeerd door Duits langeafstandsgeschut, wat grote materiële schade veroorzaakt heeft.
Demografie.
Onderstaande figuur toont het verloop van het inwonertal (bron: INSEE-tellingen).
Werelderfgoed.
Zie Place Stanislas, Place de la Carrière en Place d'Alliance.
