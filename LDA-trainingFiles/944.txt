	Liberalen op de bres voor de globalisering
	Voor een vlammend protest tegen de globalisering van de economie en de gevolgen daarvan voor de arbeider kun je tegenwoordig alleen nog bij de Fransen terecht. Le Monde diplomatique werpt deze maand vijf hele pagina's in de strijd tegen het 'globalitaire regime'.
Een totalitair bewind verbiedt afwijkende meningen en maakt mensenrechten ondergeschikt aan de staat. De politieke macht reguleert alle activiteit in de maatschappij.
Het 'nieuwe totalitarisme' duldt geen enkele andere economische politiek dan het dogma van de globale economie. De sociale rechten van de mens zijn ondergeschikt gemaakt aan de competitie. De financiÃ«le markten reguleren alle activiteit in de maatschappij, vindt het blad.
Voor een antwoord op de Franse aanval moeten we uiteraard bij het ultra-liberale The Economist zijn. Dat blad stond al op de bres voor de globalisering toen die nog niet eens bestond. De tegenstanders beweren, stelt The Economist, dat in de globale economie bedrijven de wereld afzoeken naar plaatsen waar wanhopige mensen bereid zijn in slechte omstandigheden te werken voor weinig geld. De arbeiders die in Zuid-Korea protesteren zijn volgens hen slachtoffers van de flexibilisering.
The Economist rekent voor dat de Zuid-Koreanen dankzij de toegang tot buitenlandse markten in de afgelopen tien jaar hun lonen met gemiddeld 15 procent hebben zien stijgen. De globalisering helpt mensen en hulpbronnen snel te verplaatsen van takken van industrie die een neergang doormaken naar sectoren die groeien.
Een goed voorbeeld is volgens het blad de flexibele arbeidsmarkt in de VS. Die heeft sinds 1991 acht miljoen nieuwe banen geschapen. De Europese Unie heeft met zijn rigide arbeidsmarkt in dezelfde periode vijf miljoen banen verloren.
Robert J. Samuelson is het in het Amerikaanse blad Newsweek helemaal eens met deze theorie: 'Globalisering brengt de levensstandaard niet omlaag. Als landen deelnemen aan de wereldeconomie, neemt hun armoede af.' In zijn essay over de toekomst van de wereldeconomie noemt ook hij Zuid-Korea als voorbeeld.
Samuelson waarschuwt wel voor de competitie om schaarse hulpbronnen en de gevolgen voor het milieu. Maar echt somber durft hij hier niet over te zijn, al is het maar omdat de slagzin van de jaren '70, 'grenzen aan de groei', niet is uitgekomen. Maar de grootste bedreiging die uitgaat van de globale economie is volgens hem de politiek. Landen worden gelijker, waardoor internationale spanning ontstaat.
Economische vooruitgang hoeft helaas niet matigend te werken op historische conflicten. Door alle rijkdom en technologie worden mensen in staat gesteld elkaar te vernietigen als nooit tevoren. Voor de lezers die bij dit schrikbeeld aan China denken, vervolgt Newsweek met een essay van Henry Kissinger.
De man die in het geheim naar China reisde om vriendschap te sluiten is nog steeds een voorstander van samenwerking. Hoewel hij voorspelt dat China zich in de 21ste eeuw zal ontpoppen als supermacht, nog wel met nationalisme als drijfveer, vindt Kissinger containment van China niet nodig. Hij verkiest de integratie van China in de wereldeconomie boven confrontatie.
De voorspellingen van Kissinger en Samuelson maken deel uit van het aardige Newsweek-themanummer 'Na 2000, de wereld in de 21ste eeuw', dat deze week drie jaar te vroeg in de kiosk ligt. De makers vonden het terecht saai om de inauguratie van Clinton uitsluitend aan te grijpen voor weer een stuk over Paula Jones.
Het blad brengt zelfs nieuwsberichten uit 2005 en 2097, maar voegt voor de bescheidenheid de altijd vermakelijke voorspellingen van vroeger toe die volkomen fout zijn gebleken.
Zoals de president van Digital die in 1977 stelde dat mensen geen enkele reden hadden om thuis een computer te hebben. Of Harry M. Warner van filmmaatschappij Warner Brothers, die in 1927 zei: 'Who the hell wants to hear actors talk?'
Philippe Remarque

