	Een stadspark vol 'kijknatuur'
	'Nooit heeft de Hout dieper indruk op mij gemaakt. Ik had het jeugdig groen niet zien worden, en nu alles in het volle blad, dichte lommer. Heerlijke lente! Hoe schoon is in alles de jeugd!, ook in de plantenwereld. Ontelbare nachtegalen. Overvloed van voorjaarsbloemen.' Nicolaas Beets, schrijver van Camera obscura, kwam op een zondagavond in mei 1835 opgetogen thuis van een wandeling door de Haarlemmer Hout. Dit groengebied was door de landschapsarchitect Zocher omgetoverd in een romantisch stadspark .
In tal van plaatsen werd in de negentiende eeuw de stedelijke bebouwing uitgebreid met zorgvuldig aangelegde en gekoesterde landschappelijke parken. Bolwerken en verdedigingswallen hadden hun militaire functie verloren en veel stadsbestuurders maakten van de gelegenheid gebruik de vrijkomende ruimte te bestemmen voor de aanleg van een openbaar wandelpark. Het romantische karakter werd verhoogd met volires, standbeelden en muziekpaviljoens. Voorbeelden zijn de parken in Arnhem, Haarlem, Utrecht, Rotterdam en Groningen.
Het idee achter het negentiende-eeuwse stadspark kwam voort uit de behoefte 'de stad met een illusie van landschappelijke natuur te verfraaien', schrijft Erik de Jong in zijn bijdrage aan Eene aangename publieke wandeling - Een schets van historische stads- en singelparken (Walburg Pers;  29,50), de neerslag van een in oktober 1996 in Leiden gehouden studiedag. Het park moest voor de inwoners van de stad fungeren als een voorportaal van de ongerepte natuur buiten.
'De negentiende-eeuwse parkstijl nam het landschapsideaal uit de late achttiende eeuw tot uitgangspunt, dat in vloeiende lijnen aarde, water en beplanting tot een geheel samenbond', schrijft De Jong. 'De landschapsstijl bood tal van mogelijkheden tot integratie van cultuur en natuur en bevatte dan ook veel elementen die de wandelaar over de waarde van deze beide grootheden wilde opvoeden. Het parkontwerp bood een sterk esthetische ervaring door een kundige manipulatie van natuurlijke middelen.'
Van die esthetische ervaring is weinig over. De negentiende-eeuwse stadsparken leiden veelal een sluimerend bestaan, aldus De Jong. Vaak is het stadspark een 'mortuarium voor monumentale bomen'. 'Er zijn wijzigingen in de stedenbouwkundige situatie of belangrijke veranderingen in functie en gebruik: honden, sporters en zonaanbidders zorgen ervoor dat de traditionele wandelaar nog maar een van de vele gebruikers is. De natuur is van passieve kijknatuur voor een groot deel actieve speelruimte geworden, waarvoor veel van de negentiende-eeuwse parken niet waren bedoeld en dus ook niet zijn ingericht.'
De Jong bepleit een herwaardering van het stadspark. 'Onze houding ten opzichte van dit erfgoed moet fundamenteel veranderen, waarbij de tuin- en landschapsarchitectuur als een wezenlijke architectonische opgave voor de kwaliteit van onze stedelijke openbare ruimte gezien moet worden.' Eene aangename publieke wandeling bevat verder bijdragen van Clemens Steenbergen over het singelpark als uitdaging en Ed van der Vlist over het Plantsoen in Leiden.
Han van Gessel

