	God spelen met je eigen kriebels
	Het is weer beestjestijd. Kinderen hollen door de buurt met vergrootglazen en jampotten, hangen met schepnetten in de sloten, loeren met hun vlindernet paraat in het bos. Alles wat kruipt, krioelt, glijdt, vliegt en zwemt is zijn leven niet zeker onder al die hardhandige aandacht. Maar in de kinderziel wordt voor eens en voor altijd gegrift: het leven beweegt sneller en eigenwijzer dan je denkt. Van echt leven krijg je onvermijdelijk de kriebels.
Juist die wat kinderlijke notie van wat leven is, speelt de niet-eens-zo-gloednieuwe discipline van artificial life al jaren parten. Er zijn inmiddels heel wat boeken en artikelen geschreven over het idee dat sommige computerprogramma's kenmerken van leven lijken te kunnen vertonen. Maar dat was maar papier en ging doorgaans over computers in verre laboratoria, waarin software werd uitgebroed, zwermen vogels onbestuurd rondvlogen of denkbeeldige varens opbloeiden. Daar kreeg je als lezer niet snel de kriebels van.
A-life - op de een of andere manier wil de Nederlandse taal nog steeds geen prettig equivalent leveren - lijkt daarom voor veel buitenstaanders vooral de hedendaagse computerverdwazing ten top. Iets voor freaks die zo met hun werk zijn vergroeid dat ze, heb meelij, a-life als werkelijk leven zijn gaan zien.
Verdwazing is het echter allesbehalve. Zelfs biologen beginnen in te zien dat de levende natuur maar n uitingsvorm van sommige cruciale levensprocessen is. De stoffelijke behuizing hoeft niet per definitie van koolstofverbindingen en water te zijn gemaakt om kenmerken van leven te vertonen. Dat kunnen ook silicium en staal zijn, of zelfs alleen maar bits in cyberspace. Als die zich voeden, voortplanten, bewegen en evolueren, is er dan geen sprake van leven?
Een nieuwe Nederlandse cd-rom bewijst sinds kort dat kunstmatig leven zelfs de kriebeltest met verve kan doorstaan. Leven in de computer van Kees Vuik en Jan van Erp brengt, letterlijk, tot leven wat tot voor kort alleen op papier toegankelijk was, een enkele Internet-surfer daargelaten die zelf zijn a-life-software bij elkaar wist te sprokkelen. Een betrekkelijk gewone pc, minimaal 486 Windows-pc met 8 Mb geheugen, volstaat daarbij al.
Informaticus Vuik schrijft al jaren over kunstmatig leven in, onder meer, het maandblad Computer!Totaal en verheelt daar niet een gelovige te zijn. Het werk van grootheden als Chris Langton, Stuart Kauffman, Craigh Reynolds en John Conway heeft hem ervan overtuigd dat leven zich ook in computers kan nestelen. Het argument dat het allemaal erg op leven lijkt, maar dat het daarmee nog geen leven is, is aan hem niet besteed.
Maar als geen ander beseft Vuik ook dat zoiets geen alledaags idee is, en iets dat veel overtuigingskracht vergt om het over het voetlicht te krijgen. Zijn cd-rom heeft daarom een extreem toegankelijke vorm, zij het met een wat oubollig ogende (en vooral te donkere) vormgeving. Tal van onderwerpen uit de a-life-wereld worden via gesproken teksten, doorgaans gesprekken tussen drie personages, behandeld. Ondertussen zijn op het scherm demonstraties zichtbaar die veel verhelderen.
Voortdurend heeft de kijker de mogelijkheid over te stappen naar andere onderdelen of zijpaden te bewandelen. En zelfs uitstapjes naar Internet worden geboden.
Maar uiteindelijk blijkt dat allemaal voorspel. Op de cd-rom staan tientallen a-life-programma's die op de eigen computer kunnen worden genstalleerd en beproefd. Helemaal moeiteloos gaat dat niet. Om ze op de schijf te persen, zijn de programma's gecomprimeerd. Het vergt handigheid met een computer om ze aan de praat te krijgen, of voldoende geduld om er de handleiding op na te slaan. Dat zijn cd-rom-consumenten misschien niet zo gewend.
Maar werkt het eenmaal, dan is de computer ook meteen een broeinest van kunstmatig leven geworden. Er zijn programma's die denkbeeldige mieren in kolonne over het scherm laten marcheren, terwijl ze slechts n besturingsregel kennen. John Conway's klassieke programma Life is te beproeven, een programma waarbij formaties gekleurde blokjes over een schaakbord zwerven, reagerend op de aanwezigheid van naburige blokjes.
Vreemde spiraalachtige wezens kruisen met elkaar en jagen op andere. Kleuren groeien als schimmels op levende schilderijen. Er ontstaan levensechte tekeningen als op schelpen of op de huid van salamanders of slangen.
En van de spectaculairste programma's uit deze digitale bloemlezing is Planet Wa-tor van de Amerikaanse programmeur Peter Wyspiansky. Gebaseerd op een idee van wiskundige en Scientific American-columnist A.K. Dewdney verschijnt op het scherm een wereld die de vorm heeft van een binnenband. Op deze tweedimensionale torus leven prooivissen en haaien, die zich beide kunnen voortplanten. De haaien sterven van de honger als ze te lang geen vis kunnen vinden.
De gebruiker is God. Hij stelt in hoeveel vissen en haaien er In den Beginne op Wa-tor leven en hoe gemakkelijk ze reproduceren en verhongeren. Met een druk op de knop begint een immens en niet-reproduceerbaar gekrioel. Wolken vissen stuiven voor formaties haaien uit. Ingesloten scholen vis worden weggevreten. Volgevreten haaien sterven in overbeviste wateren, terwijl elders ongestoord een groeiexplosie ontstaat. En soms, als vraag en aanbod elkaar te lang mislopen, is Wa-tor opeens uitgestorven.
Het zijn allemaal maar puntjes op een beeldscherm. Maar je krijgt onwillekeurig dezelfde kriebels als vroeger in de beestjestijd, toen je in de echte wereld in de weer was met jampot en schepnet. Hier, weet de kinderziel, is sprake van leven.
Martijn van Calmthout
Kees Vuik en Jan van Erp:
Leven in de computer
IDG Nieuwe Media, Haarlem;  49,95
ISBN 90 76039 02 x

Foto
	Haaien (vierkantjes) jagen op vis (bolletjes) op Planet Wa-tor.

