	Wij spelen niet meer mee
	Hij vindt het maar lastig om hard te oordelen over de kwaliteit van de Nederlandse profrenners. Amper anderhalf jaar geleden maakte hij nog deel uit van het peloton en in zekere zin voelt hij zich nog steeds renner. 'De wielersport is een gesloten wereldje', zegt Steven Rooks. 'Ik heb er veel aan te danken, ik vind niet dat ik nu ineens schoppen moet gaan uitdelen.'
Bovendien, alsof hijzelf het maximale uit zijn carrire heeft gehaald. Hij bulkte van het talent maar was vaak gemakzuchtig. Zeker, in veertien profseizoenen boekte hij tientallen overwinningen waaronder een aantal hele mooie (Luik-Bastenaken-Luik, de Amstel Gold Race, Tour-etappes) maar terugkijkend op die jaren overheerst toch voor alles de zelfkritiek.
'Verliezen begint in je hoofd. Ik heb heel veel koersen gereden waarin ik misschien wel de sterkste was maar dat eigenlijk weigerde te geloven. Gebrek aan zelfvertrouwen heeft mij heel vaak parten gespeeld. Zat ik in de kopgroep en dacht ik vaak: die anderen zullen nog wel heel sterk zijn, vierde of vijfde worden is ook mooi. De echte killersmentaliteit heb ik nooit gehad.'
Nu, vanuit de veilige commentaarpositie, ziet hij doorgaans heel goed hoe je een finale moet rijden. Hij voorspelde het juiste moment waarop Rolf Srensen zijn beslissende demarrage in de Ronde van Vlaanderen zou inzetten en zoals Michele Bartoli afgelopen zondag in Luik-Bastenaken-Luik van kop af de laatste kilometer van de koers inging zou hij het ook hebben gedaan.
Maar toen, nog als renner, haperde het vaak. 'Nu zit je mee te denken hoe je het zelf zou aanpakken. Maar het gekke is: toen ik zelf nog reed en ik in dergelijke posities zat, bleef ik veel te passief. Als ik me minder goed voelde viel ik meer aan, uit een soort wanhoop, en dan lukte het wel eens. Als ik echt sterk was was ik geneigd af te wachten. Te lang af te wachten. Het was gewoon een kwestie van niet willen geloven in jezelf.'
Dat laatste, gebrek aan zelfvertrouwen, lijkt nu zo'n beetje voor alle Nederlandse renners te gelden, oordeelt Rooks. 'Vaak zie je het al voor de start. Dan zie je ze rondkijken naar de concurrentie en dan hoor je ze als het ware denken: nou, we hebben vandaag weer geen schijn van kans.'
Michael Boogerd, die gaat in de nabije toekomst nog wel wat laten zien, profeteert Rooks. 'Hij is nog niet sterk genoeg gebouwd, maar ten opzichte van vorig jaar is hij toch gegroeid. Vooral in de eendaagse wedstrijden. Type-Bartoli, iets lichter. In zijn eerste Tour was hij dertigste. Ik was in mijn eerste Tour 25ste. Je moet nu niet denken dat Boogerd straks ineens bij de eerste tien gaat rijden. Als hij maar progressie boekt. En daar geloof ik wel in.'
Natuurlijk moeten er nog grote talenten in Nederland rondlopen, maar de scouting en begeleiding is jarenlang verwaarloosd, zegt Rooks. 'We mogen blij zijn met de meerjaren-plannen van de Rabo. Die gaan heus wel iets opleveren. Ach, het is vaak een golfbeweging. We hebben wel meer periodes gekend dat Nederlandse renners amper konden meespelen.'
Echt bezeten van het wielrennen is Steven Rooks nooit geweest. Drie jaar geleden liep zijn huwelijk op de klippen en belandde hij in een diepe crisis. De stugge, gesloten Noord-Hollander ging in therapie en overwon zijn problemen. Altijd kropte hij alles op, eind '95 voelde hij zich eindelijk weer 'geestelijk fris'.
Maar een profcontract zat er niet meer in. Eigenlijk is hij te vroeg gestopt. Hij stapt nog regelmatig op de fiets en voelt dat de souplesse er nog altijd is. 'Soms denk ik wel eens: als ik nu weer in training ga heb ik misschien nog een aardige kans om Nederlands kampioen te worden.'
Anderzijds: het afscheid van het peloton voelde in zekere zin ook als een bevrijding. 'Het is een hard wereldje, het is ieder voor zich. Nee, echte vrienden heb ik aan al die jaren niet overgehouden. Jarenlang ga je met elkaar om, jarenlang deel je dezelfde hotels, dezelfde kamer en dan plotseling is het over. Ach, treurig. . . het is een realiteit.'
Niet dat hij zijn ex-collega's iets verwijt, eerder zichzelf. 'Als ik problemen had praatte ik er nooit over. Ik bouwde een hele muur om me heen. Op een gegeven moment ben je plotseling kopman, worden er dingen van je verwacht. Met die verwachtingen kon ik vaak helemaal niet omgaan. Ik weet nog uit mijn Panasonic-tijd hoe de hele ploeg zich een ongeluk werkte voor mij tijdens een Parijs-Nice. Maar ik maakte het niet af, kon de druk niet aan. Dan voel je je zo alleen.'
Hij heeft zichzelf min of meer bij de NOS aangeboden als co-commentator en het nieuwe leven bevalt hem zeer. 'Het heeft wel iets therapeutisch, ja.' Hij staat nu aan de zijlijn, maar is tot op zekere hoogte nog steeds renner. Praten over het verkopen van koersen, over het gebruiken van stimulerende middelen, de terughoudendheid en argwaan van indertijd keren onmiddellijk terug. Zuinigjes: 'Ik heb wel eens wat gepakt, maar ik heb geen zin meer om daar steeds over te praten.'
Vandaag wint Museeuw, verwacht Rooks. 'Zijn ploeg is misschien niet meer zo sterk, maar hij kan het in zijn eentje.' De gedachten gaan terug naar grote koersen waarop hij het zelf in het beslissende stadium liet afweten. 'Ik heb laatst weer eens een videoband met beelden van mezelf zitten bekijken. Zag ik het WK van '91 in Stuttgart weer. We zijn met zijn vieren vooruit, driehonderd meter voor de meet zit ik in een hele goede positie maar houd ik mijn benen stil. Dat mag natuurlijk nooit.'
Tweede werd Steven Rooks, achter Gianni Bugno. Vol zelfbeklag: 'Goh, wat heb ik toch veel kansen laten liggen.'
Laatst trainde hij nog zo'n honderdtwintig kilometer mee met de topamateurs en eliterenners-zonder-contract van een Westlandse ploeg. Een formatie die door zijn bedrijf wordt gesponsord. Meest jonge renners, deelnemers aan de Rabobank Topcompetitie 1997, coureurs die dromen van een contract bij een grote profploeg.
Nou nee, fluitend meerijden was het nu ook weer niet, maar grote moeite om het tempo bij te houden had hij allerminst. Geen moment had hij ook maar het gevoel dat hij zou moeten lossen.
Leo van Vliet, voormalig professioneel wielrenner en sinds twee jaar de koersdirecteur van Nederlands enige wielerklassieker, zal dus wel een trots man zijn bij de constatering dat de tand des tijds amper vat op hem heeft gekregen. Zal wel trots zijn dat de slijtage nog niet onbarmhartig heeft toegeslagen.
Trots? Mag hij even boos worden? Er moet diep genhaleerd worden ter voorbereiding op een tirade.
'Schei uit! Ik ben 41! En dan kan ik nog met die gasten meerijden. Dat is toch niet te geloven! Die gasten vonden het nog mooi ook. In mijn tijd, toen ik net twintig was en er reed iemand van in de veertig mee..., dan dacht je toch: ik zal hem eens wat laten zien.'
Meesmuilend: 'Maar wel allemaal met een hartslagmeter rijden. Ik weet niet, het zal wel ergens goed voor wezen, maar je krijgt toch vaak het idee dat die gasten zo'n meter gebruiken als een soort excuus om elkaar niet te hoeven uitwonen.
'Prima hoor, drie uurtjes trainen en dan constant die meter in de gaten houden. Allemaal heel gedisciplineerd. Maar ik zou zeggen: geef dan daarna nog even een uurtje vol gas. Je moet toch je rennershart eens laten spreken? In een wedstrijd wordt toch ook niet voortdurend op een hartslagmeter gekeken?'
Dan, na enige seconden stilte, als de ergernis is bezonken: 'Wat vind je? Ik zit toch niet als een ouwe lul te praten, h?'
Begin 1986, na de openingsetappe van de Ster van Bessges, beendigde de Westlander Leo van Vliet zijn wielercarrire. Een loopbaan die ruwweg de gouden periode van het Nederlandse wielrennen besloeg. Twee jaar geleden keerde hij in de wielerwereld terug, op verzoek van zijn oude ploegleider Herman Krott, die in hem de opvolger zag als koersdirecteur van de Amstel Gold Race. Met leedwezen moet hij nu concluderen dat de rol van de Nederlandse renners in het profpeloton tot een zeer marginale is verworden.
Vanzelfsprekend zou hij het prachtig vinden als hij vanmiddag op het erepodium in Maastricht een Nederlandse renner de hand mocht schudden, maar de kans daarop acht hij te verwaarlozen. 'Nee joh, we spelen niet meer mee.' Zelf werd hij achtste in zijn allereerste Amstel Gold Race (1978) en even cynisch als realistisch stelt hij vast dat een evenaring van die prestatie door een Nederlander 'nu bij wijze van spreken wereldnieuws zou zijn'.
Lichtpuntjes? Nou vooruit, Rabo-renner Michael Boogerd boekt nog steeds progressie. 'En ik kom nog wel eens in Belgi en dan hoor ik steeds positieve verhalen over de Rabo-amateurs die daar de ene na de andere koers schijnen te winnen. De Hollanders houden hier huis, zeggen de Belgen. Laten we hopen dat er uit die lichting iets voortkomt.'
Zelf was Leo van Vliet zeker geen supertalent, maar de acht jaar in het profpeloton brachten hem niettemin nog 45 overwinningen. Hij debuteerde in 1978 bij het Franse Mercier, maakte vervolgens de topjaren van de Raleigh-ploeg mee en besloot zijn loopbaan bij Kwantum. Van Vliet kon aardig sprinten, maar schikte zich in zijn rol als knecht. 'Ik heb altijd voor Raas moeten rijden. Niet dat ik daar alsnog over klaag. Raas was een kanjer.'
Hij won in 1979 een etappe in de Tour, werd ooit winnaar van het eindklassement in de Vierdaagse van Duinkerken, maar zijn mooiste zege dateert van het voorjaar van 1983. Huilend van geluk bereikte Leo van Vliet in Gent-Wevelgem als eerste de finish. Hoe kort duurde het gevoel van grote gelukzaligheid.
Winnen viel tegen. 'Dan win je eens een grote koers en dan denk je: is dit het nou? De blijheid is zo voorbij. De volgende dag moet je weer trainen. Heel onwerkelijk allemaal.'
Ploegleider heeft hij nooit willen worden. Het vele reizen, de stress, hij had het wel gezien. Bovendien, het familiebedrijf (recycling van afvalstoffen) nam veel tijd in beslag. De knecht Leo van Vliet bleek een baas te kunnen zijn. 'Honderdvijftig man personeel, een hoop geregel. Ja, ik denk inderdaad dat ik dankzij mijn ervaring in het bedrijf gevraagd ben om koersdirecteur van de Amstel Gold Race te worden.'
Voor het eerst sinds zes jaar is de Keutenberg weer in het parkoers opgenomen en Van Vliet vindt dat mede door deze ingreep de Amstel Gold Race aan prestige en zwaarte heeft gewonnen. Ook de Gulpenerberg, de Lange Raarberg en de Fromberg zijn weer terug in de slingerkoers door het Limburgse heuvelland. 'Je moet echt wel een beetje kunnen klimmen om in deze wedstrijd met de besten mee te kunnen', verzekert de koersdirecteur.
Anders dan zijn voorganger Krott zal Van Vliet er geen seconde van wakker liggen als de Amstel Gold Race in een massasprint eindigt. Niet dat hij dat verwacht. 'Het verleden heeft toch bewezen dat het parkoers zwaar genoeg is. Kijk naar de winnaars van de laatste jaren. De besten komen vanzelf wel bovendrijven. En dan nog: je kunt een parkoers zo zwaar maken als je wilt, de renners zelf bepalen de zwaarte van de koers.'
En wie verwacht of hoopt hij vandaag als winnaar te mogen begroeten? Gedecideerd: 'Museeuw. Onvoorstelbaar hoeveel pech die man dit voorjaar heeft gehad. En dan toch nog de mentaliteit hebben om wedstrijd na wedstrijd een enorme inspanning te verrichten. Ja, laat Museeuw maar winnen. Een grote naam is goed voor ons prestige.'

Foto
	Leo van vliet; steven rooks  FOTO'S MARCEL MOLLE-DE VOLKSKRANT

