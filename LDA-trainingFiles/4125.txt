	Zelfs de branding is vergeven van mensenvlees Fotograaf Andreas Feininger kijkt met het oog van de architect
	NIET DE enkeling, maar de massa heeft de warme aandacht van Andreas Feininger. En dat maakt de inmiddels hoogbejaarde fotograaf enigszins tot een zonderling kunstenaar. Hij maakt de inwoners van zijn geliefde New York volledig ondergeschikt aan het ritme van de metropool. Een ritme dat wordt bepaald door denderende metrostellen op de spoorbrug en pompende zuigers van oceaanstomers in de haven.
Vrijwel vergeefs is het zoeken naar beelden van Feininger waarop de New-Yorkers zijn afgebeeld als zelfstandig functionerende wezens. Zeldzaam zijn de foto's waar het individu een gezicht, een karakter krijgt. Als mieren krioelen ze in het spitsuur temidden van de wolkenkrabbers van Manhattan. Het strand van Coney Island is zo krankzinnig vol, dat het niet langer de sfeer ademt van een zomers dagje buiten, maar van een zinderend soort beklemming. Zelfs de branding is vergeven van mensenvlees.
De Schirn Kunsthalle in Frankfurt wijdt een groot retrospectief aan het werk van Andreas Feininger, die van 1943 tot 1962 in dienst was van het magazine Life. Het is de eerste overzichtsexpositie die de fotograaf in Europa ten deel valt. Zijn aanstelling bij het toonaangevende blad was de kroon op zijn carrire, maar zijn beste foto's lijkt hij, zo blijkt op de expositie, te hebben gemaakt voordat hij bij Life werd aangesteld.
Vooral de 'vroege' foto's van New York, die van omstreeks 1940, dragen de verwondering en verbijstering in zich die Feininger moet hebben gevoeld toen hij zijn intrede deed in de stad. Hij was verre van wereldvreemd - had gewoond in Parijs, Weimar, Hamburg, Berlijn, Stockholm - maar de massaliteit en de imposante skyline van New York moeten hem tot in zijn ziel hebben getroffen. Hij is er, zijn laatste foto's uit begin jaren tachtig getuigen er van, nooit helemaal van bekomen.
Andreas Feininger, de in 1906 in Parijs geboren zoon van de naar Frankrijk gemigreerde Amerikaanse kunstschilder Lyonel Feininger, leek voorbestemd om architect te worden. Hij groeide op in Duitsland, waar hij architectuur en bouwkunde studeerde in Weimar en Zerbst en cum laude afstudeerde. Hij werkte korte tijd voor Bauhaus, tot hij werd aangesteld bij het Parijse bureau van Le Corbusier.
Op zijn carrire leek geen zegen te rusten. Nadat hij in 1932/'33 negen maanden voor de grote Franse architect had gewerkt, weigerde de overheid zijn verblijfsvergunning te verlengen. Terugkeer naar Duitsland was, door de machtsovername van Hitler, feitelijk onmogelijk geworden, en dus week hij uit naar Zweden. Daar nam zijn carrire een beslissende wending.
Als buitenlander mocht Feininger zich niet als architect in Zweden vestigen - iets wat misschien toch al tot mislukken gedoemd zou zijn geweest, want wie zat in de crisisjaren te wachten op jong talent? Feininger besloot van de fotografie zijn beroep te maken. Aanvankelijk was het vooral een hobby geweest en een hulpmiddel bij het 'noteren' van zijn archituur-ideen. Maar de wijze waarop hij de scheppingen van Zweedse bouwmeesters vastlegde, maakte hem al snel tot de beroemdste architectuurfotograaf van het land.
Bij het uitbreken van de Tweede Wereldoorlog week hij uit naar zijn vaderland, tot dan terra incognita. Daar, in New York, moet zijn inspiratie een boost van jewelste hebben gekregen. Zijn liefde voor de architectuur, de opwinding van de Europeaan in de Nieuwe Wereld, het gevoel van overweldiging dat New York over hem uitstortte, dat alles moet een tomeloze gretigheid en werklust hebben losgemaakt in Feininger.
In zijn eerste Amerikaanse werk sijpelt nu en dan nog heimwee naar Europa door die hij in de eerste maanden van zijn nieuwe leven moet hebben gevoeld. Hij trok de joodse wijk in en fotografeerde er de winkels - vooral de Hebreeuwse letters op de winkelruiten fascineerden hem. Hij legde Griekse immigranten vast: twee voor zich uit starende oude, grijze heren met een wandelstok voor een koffiehuis. Alsof ze gewoon in Athene zijn. De straattaferelen zijn intiem, maar de geportretteerde bewoners staan vaak met hun rug naar de camera toe.
Feininger was te schuchter om ze werkelijk nabij te komen, of zijn belangstelling ging daar domweg niet naar uit. De kleine neringdoenden zijn figuranten - als mensen van vlees en bloed pasten ze niet in het verhaal dat Feininger over de stad wilde vertellen. Dat is het verhaal van de zinderende drukte die Feininger ervoer in de straten van New York en de bedrijvigheid in de haven.
Weergaloos is zijn foto van de oceaanstomer United States. Zojuist zijn de trossen losgegooid en traag en vorstelijk glijdt het schip 42nd Street voorbij. Op de achtergrond Manhattan, dat tot in de hemel reikt en deels aan het zicht wordt onttrokken door de rookwolken die de 'US' uitbraakt. Het is de ultieme verbeelding van wat een stranger in New York bij de eerste aanblik van de stad ondergaat. De foto maakt de lyricus in iedereen wakker.
Brooklyn Bridge, Empire State Building, het Vrijheidsbeeld, de vissershaven en de met een dikke laag ijs bedekte vissersboten die terugkeren van zee - hij fotografeerde zijn onderwerpen zodanig dat ze niet meer uit ons geheugen zijn weg te branden, zodra we ze door Feiningers ogen hebben gezien. Dat mag, gezien de anonimiteit van zijn werk, verbazingwekkend heten - foto's waarop een individu de belichaming vormt van een belangrijke gebeurtenis nemen veel makkelijker bezit van ons collectieve geheugen.
Het geheim van Feiningers meesterschap schuilt, afgezien van zijn talent, in het gebruik van de telelens. Daarmee vervormde hij de toch al niet alledaagse New-Yorkse werkelijkheid tot zijn persoonlijke visie op de stad. In de catalogus legt Feininger zijn werkwijze uit aan de hand van een foto van het Empire State Building. Om de duizelingwekkende hoogte van het gebouw effectvol te kunnen vastleggen, moet je er niet te dichtbij komen, 'want hoe meer men het nadert, des te minder ziet men'. De naastgelegen wolkenkrabbers benemen het zicht.
Feininger nam letterlijk afstand tot zijn onderwerp en fotografeerde het Empire State Building op 22 kilometer afstand met een reusachtige, 1000 millimeter lange lens. Op zijn foto wordt de voorgrond ingenomen door huizen in heuvelachtig weidenlandschap, ver buiten de stadsgrenzen. En daarachter torent het monumentale Empire State Building omhoog, ontzagwekkend, kolossaal en buiten elke proportie.
De foto's van de Brooklyn Bridge, de haven en de overvolle straten kwamen op eenzelfde wijze tot stand. Door het gebruik van de telelens is de diepte op de platen weggevallen. Daardoor is het alsof de rokende schoorstenen van de United States reiken tot de veertigste verdieping van een wolkenkrabber. Zo spint Feininger de spankabels van de Brooklyn Bridge tot een ragfijn web. En zo lijkt het dat de in werkelijkheid inderdaad volle trottoirs van Fifth Avenue in lunchtijd een volksoploop te verwerken krijgen.
De bezoeker van de Kunsthalle kan bij Feiningers foto's van New York wegdromen in het verleden, of proberen na te gaan hoezeer het profiel van de stad in ruim vijftig jaar is veranderd. Maar het genot duurt hoe dan ook te kort. Van de 213 getoonde foto's - alle zwart-wit - bestaat hooguit een kwart uit zijn stadsportretten. Twee zalen hangen vol met het resultaat van Feiningers andere passie: de vormenrijkdom van de natuur.
Schelpen, wervels van koeien, vleugels van libellen, verdroogde bladeren, door de golven ge-erodeerd en gladgeschuurd drijfhout, grassprieten, slakkenhuizen en dierenschedels - Feininger heeft ze eindeloos gefotografeerd. Zoals het kosmopolitisme van New York hem in zijn greep kreeg, zo raakte hij in de ban van wat Moeder Natuur in haar creatiefste ogenblikken vermag. Maar hoewel zijn fascinatie begrijpelijk is, zal niet iedere bezoeker van de Kunsthalle die ook ten volle kunnen delen.
Feininger verbaast zich erover dat een slijmerig wezentje als een slak zo'n wonderlijk mooi huis met zich meetorst. Zijn mond valt open als hij ziet hoe fraai de aanhechting van een grasspriet aan de stengel is verzorgd. Hij brengt het, nu met de macro-lens, adembenemend esthetisch in beeld. Maar de afdeling Flora & Fauna is in Frankfurt wel erg ruim vertegenwoordigd.
Vooral de manier waarop Feininger naar de schepping kijkt, is interessant. Want ook dat doet hij met het oog van de architect. In een nietige schelp ziet hij een perfecte kopie van een classisistische zuil. En de driehoeksvormen in de schedel van een aapje - mooi van binnen uitgelicht - herinneren hem aan de manier waarop bouwkundig ingenieurs de dakconstructies van gebouwen extra stevigheid geven.
Feininger is niet genteresseerd in het aapje, maar in zijn vormgeving. Zoals hij niet wordt geboeid door het individu, maar door de menselijke soort in zijn grootsteedse habitat. Hij gebruikt de micro-lens voor alles wat dood is, en spoedt zich met zijn 1000 mm-lens naar het platteland om de grote stad op veilige afstand vast te leggen.
Er spreekt een zekere schuwheid uit Feiningers werkwijze, angst om met de camera het volle leven te betrappen. En daarvoor betaalt Feininger een prijs. Zijn foto's uit het einde van zijn carrire tonen New York als een met overmaatse billboards behangen stad, die is volgeplempt met smakeloze spiegeltorens. Lelijke koekblikken op vier wielen van Japanse makelij rijden door de straten. Platte pornoreclame ontsiert de lichtbakken aan de lantaarnpalen.
De overbevolking van de stad deprimeert hem, schrijft hij in de catalogus. Nu hij nog eens kijkt naar die schitterende foto van het strand van Coney Island in 1949 vraagt hij zich somber af hoe de ongecontroleerde menselijke voortplanting een halt moet worden toegeroepen. 'Zonder geboortecontrole voorzie ik alleen de atoomoorlog en het einde van het aardse leven.'
Wat zijn foto's uit de jaren zeventig en begin jaren tachtig onderscheidt van zijn vroege werk is niet alleen dat New York minder mooi, vulgairder en n¢g voller is geworden.
Wat ze vooral missen is de grenzeloze vitaliteit die Feininger besprong bij zijn eerste confrontatie met de stad. Toen werd hij er bang van, hij raakte opgewonden of ontroerd - hij zoog de stad met volle teugen in zich op. Hij was er verliefd op.
Nu is de stad in Feiningers ogen oud en rimpelig, grauw en plomp geworden, en is zijn verliefdheid verdwenen. Dat zegt meer over Feininger dan over de stad - een jonge fotograaf zal er anno 1997 ongetwijfeld anders tegenaan kijken.
Het is spijtig voor Feininger, die sombert over zijn verloren liefde. Maar toekomstige generaties hebben aan die hevige love affair een klassiek, meeslepend meesterwerk overgehouden. En uiteindelijk was het daar de fotograaf toch om begonnen.
Andreas Feininger, foto's 1928-1988. Schirn Kunsthalle Frankfurt, tot en met 22 februari. Dinsdag tot en met zondag geopend van 10 tot 19 uur. Woensdag tot 22 uur. Catalogus DM 39,-.

Foto
	Andreas Feininger: De 'United States' ter hoogte van de 42nd Street. Apenschedel, gefotografeerd voor 'Life'. Voetgangers op de Brooklyn Bridge. Lunchtijd op Fifth Avenue.

