 INGENIEURSBUREAU DHV IN 1996 UIT DE RODE CIJFERS. 
 AMERSFOORT, 28 jan (Reuter) - DHV Groep heeft meegedeeld dat zij 1996 heeft afgesloten met een netto winst van zeven miljoen gulden, hetgeen een verbetering met 24 miljoen inhoudt ten opzichte van 1995. 
 "In 1997 zal de winstgevendheid verder verbeteren. Bij een lichte stijging van de omzet wordt een netto resultaat van tenminste 10 miljoen gulden verwacht," aldus het bedrijf dat eerder deze maand een geplande fusie met branchegenoot Heidemij afblies. 
 In 1996 boekte DHV een positief bedrijfsresultaat van 15 miljoen gulden, vergeleken met 0,8 miljoen negatief in 1995. De verbetering werd gerealiseerd door een verhoging van de toegevoegde waarde per medewerker en door kostenverlagingen. 
 De omzet steeg met enkele procenten tot boven de 400 miljoen gulden waarvan, ondanks beeindiging van de Spaanse en Engelse activiteiten, de helft in het buitenland is gerealiseerd. 
 DHV nam vorig jaar buitengewone lasten van negen miljoen gulden, waarbij de afwikkeling van de activiteiten in Spanje en Engeland en de kosten van de afgebroken fusiebesprekingen met Heidemij zijn inbegrepen. 
 Volgens DHV boekten alle vier de kernactiviteiten, transport en infrastructuur, water en milieu, (industriele) huisvesting en international development, vorig jaar een omzet-en winstgroei. 
 In de groeimarkt Zuidoost-Azie steeg de omzet naar circa 70 miljoen gulden. In Duitsland is na een herstructurering de positie gestabiliseerd en de dochters in Hongarije, Polen en de Tsjechische Republiek ontwikkelden zich volgens plan. De Portugese dochter FBO verstevigde haar positie, aldus DHV. 
 Het bedrijf beschikt nu over een werkvoorraad die zo'n 10 procent groter is dan begin vorig jaar. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
