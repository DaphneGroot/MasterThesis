 VHS ZIET AANZIENLIJK POSITIEF RESULTAAT. 
 DEN HAAG, 3 maart (Reuter) - VHS Onroerend Goed Maatschappij NV verwacht voor 1997 een aanzienlijk positief resultaat maar noemt nog geen getallen of stijgingspercentages. 
 "Voor 1997 wordt op basis van de huidige onroerendgoed-portefeuille, de lage kostenstructuur en rekening houdend met revenuen uit handelsactiviteiten, wederom een aanzienlijk positief resultaat verwacht," aldus het fonds. 
 In 1996 boekte VHS een netto winst van 13,1 miljoen gulden, vergeleken met 13,4 miljoen in 1995. 
 Die lichte daling werd onder meer veroorzaakt door een voorziening voor latente belastingen van 4,7 miljoen gulden. In 1995 werd er door fiscaal compensabele verliezen uit het verleden geen belasting betaald. 
 Het resultaat over 1996 was inclusief een resultaat uit handelstransacties van 3,1 miljoen gulden. In 1995 was dat transactieresultaat nog 11,5 miljoen gulden groot. 
 VHS voegt de winst over 1996 toe aan haar reserves, waardoor het eigen vermogen is gestegen tot 62,6 miljoen gulden. 
 De intrinsieke waarde per aandeel is in 1996 met ruim 26 procent gestegen tot 6,26 gulden. 
 Het balanstotaal steeg tot 308,7 miljoen gulden van 270,4 miljoen, hoofdzakelijk door uitbreiding van de portefeuille. 
 VHS zegt op termijn te streven tot een verdere uitbreiding van de vastgoedportefeuille tot vooralsnog een omvang van circa 500 miljoen gulden. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
