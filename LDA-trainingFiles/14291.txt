Verviers.
Verviers is een stad in de provincie Luik in België. De stad telde op 1 januari 2016 55.177 inwoners. In het Waals, dat ook lokaal gesproken wordt, is de naam van de plaats "Vervî".
De stad aan de Vesder is vooral bekend vanwege de (vergane) textielindustrie.
Geschiedenis.
In Verviers werden Romeinse munten gevonden, doch de streek was ook in de prehistorie al bewoond. In 1830 was Verviers één van de eerste gemeenten die na de rellen in Brussel op 25 augustus deelnam aan de opstand tegen het bewind van koning Willem en zijn regering.
Industriële revolutie.
Verviers was vanouds een stad waar de lakenindustrie floreerde. Eén van de lakenfabrikanten op het eind van de 18e eeuw was Simonis & Biolley. Toen de machinebouwer ("jenny maker") William Cockerill in 1797 uit Engeland vertrok, ontmoette hij in Hamburg een wolhandelaar die hem in contact bracht met Iwan Simonis. Deze nodigde hem uit om machines voor hem te bouwen voor de bewerkingen van wol, zoals het kaarden. In 1799 vestigde hij zich in Verviers.
Allereerst liet Cockerill zijn schoonzoon, de machinebouwer James Hodson, in 1803 overkomen naar Verviers.
Cockerill ging terug naar Engeland, waar hij van 1803-1806 verbleef, en smokkelde van daar uit machine-onderdelen, verstopt in kisten textiel, naar het continent. Dit was verboden vanwege het embargo dat in de tijd van Napoleon Bonaparte van kracht was.
Toen William Cockerill samen met James Hodson in 1807 een fabriek voor textielmachines in Luik begon, was de kiem voor de industriële revolutie op het Europese continent gelegd. De stad Verviers was de eerste stad op het continent waar deze omwenteling een aanvang nam.
21e eeuw.
Op 15 januari 2015 eindigde een anti-terreuractie in de buurt van het station in een schietpartij waarbij twee Syriëgangers werden doodgeschoten. Deze werden verdacht van het beramen van een aanslag op een politiebureau. Een derde persoon probeerde te ontkomen maar werd opgepakt.
Verkeer en vervoer.
Het station van Verviers, station Verviers-Centraal, is een spoorwegknooppunt aan de spoorlijn Luik - Aken. In Verviers en Pepinster kan overgestapt worden op de trein naar Spa Géronstère.
Ten zuidwesten van Verviers ligt het Vliegveld Verviers-Theux.
Aan de westzijde van Verviers ligt de snelweg E42/A27. Verder verbindt de rondweg R61 de snelweg met de stad en lopen er door de stad verschillende gewestwegen: N61, N640, N657 en N672.
Tramnet.
Het vroegere stadstramnet (blauw) en buurtspoorwegnet (rood).
In Verviers hebben van 1884 tot 1969 trams gereden. De eerste trammaatschappij was de TV (Société Anonyme des Tramways Verviétois) die later is opgegaan in de STIV (Société des Transports Intercommunaux de l'Agglomération Verviétoise). De buurtspoorwegen hebben twee elektrische lijnen vanuit Verviers geëxploiteerd. Eén naar Spa en de ander naar Eupen. De laatste stadstrams werden in 1969 opgeheven.
Resultaten gemeenteraadsverkiezingen sinds 1976.
(*)1976: RTC 1982: ARC 1994: SUD 2012: MLD, NEW
Bestuur 2007-2012.
Het bestuur van Verviers bestaat uit een coalitie van PS en MR.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
