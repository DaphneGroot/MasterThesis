Mitoyo Kawate.
Mitoyo Kawate (Japans; 川手 ミトヨ "Kawate Mitoyo", 15 mei 1889 –- 13 november 2003) was een Japanse supereeuwelinge en gedurende enkele weken officieel de oudste mens ter wereld. Zij verkreeg deze status toen op 31 oktober 2003 haar landgenote Kamato Hongo overleed op, naar werd aangenomen, 116-jarige leeftijd. De claim van laatstgenoemde wordt echter sinds 2012 in twijfel getrokken (ze was zeker minstens 110 jaar oud, doch vermoedelijk geen 116). In dat geval werd Kawate al op 28 september 2003, oftewel 33 dagen eerder, de oudste mens, toen haar landgenoot Yukichi Chuganji op 114-jarige leeftijd overleed.
Kawate was boerin in de omgeving van Hiroshima tot ze de leeftijd van 100 jaar bereikte. Ze had vier kinderen en dertien kleinkinderen.
Sinds 10 jaar werd Kawate verpleegd in een verzorgingstehuis. De laatste twee jaar van haar leven ging haar gezondheid sterk achteruit. Kawate stierf uiteindelijk op 114-jarige leeftijd aan de gevolgen van een longontsteking.
