 Nedcon ziet verdere verbetering in 1997. 
 Doetinchem, 18 feb (Reuter) - Magazijninrichter Nedcon Groep NV verwacht dit jaar een verdere verbetering van omzet en winst. 
 In 1996 kwam het bedrijf op een netto jaarwinst van zes miljoen gulden, nadat in 1995 nog een verlies van 0,7 miljoen was geleden. De omzet trok het afgelopen jaar met 27 procent aan tot 115,1 miljoen gulden. 
 De winst kwam daarmee hoger uit dan eerder was aangegeven. Nedcon zei eerder over de tweede helft van 1996 een minstens gelijke winst te verwachten als de 1,3 miljoen die in de eerste jaarhelft werd verdiend. 
 Het bedrijf baseert haar optimisme voor 1997 onder meer op haar orderportefeuille, die met een totaal van 45,6 miljoen gulden aan het begin van het boekjaar bijna 30 procent beter gevuld was dan een jaar eerder. 
 Aan de aandeelhouders wordt voorgesteld om een dividend uit te keren van 1,50 gulden. Desgewenst kan een stockdividend worden opgenomen waarvan de details later bekend worden gemaakt. 
 Daarmee is de dividenduitkering verdubbeld in vergelijking met 1995, toen ondanks het geleden verliesje een uitkering van 0,75 gulden werd gedaan. 
 Volgens Nedcon steeg haar omzet in 1996 door een verbeterde positie op de internationale projectenmarkt voor automatische opslagsystemen en door een stringente interne margebewaking. 
 De marge verbeterde door een bijdrage van de eigen productontwikkeling en door interne efficiencyverbetering. De in 1994 gestichte Tsjechische vestiging droeg, zij het nog bescheiden, bij aan het gunstige resultaat, aldus Nedcon. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
