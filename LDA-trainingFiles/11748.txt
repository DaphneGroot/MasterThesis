Negev.
Locatie van de Negev in Israël
De Negev (Hebreeuws:, Arabisch: al-Naqab), vaak ook Negeb genoemd (letterlijke betekenis 'de droge'), is een woestijn in het zuiden van Israël. In de Bijbel wordt het woord "Negev" ook gebruikt voor de richting 'zuid'. Soms wordt "Negev" vertaald als 'Zuiderland'. De Negev strekt zich uit van Beër Sjeva in het noorden tot Eilat in het uiterste zuiden en beslaat meer dan 60% van het grondgebied van Israël. Noordoostelijk van de Negev ligt de Dode Zee, de Gazastrook ligt noordwestelijk ervan. Beër Sjeva wordt gezien als de hoofdstad van de Negev. Rond 1900 maakten de Turken van deze stad een soort regionaal centrum voor de Negev.
De Negev kan worden gezien als een klein deel van de enorme woestijnstrook die zich uitstrekt van de Atlantische Oceaan tot de Indische Oceaan, waar onder andere de Sahara, de Sinaïwoestijn en de Grote Arabische Woestijn op het Arabische Schiereiland deel van uitmaken. De gemiddelde maximumtemperatuur op jaarbasis is 25,7 °C.
Al vele duizenden jaren wordt de Negev bewoond door bedoeïenen, die daar wonen in kleine gemeenschappen of dorpen. Sinds de inlijving van de Negev bij Israël wordt het leefgebied en authentieke bestaan van 195.000 bedoeïenen bedreigd. Op grond van het door Israël in 2011 aangenomen en in werking gestelde Begin-Prawer plan -officieel "Bill on the Arrangement of Bedouin Settlement in the Negev"- worden ze verplaatst naar geïmproviseerde 'nederzettingen' en zijn tientallen oorspronkelijke bedoeïenendorpjes onwettig verklaard en worden dientengevolge met verwoesting bedreigd.
