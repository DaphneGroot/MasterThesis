South Carolina.
South Carolina (Nederlands: "Zuid-Carolina") is een van de staten van de Verenigde Staten. De standaardafkorting voor de "Palmetto State", zoals de bijnaam luidt, is "SC". De hoofdstad is Columbia.
Geschiedenis.
Het gebied dat nu South Carolina heet, werd oorspronkelijk bevolkt door inheemse stammen als de Creek-Indianen.
South Carolina, dat genoemd is naar de Britse koning Karel I, was een van de dertien kolonies die in de 18e eeuw in opstand kwamen tegen de Engelse overheersing tijdens de Amerikaanse Revolutie. Op 23 mei 1788 werd South Carolina officieel de 8e staat van de Verenigde Staten.
South Carolina, waar zich relatief veel slaven bevonden, stond tijdens de Amerikaanse Burgeroorlog aan de kant van de Confederatie. Bij Fort Sumter vonden in april 1861 de eerste gevechten in die oorlog plaats.
Geografie.
De staat South Carolina beslaat 82.965 km², waarvan 78.051 km² land is. Het ligt in de "Eastern" tijdzone.
South Carolina, dat aan de Atlantische Oceaan ligt, grenst in het noorden aan de staat North Carolina en in het westen aan Georgia.
De belangrijkste rivier is de Savannah, die een groot deel van de grens met Georgia vormt en bij de gelijknamige plaats in die staat in de oceaan uitkomt. Voor de kust liggen talloze kleine eilanden. De grootste meren in de staat zijn Lake Marion, Lake Moultrie, Lake Murray, Hartwell Lake, Russell Lake en Clarks Hill Lake.
Het noordwesten van de staat is het meest heuvelachtig, met de top van Sassafras Mountain (1085 m) als hoogste punt.
Demografie en economie.
In 2000 telde South Carolina 4.012.012 inwoners (48 per km²) waarvan ongeveer 55% van de bevolking in een stedelijk gebied woont. De grootste steden zijn hoofdstad Columbia, Spartanburg, Greenville en Charleston.
Het bruto product van de staat bedroeg in 2001 115 miljard dollar.
Bestuurlijke indeling.
South Carolina is onderverdeeld in 46 county's.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. In 2011 werd Nikki Haley van de Republikeinse Partij als eerste vrouw verkozen tot gouverneur van de staat South Carolina. Zij trad in januari 2017 terug om Amerikaans ambassadeur te worden bij de Verenigde Naties. Ze werd opgevolgd door vicegouverneur en partijgenoot Henry McMaster, die haar termijn zal afmaken.
De wetgevende macht bestaat uit het Huis van Afgevaardigden van South Carolina ("South Carolina House of Representatives") met 124 leden en de Senaat van South Carolina ("South Carolina Senate") met 46 leden.
