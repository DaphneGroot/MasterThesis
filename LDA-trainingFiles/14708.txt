Rijksweg 74.
De rijksweg 74 of A74 is een Nederlandse autosnelweg die loopt van de aansluiting met de A73 zuidelijk van Venlo naar de Duitse Bundesautobahn 61 (kortweg BAB61). De verkenningen naar de A74 werden mede gestart om verkeersoverlast in Venlo te verminderen. De weg verbetert de doorstroming van het (vracht)verkeer vanuit Nederland richting Duitsland en de leefbaarheid in de regio Venlo. Voorheen werden bewoners langs het oude tracé (de Klagenfurtlaan, welk een van de vier oorspronkelijk bestudeerde varianten was) geconfronteerd met stank- en geluidsoverlast.
Varianten.
Voor de A74 werden in de aanloopfase vier varianten opgesteld; twee zogenaamde "plateauvarianten" (verbinding BAB61 met de A73) en twee "Klagenfurtvarianten" (verbinding BAB61 met de A67). Uiteindelijk werd gekozen voor een plateauvariant die ter hoogte van de Keulse Barrière aansluit op de BAB61. De Klagenfurtvarianten (vernoemd naar de Klagenfurtlaan) worden in de Venlose gemeenteraad sinds 2011 de "A75" genoemd, als alternatief voor de A74 waarvan, volgens interne gemeentelijke stukken, wordt verwacht dat hij in 2020 min of meer dichtgeslibd zal zijn geraakt.
Ecoduct.
Het tracé doorkruist de ecologische hoofdstructuur van Nederland tussen de Jammerdaalse Heide en de Groote Heide. Om deze twee natuurgebieden toch met elkaar verbonden te laten, is besloten om een ecoduct aan te leggen waar het tracé verdiept is aangelegd. Met een breedte van 58 meter was het bij de bouw het breedste ecoduct van Nederland, maar inmiddels is er in Midden-Delfland een breder ecoduct, over de A4.
Besluitvorming.
Minister van Verkeer en Waterstaat De Boer (Kabinet-Balkenende I) heeft – na een MER-studie – gekozen voor het 'verdiepte plateau-alternatief'. De weg splitst zich af van de A73-Zuid ter hoogte van het spoorwegviaduct, ten zuiden van de Zuiderbrug bij Venlo. De A73 gaat daar in zuidelijke richting naar de A2. De A74 gaat vanaf dat punt in zuidoostelijke richting naar de Duitse grens en gaat daar over in de BAB61. De nieuwe wegdelen zijn ongeveer 6 kilometer lang, het Nederlandse gedeelte is 1893 meter lang.
Oud-minister Peijs (Balkenende II en III) had geen eenduidige keuze gemaakt omdat er veel weerstand was bij omwonenden. In oktober 2006 beloofde de minister dat in december van dat jaar de resultaten van onderzoeken naar luchtkwaliteit beschikbaar zouden zijn, en dat dan in februari 2007 een ontwerp-tracébesluit zou worden genomen. Dit onder voorwaarde dat aan het besluit luchtkwaliteit werd voldaan.
Minister Eurlings (Balkenende IV) van Verkeer en Waterstaat ondertekende eind 2009 een nieuw ontwerp-tracébesluit, dat van december 2009 tot februari 2010 ter visie had gelegen. In april 2010 liet hij de Kamer weten voornemens te zijn het definitieve tracébesluit in het derde kwartaal vast te stellen. Daarbij gaf hij aan zich maximaal in te zullen spannen de A74 vóór de opening van de Floriade in Venlo in april 2012 in gebruik te kunnen nemen.
Op 9 augustus 2010 ondertekende minister Eurlings in Venlo het definitieve tracébesluit voor de aanleg van de A74, in overeenstemming met de ministers Huizinga (VROM) en Verburg (LNV). Tegen dit besluit was nog beroep aangetekend; onder meer de Stichting Geen Twee Snelwegen, de Stichting VieCuri en een aantal inwoners uit Venlo en Tegelen hadden de Raad van State gevraagd het tracébesluit van de toenmalige minister van Verkeer en Waterstaat te vernietigen. De Afdeling bestuursrechtspraak van de Raad van State verklaarde in een uitspraak van 27 april 2011 alle beroepen tegen het besluit dat de aanleg van de A74 mogelijk maakt ongegrond. Tegen de uitspraak van de Raad van State is geen hoger beroep mogelijk.
Op 4 april 2012 werd de snelweg officieel geopend door minister Schultz van Haegen (Kabinet-Rutte I) en haar Duitse collega Ramsauer (Kabinet-Merkel II). De plechtigheid was met het oog op de heersende crisis bewust sober gehouden; er waren korte toespraken en er werden zwerfkeien onthuld. Sinds 5 april 2012 is de snelweg open voor verkeer.
