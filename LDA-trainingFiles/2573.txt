	Leidster van de Europese socialisten is verlost van Conservatieve tegenwerking 'Labour telt heel weinig eurosceptici'
	Van onze correspondent
Peter de Graaf
 BRUSSEL
Tussen alle Europese juichkreten over de nederlaag van Major klinkt een dissonant geluid: Wilfried Martens 'betreurt' dat de Conservatieven niet aan de macht zijn gebleven. Dat lijkt een merkwaardige reactie van de Belgische ex-premier, die te boek staat als een overtuigde Europeaan.
Maar zo opvallend is de treurnis van Martens ook weer niet. Want de christen-democraat is fractieleider van de Europese Volkspartij (EVP) in het Europees Parlement. Ook de Britse Conservatieven behoren tot de EVP-fractie. En al zijn ze misschien vreemde eenden in de bijt, Martens voelt mee met het verlies van zijn politieke vrienden.
Martens roemt in zijn communiqu zelfs onverbloemd de 'vele positieve verwezenlijkingen van achttien jaar Conservatieve regeringsverantwoordelijkheid'. Over de verlammende EU-veto's van Thatcher en Major geen woord.
De druiven zijn zuur, want Martens moet opboksen tegen de machtige fractieleidster van de socialisten, Pauline Green, die zich door de overwinning van Labour nog sterker voelt.
Green (50) staat aan het hoofd van de grootste fractie in het Europese Parlement - de socialisten tellen 215 leden. In die fractie is Labour met 62 leden verreweg de grootste nationale delegatie. Bij de Europese verkiezingen in 1995 bracht Labour de Conservatieven al een verpletterende nederlaag toe, waardoor deze slechts achttien zetels in het Europarlement hebben.
De op Malta geboren en voor Noord-Londen gekozen Europarlementarir Green is opgetogen over de winst van Blair. 'Dit versterkt onze positie in het Europees Parlement', jubelt de fractieleidster.
- In welke zin? Dit waren toch geen Europese verkiezingen?
Green: 'Getalsmatig verandert er inderdaad niets aan de Labour-positie in het Europees Parlement. Maar eindelijk kunnen we werken met een regering van dezelfde politieke kleur, die dezelfde doelstellingen nastreeft.
'Labour is de grootste delegatie uit welk land en van welke politieke partij in Europa dan ook. Maar onze invloed werd beperkt door de Conservatieve regering in eigen land. Het was onvermijdelijk dat we vanuit het Europees Parlement vaak oppositie voerden tegen de regering en haar Europese standpunten. Nu Labour gaat regeren, kunnen we onze invloed maximaal uitoefenen.'
- Europa is blij dat Major weg is. Maar zal er zoveel veranderen onder Blair?
'Vast en zeker. Labour wil een nieuwe start maken in Europa. De regering wil constructief met Europa omgaan. Dat proces is nu al begonnen, nauwelijks drie dagen na het aantreden. De kranten staan er bol van: Goodbye Xenophobia.
'Labour gelooft echt dat het in het belang van Groot-Brittanni en zijn burgers is om samen te werken met de Europese partners. Die houding komt in de plaats van de zelfgenoegzame en wereldvreemde mentaliteit van de Conservatieven.
'Groot-Brittanni wil in de EU niet langer op de achterbank meerijden, ze eist de bestuurderstoel op. Dat is een fundamentele verandering.'
- Wat levert dat Europa concreet op?
'De Britse regering zal het sociaal protocol tekenen en staat ook achter het werkgelegenheidshoofdstuk in het nieuwe EU-verdrag. Verder is Labour bereid om in de eerste pijler van het Verdrag van Maastricht - over de interne markt - meer besluiten met gekwalificeerde meerderheid te nemen.'
- Maar net als de Conservatieven voelt ook Labour er niets voor om de tweede en derde pijler te ontwikkelen. Waarom niet?
'Dat zal zeker heel moeilijk worden. Er is een duidelijke angst onder de Britse bevolking voor het principe van open grenzen. Ook defensie en veiligheid zijn nationale kwesties die heel gevoelig liggen. Die raken de Britse bevolking in het hart. Op die terreinen verwacht ik weinig beweging.'
- Welke rol gaat Europa in de Labour-partij spelen? Is in Labour geen verdeeldheid te verwachten tussen eurofielen en eurosceptici?
'Nee. Er zijn zeker leden die het niet zo op Europa hebben begrepen. Maar dat is een kleine minderheid die ik anti-marketeers noem. Die waren destijds ook al tegen de Britse toetreding tot de gemeenschappelijke markt. We weten wie ze zijn en respecteren hun mening.
'Maar de overweldigende meerderheid - zelfs de mensen aan de linkervleugel - is voor een constructieve benadering van Europa en zelfs van de Economische en Monetaire Unie.'
- Waarom zegt Blair dan nu al geen ja tegen de EMU?
'Labour heeft in principe geen problemen met de euro. Maar we moeten eerst nog aan een aantal voorwaarden voldoen, zoals de convergentiecriteria en het beloofde referendum. Daarom is er aarzeling om ons nu al vast te leggen op de eenheidsmunt.
'Groot-Brittanni krijgt het sowieso nog heel moeilijk om in de eerste golf van euro-deelnemers te zitten. Dat is het gevolg van de verlamming die in de vorige regering is opgetreden over de EMU en de eenheidsmunt.'
- Labour is ook vriendelijker voor het Europees Parlement. Onder deze regering kan uw rol alleen maar groter worden.
'Labour wil meer macht voor het Europees Parlement. Ze heeft een positie die grotendeels overeenkomt met die van de Europese socialisten, waaronder de PvdA van premier Kok. Meer besluitvorming bij gekwalificeerde meerderheid betekent ook meer medebeslissingsrecht voor het parlement.
'Ik werk nauw samen met Blair, Cook en Henderson (de staatssecretaris voor Europese Zaken) om die doelstellingen te verwezenlijken. Wij willen een leidende rol spelen in de Europese instellingen.'

Foto
	Pauline Green FOTO REUTER

