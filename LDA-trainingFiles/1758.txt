	Europa wil faire fiscale concurrentie lidstaten
	Van onze correspondent
Jos Klaassen

BRUSSEL
De Europese Unie wil iets gaan doen aan oneerlijke fiscale concurrentie tussen de vijftien lidstaten. Maar minister van Financiën Gerrit Zalm blijft een uniform belastingsysteem in de Unie als 'taboe' afwijzen.
Tijdens een debatje in de Europese ministerraad werd de controversiële harmonisering van de belastingen gisteren heel even weer actueel. Het is een stokpaardje van de Belgische minister Philippe Maystadt.
De Belg viel uit naar Nederlandse en Belgische banken, die buitenlandse spaarders lokken met de belofte dat zij de belasting kunnen ontduiken. Maystadt ergert zich eraan dat Belgische banken in Nederland en Nederlandse banken in België spaarders ertoe aanzetten de belasting te ontduiken. En dat de lidstaten proberen met fiscale voordelen bedrijven naar hun land te lokken zit hem evenzeer dwars.
Andere ministers schaarden zich achter Maystadt. De Italiaan Carlo Ciampi bijvoorbeeld. Hij vindt fiscale harmonisatie een onderwerp dat 'veel te lang verwaarloosd' is. Zijn Franse collega Jean Arthuis repte van een 'vitale kwestie'.
De Duitse minister van Financiën Theo Waigel bleek wat terughoudender. Hij wenst geen fiscale harmonisatie in Europa. Integendeel. De verschillende belastingssystemen in de Europese Unie moeten met elkaar blijven concurerren. Maar Waigel zou wel graag spelregels in de Unie zien, waardoor 'unfaire fiscale concurrentie' wordt uitgebannen. Waigel: 'De fiscale concurrentie moet fair zijn.'
Volgens Waigel is het niet voldoende om in de Unie afspraken te maken. Immers dan lekt het geld toch nog weg naar landen als Zwitserland. Om de sluizen te dichten zouden alle landen van de Organisatie voor Economische Samenwerking en Ontwikkeling mee moeten doen. Waigel kondigde aan dat hij in februari met een eigen voorstel komt voor belasting op brandstof.
Minister Zalm, die de Ecofin - de vergadering van de Europese ministers van Financiën - voorzat, is ook voorstander ervan om 'fiscale loopholes' te bestrijden. Maar anderzijds wenst hij de beleidsvrijheid van Nederland niet te frustreren.
Hij gaat wel onderzoeken of de banken zich schuldig maken aan 'uitlokking tot belastingontduiking'. Vooralsnog blijft hij de banken beschouwen als 'heren van stand'.
Overtreding van de code is de Belgische Fortis-dochter Nationale Maatschappij voor Krediet aan de Nijverheid (NMKN) op een standje komen te staan van De Nederlandsche Bank. De centrale bank vindt dat NMKN haar boekje te buiten is gegaan door zich vorige week in een advertentie tot Nederlandse spaarders en beleggers te richten.

