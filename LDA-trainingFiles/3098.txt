	Niet steeds in je eentje de charisma-kachel stoken
	'ALS JE EEN breed talent hebt, en je vult het niet in, dan ben je het doodschoppen niet waard.' Louis van Dijk lacht erbij, want de 55-jarige pianist loopt nog altijd over van levensvreugde en enthousiasme, maar het gaat hem aan z'n hart. Hoewel hij nu één tournee lang samen met trompettist Jarmo Hoogendijk en saxofonist Ben van den Dungen stukken uitvoert van jazz-aartsvader Jelly Roll Morton, moet hij er niet aan denken voortdurend jazz te moeten spelen. Hij wordt er soms om bekritiseerd dat hij ook licht klassiek brengt, easy listening of cabaret, maar hij kan veel, en hij wil daar mensen gelukkig mee maken, want er zijn maar twee soorten muziek, goede en slechte.
'Ik speel met evenveel plezier met Daan Wayenberg, Jan Vayne, Elly Ameling, Michel Legrand of Conny Stuart, die ik begeleid heb bij haar laatste theaterprogramma. Ik vind het evenveel waard, ik doe het met evenveel liefde, en dat kun je horen. Ik houd van samenwerken met verschillende mensen, en die voeden en stuwen, want als je naar elkaar toe moet, speel je beter. Het is ook minder vermoeiend, want niet in je eentje die charisma-kachel hoeven te stoken, dat scheelt in het energieverbruik.
'En ik wil een handreiking maken naar een groter publiek, waardoor je later iets aan ze kwijt kunt wat meer diepgang heeft. Ik ben er gelukkig mee dat zo'n groot publiek van me houdt, al 35 jaar. Het beroerde is dat als je dat allemaal doet, en er nog goed in bent ook - ik kan het ook niet helpen - dat er dan in Nederland mensen heel nerveus van je worden. Die vinden dat je alleen maar dit of dat mag spelen. Want alles is klein hier, en als je niet oppast denk je ook dat het klein is wat jíj doet. Je moet leren dat het onzin is om voorzichtig te praten over wat je kunt.
'Ik kan een aantal dingen helemaal niet, maar een aantal andere dingen ontzettend goed. Dat mag je dus niet van jezelf zeggen. Ik hoorde een keer een uitspraak van Marthe Röling, een kunstenares die ik erg bewonder: ''Ik vind dat ik prachtig werk maak en hele mooie benen heb, dus ik ben wel tevreden met mezelf.'' God wat heerlijk, wat bevrijdend. Eindelijk iemand die niet zegt ''Ach, ik doe m'n best, het is niet zo belangrijk''.'
Ondanks het springlevende geloof in eigen kunnen was Van Dijk lichtelijk opgelaten toen bleek dat Ben en Jarmo de groep voor het Morton-project de Louis van Dijk Superband hadden genoemd. 'Het is natuurlijk enig dat jonge honden eindelijk weer eens respect tonen voor oude rotten, maar zij hebben die stukken uitgezocht en gearrangeerd. En op één keer na, op de radio, ook alweer duizend jaar geleden, had ik nooit bewust muziek van Morton gehoord.
'Ach, het is een kapstok, we streven niet naar authenticiteit. Ik ben wel dol op oude jazz, vooral op stride piano, met die walking bass in de linkerhand, van die kerels die in hun eentje konden entertainen. Teddy Wilson, en de grootste van allemaal, Art Tatum. Dat is nu nog relevant, het zit allemaal met de navelstreng aan elkaar vast, via Ellington en Monk.
'Er kwam een keer een journalist van het Amerikaanse jazzblad Down Beat bij Duke Ellington, en zei dat hij zo vereerd was, want hij zat tegenover een van de grootste jazzmuzikanten. Toen zei Ellington, en dat is bijna mijn credo: ''Jazzmuzikant? Dat wist ik niet. Ik dacht dat ik muzikant was.'' Ik heb vijftien jaar lang jazz gespeeld met mijn trio, Jacques Schols op bas en John Engels op drums. Het was fantastisch, we hebben mensen begeleid als Dizzy Gillespie en trompettist Thad Jones, die zo blij was met mijn spel dat hij bij me op schoot kwam zitten. Maar ik was ook blij als we tussendoor iets anders deden, zoals Ramses Shaffy begeleiden, want alleen maar jazz, dan verzand ik al snel.
'De jazz is overigens bijna kapotgemaakt door al die puristen die het entertainment eruit willen halen. Alleen maar voor jezelf en je vrienden honderd chorussen improviseren, vind je het gek dat de zaal dan leegloopt. Ik zag Dizzy ooit optreden, met zijn big band, in een smokingjasje van goudlamé, heerlijk. James Moody had net zo'n mooie fluitsolo gespeeld dat Johnny Engels en ik met tranen in de ogen tegen elkaar aan lagen. Toen ging Gillespie een beetje geintjes maken, en zo'n purist in de zaal riep: ''Music please, no talking.'' Dizzy liep naar de microfoon en zei ''What was that? I couldn't understand it. Must be some African dialect.'' Ik denk dat ik daarmee wel genoeg gezegd heb. Jazz is ook amusement, God zij geloofd en geprezen.
'Door die nadruk op egotripperij in de jazz zijn de akkoorden van de oorspronkelijke stukken vaak ook zo gladgestreken door solisten die lekker hard willen doorlopen, dat je de song die Cole Porter of zo ooit schreef er niet meer in terughoort. Dat kan bij Jelly Roll Morton niet, daar is die muziek te hoekig voor. Je hoort dat hij nog net tussen ragtime en jazz inzat. Hoewel hij een jazztiming had, schreef hij veel uit, met vaak klassiekerige rondo-vormpjes.
'Ben en Jarmo zijn enthousiaste jongens die spelen als duivels, en dat is goed want als je zoveel talent hebt, moet je dat laten zien. Zij hebben vooral de stukken uitgezocht waarin we onszelf kunnen zijn, dus met niet te veel verschillende segmentjes. Echte tunes zijn het, en bluesnummers, dingen als Wild Man Blues, Chicago Breakdown en Wolverine Blues.
'Nog een beperking van jazz is dat, als het thema eenmaal is gespeeld, er niks meer gebeurt. Er komt geen nieuw materiaal bij. Je hoeft inderdaad niet alleen te improviseren op akkoordenschema's, maar dat is de enige manier die voor mij werkt. Vrij door elkaar heen toeteren vind ik van alle kanten onverdedigbaar, dat heeft iets masturberends. Er zijn mensen voor, die vinden dat fijn. Maar ik hou ervan verzorgde muziek af te leveren, en er zijn erg veel mensen in de zogenaamde avantgarde waarvan ik uit ervaring weet dat ze nog geen blues kunnen spelen.
'Kijk, ik vind alles leuk om te doen, dus toen het Bimhuis me in 1989 vroeg om met de experimentele pianist Leo Cuypers het seizoen te openen, zei ik ja. Ik heb totaal geen affiniteit met Leo's muziek, maar ik vind hem zo ongelooflijk sympathiek, dat ik zei: ''Jij speelt gewoon wat je voelt dat je moet doen, dan haak ik er wel op in. Want, al zeg ik het zelf, ik hoor alles. Clusters, maakt allemaal geen bal uit.'' Ik heb vreselijk gelachen. Want op zich is het wel boeiend, zo'n botsing tussen twee soorten muziek, maar ik kan er echt niet serieus bij blijven.
'Ik hou nu eenmaal van muziek voor mensen, ik moet er emotionele klimhaken in kunnen zetten, want als ik niet geraakt word, kan ik er niks mee en is het Einde Oefening. Klassieke muziek na Stravinsky zegt me meestal ook weinig, op een paar uitzonderingen na. Ik ben weg van het werk van de Nederlandse componist Tristan Keuris, die vorig jaar veel te vroeg overleden is. Later hoorde ik dat hij door de avantgardistische gemeente nooit geaccepteerd werd. Toen begreep ik opeens waarom ik het mooi vond, ha ha.
'Als ik het echt voor het zeggen heb, dat zal je verbazen, dan wil ik nog eens twee weken in clubs spelen met een ritmesectie waar je helemaal gek van wordt, Ron Carter op bas en Tony Williams op drums. Gewoon, om te kijken hoe ik daarop blijf drijven, en om dat sfeertje van die clubs te proeven, want dat heb ik nooit meegemaakt. Afzien, spelen ''van tien tot ziens''.
'Misschien dat het iets louterends heeft. Toch weer het calvinisme uit mijn jeugd. Maar als het publiek gelukkig is, ben ik gelukkig, en ''wees blijde met de blijden'' staat ook in de bijbel. Mijn gelovige ouders waren bang voor de boze wereld, kun je nagaan hoe ze schrokken toen ik jazz ging spelen. Alsof ik in een poel van zonde terecht zou komen. Wat godzijdank ook gebeurd is.'
Louis van Dijk Superband speelt Jelly Roll Morton: 1 februari, Concertgebouw, Amsterdam. 7 februari, Gemeentehuis, Houten. 17 februari, Popular, Rotterdam. 20 februari, Vredenburg, Utrecht.

Foto
	Louis van Dijk FOTO WIM RUIGROK - DE VOLKSKRANT

