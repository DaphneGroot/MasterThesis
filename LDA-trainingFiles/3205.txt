	Rauwe, weerbarstige, primitieve joodse blues
	Tzadik On Tour. Bimhuis, Amsterdam.
Tzadik is een van de platenlabels van John Zorn, de voorman van de New-Yorkse, stijlen en culturen door elkaar prakkende alleseters. Hoewel het label aanvankelijk opgericht heette te zijn voor 'Radical Jewish Culture', brengt het veel meer uit dan geijkte klezmer-jazz.
Het mini-festival Tzadik on tour presenteerde drie trio's die voor Tzadik hebben opgenomen. Verder hadden ze weinig met elkaar te maken, al dook n muzikant in twee ensembles op. Met vernieuwing of originaliteit hadden ze ook niet altijd veel van doen.
Wie wel onder de oorspronkelijke noemer van het label viel was Anthony Coleman, een vooral als keyboardspeler bekend geworden muzikant. Hij trad aan met een pianotrio, genaamd Sephardic Tinge genoemd. Een verwijzing naar de 'Spanish Tinge', het vleugje Spaanse of Latijnsamerikaanse muziek dat jazz volgens Jelly Roll Morton moest hebben. Voor zover hij zich met joodse wortels bezighield richtte Coleman zich op het Sefardische erfgoed, van de joden in Spanje.
Hij gebruikte er vooral de kronkelige, weemoedige melodien van, met een hoog, klaaglijk stemmetje meegeneuried. Verder bleek hij open te staan voor alle flarden muziek die naar hem toe waaien als hij in New York zijn hoofd uit het raam steekt. Personal Mythology heette een van zijn stukken, waarin invloeden van Alban Berg en de Cubaan Arsenio Rodriguez waren verwerkt, enkel en alleen omdat Coleman naar allebei luistert.
Thelonious Monk zet hij vast ook vaak op, want niet alleen speelde hij diens Bye-Ya bijzonder stijlvast, zijn nogal primitieve pianotechniek had veel met Monk te maken. Het trio speelde rauwe, emotionele muziek, met veel wringende tegenritmes en over de maatstrepen heen vliegende uithalen. Joodse blues en latin van een weerbarstige maar imposante persoonlijkheid.
De overige twee groepen toonden veel minder persoonlijkheid. De ritmeboxen van Ikue Mori, de bas van Kato Hideki en de gitaar van Jim Plotkin vormden en brachten Death Ambient, met knappe en sfeervolle manipulaties van elektronisch en natuurlijk geluid, maar met alle bekende elementen van het genre. Zoemende bas-ostinato's, effecten uit film noir-soundtracks, verschuivende wolkenpartijen, dit alles voorspelbaar uitmondend in een platwalsende climax.
Hideki baste ook bij Dying Ground, de groep van violist Eyvind Kang. Drummer Grant Calvin Weston had het grootste drumstel van de avond en de argwaan die dit opriep bleek terecht: de muziek was belegen stadionrock met een Sugarcane Harris-achtige elektrische viool, vol slecht verteerde brokken Led Zeppelin, Cream en Hendrix, die voor een twintiger misschien heftig klinken, maar voor alle anderen nogal mal.
Frank van Herk

