	Singles?
	Winnie Wendorff van het Gooisch Party Centrum, organiseert elke zaterdag avonden voor singles (30+): 'Die vergrijzing zie ik niet. De gemiddelde leeftijd is hier 40, 45 jaar. Het wordt niet lastiger als je ouder wordt. Wel worden mensen steeds kritischer. Onhandiger zijn mensen vooral direct nadat hun huwelijk is stukgelopen. Maar over het algemeen zijn het heel vlotte mensen, hoor. Onze avonden zijn populair omdat ze anders zijn, niet dat veilingidee. Er wordt zo spastisch gedaan over alleenstaanden. Mensen plakken er gelijk zo'n labeltje op. Het zijn gewoon gezellige avonden uit.'
Robbert van der Vos (35), sinds kort weer vrijgezel: 'Ik geloof niet in die avonden voor alleenstaanden of extra naar de disco gaan. Dat werkt niet. Tot nu toe ben ik mijn vriendinnen gewoon bij toeval tegengekomen. Hoewel, soms leek het meer het noodlot. Jagen heeft geen zin. Je kunt niet verwachten dat je op terreinen waar je normaal nooit komt ineens iemand opduikelt. Hoogstens ga je wat vaker naar de kroeg, omdat je een wat minder ingevuld leven hebt. Maar ik verwacht niet in een disco een postfeministisch slonsje op academisch niveau zonder kampeerwens te vinden. Want dat zoek ik.'
Iteke Weeda, sociologe en hoogleraar emancipatievraagstukken: 'Ik denk wel dat het moeilijker wordt als je ouder wordt. Mensen die een relatie hebben, verleren vaak hun flirtgedrag en als dan de relatie uitgaat, kunnen ze het niet meer. Als je naar contactavonden gaat, kun je niet verwachten dat het er opeens weer is. Ik denk niet dat het in tegenspraak is met wat ik in de jaren tachtig schreef over de opkomst van vriendschapsnetwerken. Dit onderzoek gaat over een specifieke groep die toch vrij wanhopig op bepaalde plekken op zoek gaat naar een relatie. Contactadvertenties en ontmoetingsavonden zullen dan waarschijnlijk juist niet tot relaties leiden, maar je houdt er waarschijnlijk wel waardevolle vriendschappen aan over. Het kon zelfs wel eens zo zijn dat als je niet meer echt zoekt, dat je dan meer kans hebt een stabiele relatie te vinden die bevrediging schenkt. Maar of je dan naar zulke avonden gaat. . .'
M. Folkerts van Stichting Date in Alkmaar: 'De meeste mensen die uitgaan doen dat tussen hun 18de en 28ste. Onder de mensen die daarna nog alleen uitgaan, zijn veel zuiplappen enzo, het heeft dan vaak nog zo weinig niveau. Voor ouderen is dat toch een probleem. Mensen vragen wel eens hoe ze iets moeten aanpakken. Nee, vrouwen hoef ik meestal niet te adviseren. In de groep tussen 25 en 50 is er een duidelijk mannenoverschot, dus die vrouwen komen wel aan hun trekken. In de groep boven de 50 is er juist een vrouwenoverschot. Mannen die boven hun 50ste scheiden, binden zich meteen aan de eerste de beste vrouw die aardig tegen ze is. Vrouwen kunnen beter alleen zijn en denken wel tien keer na voordat ze weer met iemand in zee gaan.'
Joop Teubner, organiseert zeilcursussen voor singles op de Friese Meren: 'Samen zeilen is denk ik geschikter om iemand tegen het lijf te lopen dan zo'n alleenstaandenavond. Het is ongedwongener. De meesten komen niet met die bedoeling, hoor. Of misschien doen ze dat wel, maar dan druipt het er in elk geval niet vanaf. Het gaat gewoon om nieuwe contacten opdoen. Dat ik adverteer voor reizen voor singles heeft vooral een commercile achtergrond. Ik zag er wel een gaatje in. Die alleenstaanden vormen toch een groeiende groep.'
Uit een advertentie voor Delta Life, een nieuwe levensverzekeringsvorm: 'Het is niet iedereen gegeven om meteen de ideale partner te vinden. In romans en films is het meestal gelijk raak. Vlinders, rozegeur en maneschijn. In het gewone leven wil het nog wel eens liefde op het tweede, derde, en wat ons betreft zelfs negende gezicht zijn. Al kan dat behoorlijk in de papieren lopen.'
Psychologe P. Douqu, relatietherapeute in Utrecht: 'Alleenstaanden komen doorgaans niet naar de praktijk. Velen denken dat je alleen maar over problemen met relaties mag praten als je een relatie hebt. Zo blijft het een vreselijk taboe. Als mensen toegeven advertenties te plaatsen of zo'n avond te bezoeken, dan denken ze dat ze afval zijn, overschot. Ontzettend veel mensen worstelen er mee, en niemand durft het te zeggen. We houden elkaar gewoon voor de gek. Waarom zou het een schande zijn om geen partner te hebben?'
Robin Gerrits

