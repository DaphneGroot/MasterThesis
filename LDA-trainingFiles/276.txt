	Vitaliteit eiken in Nederlandse bossen gaat achteruit
	Van onze verslaggever
AMSTERDAM
De gemiddelde vitaliteit van de Nederlandse bossen op zandgronden is in 1996 ongeveer gelijk gebleven aan die in 1995. Het aandeel weinig en niet vitaal bos bedraagt 24 procent. In het oosten en zuiden van het land bleef de vitaliteit ongeveer gelijk, in het midden en het noorden leek die te verslechteren. Achteruitgang toonden de eik, de Corsicaanse den en de Douglasspar, terwijl de grove den verbeterde.

Dit blijkt uit het jaarlijkse vitaliteitsonderzoek dat wordt uitgevoerd door het Informatie- en Kenniscentrum (IKC) van het ministerie van Landbouw, Natuurbeheer en Visserij (LNV). Een deel van het resultaten is gepubliceerd in het blad Bosbouwvoorlichting.
Het vitaliteitsonderzoek kent sinds 1995 een nieuwe opzet. Meer dan vroeger wordt nu geprobeerd de oorzaken van verbetering of verslechtering te achterhalen. Daarvoor worden minder bomen beter onderzocht. De achteruitgang van de eik kan nu worden verklaard uit vreterij door de kleine wintervlinder. Hier en daar heeft ook de eikenprocessievlinder schade aangericht.
De verzuring van de bosbodems lijkt niet door te zetten. De onderzoekers concluderen dit uit het gegeven dat de zuurgraad van de humuslaag gelijk is gebleven en van de bodem daaronder licht is gedaald. Uit het voorkomen van stoffen als aluminium, kalk, kalium en ammonium blijkt dat het wortelmilieu tussen 1990 en 1995 is verbeterd.
Het onderzoek bevestigt de conclusies die in de Milieubalans van 1996 werden getrokken, namelijk dat er minder stikstof en zwavel in de bladen en naalden komt. Het percentage bos met veel stikstof was in 1995 duidelijk lager dan in 1990. Maar desondanks bevatten de meeste bomen nog steeds een overmaat aan stikstof.
Daarentegen hebben veel bomen op de zandgronden gebrek aan fosfor. Dat verschijnsel doet zich al sinds de jaren tachtig voor.  Het gehalte aan kalium en magnesium was in 1995 beter dan in 1990.
Ook uit het onderzoek van Natuurmonumenten, in oktober vorig jaar gepubliceerd, bleek dat de vitaliteit van de eiken achteruitgaat. Dit werd in dit onderzoek geweten aan drie insectensoorten.


