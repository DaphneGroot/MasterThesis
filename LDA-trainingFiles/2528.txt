	Krappe arbeidsmarkt drijft banksalarissen op
	Van onze verslaggever
AMSTERDAM
Tekorten op de arbeidsmarkt in de banksector leiden daar tot sterk oplopende salarissen. Al bijna de helft, 45 procent, van de bankemploys is nu ingedeeld in de hoogste functieschaal. Veel werknemers maken snel promotie of krijgen 'arbeidsmarkttoeslagen'. Dit zegt voorzitter J. Ruiter van de werkgeversvereniging voor het bankbedrijf.
De tachtig banken in Nederland voorzien een forse looneis bij het cao-overleg in 1998. De huidige cao, die 1 januari 1995 inging en loopt tot april 1998, voorziet in slechts 2 procent loonsverhoging. De recordwinsten van de banken leiden tot extra druk op de looneis. De FNV Dienstenbond kondigde onlangs al aan dat de leden een flinke loonsverhoging zullen eisen.
Niet voor alle functies in de bankbedrijven geldt een tekort. Vooral de commercile vacatures blijken lastig te vervullen. De arbeidsmarkttoeslagen, die moeten verhinderen dat andere bedrijven mensen wegkopen, zijn steeds tijdelijk.
De loonstijging is in de lopende bank-cao zo beperkt door de invoering van de flexibele, gemiddeld 36-urige werkweek op 1 oktober 1996. De arbeidsduur werd zo - tegen gelijkblijvend salaris - 6,9 procent verkort. Mede hierdoor is voor het eerst sinds 1990, het eerste jaar van de fusiegolf tussen banken en verzekeraars, de werkgelegenheid bij de banken weer gestegen. In 1996 groeide de werkgelegenheid met 3500 arbeidsplaatsen tot 107 duizend. Volgens de werkgevers wordt de stijging ook veroorzaakt aan toename van het werk zelf.
Bijna 40 procent van de verkorte arbeidsduur is volgens de werkgevers opgevuld door nieuwe werknemers. 'Per bank loopt deze herbezetting erg uiteen. Bij de Postbank is die vrijwel 100 procent. Maar daar gaat het dan ook om productie in ploegendiensten die vervuld moet worden. Bij andere banken ligt dat weer anders', zegt Ruiter. Van alle fulltimers werkt 86 procent daadwerkelijk 36 uur per week. De rest werkt langer.
Ondanks de arbeidsduurverkorting blijft de werkgelegenheid in eenvoudiger functies krimpen. In de onderste loonschalen daalde het aantal banen met 420 tot 5290. Volgens Ruiter stromen veel werknemers van de eenvoudige banen naar middelbare functies.

