Oma Duck.
Dora Duck-Prul (Engels: "Grandma Duck" ofwel Elvira Coot, haar eigenlijke naam), door iedereen meestal Oma Duck of kortweg Oma (wel met hoofdletter) genoemd, is een eend uit de fictieve wereld waar onder andere Duckstad en Gansdorp in liggen.
Oorsprong en geschiedenis.
Ze is bedacht door Disney-tekenaar Al Taliaferro. Hij introduceerde haar in 1940 eerst als een foto, en op 27 september 1943 ook als personage in een krantenstrip. Taliaferro liet zich voor het personage inspireren door zijn eigen schoonmoeder, Donnie M. Wheaton. Ook in strips van de Amerikaanse tekenaar Carl Barks keert Oma Duck regelmatig terug. In de jaren tachtig is het voornamelijk de Nederlandse striptekenaar Carol Voges die zijn bijdrage levert met strips over Oma Duck en Gijs Gans, soms vergezeld van de twee muizen Tom en Pieter.
Oma Duck draaft ook op in de tekenfilm "This is Your Life, Donald Duck" (1960), waar haar stem werd ingesproken door de Amerikaanse stemactrice June Foray.
Over het personage.
Oma Duck woont op een vrij grote boerderij een eindje buiten Duckstad, waar zij een ijverig bestaan heeft. Ze woonde er eerst samen met haar man Willem Duck, later alleen.
Niet alleen zorgt zij voor de kippen, varkens en andere dieren en werkt zij op het land, zij is ook goed in het bakken van taarten. Ze is echter erg ouderwets, en heeft een hekel aan moderne hulpmiddelen. Zo doet ze bijvoorbeeld nog vrijwel alles met paard en wagen, en heeft een oude auto (een Detroit Electric), als vervoermiddel.
Knabbel en Babbel zijn ook graag op visite op de boerderij, omdat er vaak eten voor ze te vinden is. Zij zijn doorgaans niet uitgenodigde en onopvallende gasten, maar oma Duck vindt het zelden erg als zij er zijn. Ook de muizen Tom en Pieter wonen in sommige verhalen op de boerderij.
Oma Ducks knecht, Gijs Gans, is liever lui dan moe en doet vrijwel iets anders dan slapen en eten. Gijs is zelf een achterneef van Oma Duck en daarom houdt ze hem voornamelijk uit loyaliteit toch in dienst.
Regelmatig komen Kwik, Kwek en Kwak bij Oma Duck op de boerderij logeren. Maar ook andere familie komt graag bij Oma Duck langs, zoals Lizzy, Juultje en Babetje.
Oma Ducks buurman is de uiterst chagrijnige Boer Bietstra.
Familie.
Over Oma Ducks familiebanden met de andere Ducks bestaan verschillende versies. Volgens de officiÃ«le Duck-stamboom bedacht door Carl Barks is Oma Duck de kleindochter van Cornelis Prul en de dochter van Theodoor Prul. Ze heeft met haar man drie kinderen gekregen, Driekus Duck (de vader van Diederik Duck), Trijntje Duck (de moeder van Guus Geluk), en Woerd Snater Duck (de vader van Donald en Dumbella; in dit geval is Oma Duck dus de overgrootmoeder van Kwik, Kwek en Kwak.)
Net als bij veel andere personages van Disney hebben andere auteurs echter geregeld hun eigen draai gegeven aan Oma's familie. In veel verhalen uit Europa wordt de indruk gewekt dat Dagobert Duck en Oma Duck broer en zus zijn. De serie "De jonge jaren van Oom Dagobert" (van Keno Don Rosa) spreekt dit tegen en volgt de versie van Carl Barks; hierin zijn Dagoberts zussen Doortje en Hortensia (Donalds moeder) en wordt Hortensia Duck later de schoondochter van Oma Duck. Dagobert en zijn twee zussen ontmoeten Oma Duck en haar gezin hier in "De miljardair van Somber Moeras". Woerd Snater en Hortensia Duck worden hier verliefd op elkaar en trouwen later.
