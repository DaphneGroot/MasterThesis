Afula.
Afula of Afoela (Hebreeuws:) is een stad in de vlakte van Jizreël in Noord-Israël.
De plaats ligt te midden van landbouwgebied, tussen Jenin op de Westelijke Jordaanoever en Nazareth in Laag-Galilea. In 2013 telde Afula ongeveer 42.770 inwoners.
Mogelijk lag de plaats Ofel, die in het Bijbelboek Richteren wordt genoemd, op ongeveer dezelfde plek als het huidige Afula. Het woord "ofel" betekent "(vesting)toren". De kruisvaarders bouwden hier de burcht La Feve. Saladin stichtte hier een plaats die Al-Affulah heette, en die later Al-Fulah werd genoemd, maar die rond het begin van de twintigste eeuw ophield te bestaan. De moderne stad werd in 1925 door immigranten uit de Verenigde Staten gesticht.
Bij archeologische opgravingen zijn vondsten gedaan uit de Kanaänitische en de vroeg-Israëlitische tijd.
Mede doordat Afula dicht bij Jenin ligt, zijn er door de jaren heen diverse aanslagen gepleegd in en nabij de stad. In 1994 werd hier de eerste Palestijnse zelfmoordaanslag op een autobus op Israëlisch grondgebied gepleegd, waarbij 8 mensen om het leven kwamen en 50 mensen gewond raakten.
