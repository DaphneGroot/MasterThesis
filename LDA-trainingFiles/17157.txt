Georgisch.
Het Georgisch (ქართული ენა, "Kartoeli Ena") is een taal die behoort tot de Zuid-Kaukasische of Kartvelische taalfamilie. Het is de officiële taal van de republiek Georgië.
Het Georgisch is met ruim 7 miljoen sprekers de grootste Zuid-Kaukasische taal. Het is de tweede taal van alle sprekers van andere Zuid-Kaukasische talen (Mingrelisch, Lazisch en Svanetisch) in Georgië en bovendien de enige die over een gestandaardiseerde schrijftaal beschikt. Deze schrijftaal gebruikt een eigen, volledig fonematisch alfabet: alle vijf de klinkers en 28 medeklinkers beschikken over een eigen letterteken. Dit Georgische alfabet of "Mchedroeli" dateert uit de 10e eeuw, maar heeft oudere voorlopers.
Klankbestand.
Het Georgisch kent 28 medeklinkers of consonanten. Een opvallend aspect van het Georgisch is het voorkomen van geglottaliseerde consonanten. Verder kunnen in het Georgisch zeer uitgebreide medeklinkerclusters voorkomen. Ook in kleinere clusters kunnen eigenaardige combinaties optreden, zie bijvoorbeeld de plaatsnamen Tbilisi en Mtkvari.
Tegenover het uitgebreide bestand aan medeklinkers staan slechts vijf klinkers: a, e, i, o en u.
Morfologie en syntaxis.
Het Georgisch is een agglutinerende taal. De taal kent geen grammaticaal geslacht en geen lidwoorden, maar wel achterzetsels in plaats van voorzetsels. Tot de zeven naamvallen behoort de ergatief, hoewel het gebruik van deze naamval zich beperkt tot de verleden tijd (aorist).
