Arrondissement.
De term arrondissement komt oorspronkelijk uit het Frans en betekent letterlijk "afronding". Het slaat op een onderdeel van het grondgebied van de staat, dat wordt opgedeeld om administratieve of bestuurlijke redenen. Elk arrondissement is een ambtsgebied van colleges en ambtenaren.
Nederland.
Arrondissementen in Nederland zijn de gebieden die onder de bevoegdheid van
een specifieke rechtbank vallen die daar haar hoofdzetel heeft. Per 1 april 2013 kent Nederland 11 arrondissementen, die weer zijn geclusterd in 4 ressorten, met een gerechtshof. De grenzen van de arrondissementen volgden tot 2013 in grote lijnen die van de provincies.
Een vergelijkbare bestuurslaag in sommige delen van Nederland was voorheen de plusregio.
Na de inlijving van het Koninkrijk Holland bij Frankrijk in 1810, was Nederland van 1811 tot 1814 ook onderverdeeld in bestuurlijke arrondissementen.
België.
Arrondissementen in België zijn onderverdelingen van provincies zoals bedoeld in artikel 6 van de Grondwet. Bij de oprichting van België werden ze "districten" genoemd. Deze benaming bleef overeind in Luxemburg nadat het afsplitste van België, maar enkele jaren later werd de Belgische onderverdeling hernoemd naar "arrondissementen".
De 43 bestuurlijke arrondissementen vormen een administratieve indeling van de provincies. De arrondissementscommissaris is een ambtenaar; hij "bestuurt" niet. Hij vertegenwoordigt de provinciegouverneur. Voor een overzicht van de bestuurlijke arrondissementen, zie de lijst van Belgische gemeenten naar bestuurlijke indeling.
De 12 gerechtelijke arrondissementen zijn territoriale bevoegdheidsgebieden waar de rechtbanken hun zetel gevestigd hebben.
De kiesarrondissementen waren tot voor kort de kieskringen voor de federale parlementsverkiezingen voor de Kamer van Volksvertegenwoordigers en de Senaat. Sinds 2003 vallen de Kiesarrondissementen voor de kamer samen met de provincies, behalve in Vlaams-Brabant waar dit pas na de splitsing van de kieskring Brussel-Halle-Vilvoorde in 2012 het geval werd.
Voor de verkiezingen van het Vlaams Parlement worden de 5 Vlaamse provincies als kieskring gebruikt.
Canada.
In de Franstalige Canadese provincie Quebec wordt de term "arrondissement" gebruikt voor wat in Nederland een stadsdeel of deelgemeente zou heten en in België een "district" of "stadsdistrict". Bijvoorbeeld, de steden Quebec en Montreal zijn verdeeld in zeven respectievelijk negentien arrondissementen. Engelstalige bewoners gebruiken de term borough voor deze stadsdelen. Een arrondissement kan uit één of meerdere wijken bestaan.
Frankrijk.
In Frankrijk worden de onderdelen van departementen (provincies) arrondissementen genoemd.
De gemeenten Parijs, Lyon en Marseille zijn verdeeld in zogenaamde gemeentelijke arrondissementen.
