Universiteit van Cambridge.
De Universiteit van Cambridge in de Engelse stad Cambridge is een van de oudste en bekendste universiteiten in het Verenigd Koninkrijk en de wereld.
Geschiedenis.
De Universiteit van Cambridge werd in 1209 gesticht door studenten uit Oxford die uit onvrede met de lokale bevolking besloten te verhuizen. De Universiteit van Cambridge en de Universiteit van Oxford worden gezamenlijk ook wel (informeel) aangeduid met "Oxbridge".
De universiteit bestaat uit 31, tot op zekere hoogte onafhankelijke, colleges welke vaak om een centraal plein of grasveld zijn gebouwd waar docenten en studenten intern verblijven. Ieder college is apart gesticht door een rijke weldoener of vorst. Van de 31 colleges, zijn er 3 die alleen vrouwen toelaten en twee die alleen "postgraduate" studenten aannemen, m.a.w. op masters- of doctoraatsniveau.
Ter gelegenheid van het 800-jarig bestaan in 2009 organiseerde de universiteit in dat jaar een reeks evenementen rond de universiteit en zijn beroemdste alumni (onder wie John Milton, Isaac Newton en Charles Darwin). Op het einde van het jaar werd het Empire State Building in New York lichtblauw verlicht als afsluiting van de festiviteiten.
Onderwijs.
Historisch gezien heeft Cambridge een ijzersterke academische reputatie. Volgens UCAS, het Engelse systeem voor applicaties van studenten, zijn Cambridge en Oxford de twee meest selectieve universiteiten in heel Engeland. Er is een speciaal applicatieprogramma voor studenten die aan een van deze twee universiteiten willen studeren.
Dit weerspiegelt zich in de kwaliteit van het onderwijs en het onderzoek. Trinity College alleen al telt 36 Nobelprijswinnaars onder zijn oud-studenten. Ter vergelijking: heel Frankrijk telt ongeveer 50 winnaars. De gehele Universiteit van Cambridge heeft 82 Nobelprijswinnaars onder haar oud-studenten, volgens de meeste tellingen het hoogste aantal ter wereld.
In ranglijsten van de Britse overheid uit 2001 en 2008 werd Cambridge beide keren aangemerkt als de beste universiteit van Engeland. In de Times Higher Education World University Rankings voor de beste universiteiten ter wereld, kwam Cambridge in 2009 op de tweede plaats, na de in het Amerikaanse Cambridge gevestigde Harvard-universiteit. In de wereldwijde QS World University Rankings kwam de universiteit op de eerste plaats in 2010 en 2011, en op de tweede plaats in 2012 na het Amerikaanse MIT.
ESOL.
Een initiatief dat zijn oorsprong in de universiteit kent, is de University of Cambridge ESOL examination. Dit is een serie van examens die de beheersing van de Engelse taal toetst van personen die Engels niet als moedertaal spreken. Wereldwijd nemen jaarlijks 2 miljoen mensen deel aan de examens en het examen wordt in meer dan 130 landen afgenomen.
Alumni.
Bekende namen die hier hun opleiding hebben gevolgd, of hier hebben lesgegeven, zijn Isaac Newton, James D. Watson, Francis Crick, Charles Darwin, John Milton, Stephen Hawking en vele anderen, onder wie ook 15 eerste ministers van het Verenigd Koninkrijk. Op de 800e verjaardag van de universiteit werden Milton, Newton en Darwin aangeduid als de belangrijkste alumni van Cambridge. Darwin en Milton studeerden aan Christ's College, dat wordt gezien als het meest academische college van de universiteit. Newton studeerde aan Trinity College, een van de rijkste colleges in Engeland.
