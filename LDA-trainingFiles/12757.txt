Huế.
Huế is een stad gelegen in centraal Vietnam in de provincie Thừa Thiên-Huế, waarvan het ook de hoofdstad is. De stad heeft ongeveer 340.000 inwoners.
Geschiedenis.
De stad is de oude keizerlijke hoofdstad van Vietnam. Het keizerlijke paleis in de stad is een replica van de Verboden Stad in Peking. Tijdens het Tet-offensief in de Vietnamoorlog is er in deze stad zwaar gevochten tussen Amerikaanse mariniers en het Zuid-Vietnamese leger aan de ene kant en de Vietcong en het Noord-Vietnamese leger aan de andere kant. Bij deze gevechten is het keizerlijk paleis grotendeels vernietigd. Tijdens de bezetting van Hué werden door de NVA massa-executies uitgevoerd waarbij ongeveer 4000 zogenaamde 'witten' (mensen die ervan verdacht werden anticommunistisch te zijn) werden gedood. Na de gevechten werden deze in tientallen massagraven rondom het stadion van Hué teruggevonden.
In 1993 zijn een aantal monumenten in Huế door UNESCO tot werelderfgoed verklaard.
De Internationale Luchthaven Phu Bai ligt circa 15 kilometer ten zuiden van de stad.
