	Zoektocht naar de wilde
	Het is een land waar grote Aziatische houtinkopers en westerse mijnbouwmaatschappijen proberen de plaatselijke bevolking te paaien met kettingzagen en buitenboordmotoren voor hun prauwen. En dat terwijl er stammen zijn die niet eens over telwoorden beschikken, ze kennen hooguit het begrip veel. Intussen kijken landgenoten in grasrokjes via CNN naar de rechtszaak tegen O.J. Simpson.
De Amerikaanse fotograaf Chris Rainier reisde de afgelopen tien jaar acht maal naar de Indonesische provincie Irian Jaya en het onafhankelijke Papoea Nieuw-Guinea en bezocht 24 van de meer dan duizend verschillende stammen. Hij legde rituelen vast die soms al duizenden jaren worden uitgevoerd.
Een selectie van 107 overdonderende foto's verscheen onlangs in boekvorm, Where Masks Still Dance: New Guinea  (Bulfinch Press, circa 105 gulden, ISBN 0-8212-2261-9). De meeste foto's zijn antropologisch van karakter. Ze tonen de broosheid van de culturen. Twee broers en de weduwe (met rouwkap) van de Asmat-stam rouwen om een juist overledene. Bij enkele stammen wordt van naaste verwanten van de overledene een vingerkootje afgesneden als teken van de intieme band.
Af en toe zijn er feesten met prachtige uitdossingen. Een jonge man wiens gezicht is geverfd voor een initiatie-ritueel lijkt als een geest uit het water te rijzen. Het boek is ook een zoektocht naar de wilde, in de romantische zin van het woord. Rainier zocht de Nabi-stam, daarvoor slechts éénmaal bezocht door een buitenstaander, een Indonesische ambtenaar die op de terugweg stierf.
Rainier doorkruiste met zijn helpers een moerassige vallei waarbij zij enkele dagen een plaag van bloedzuigers moesten doorstaan, een ritme van twintig minuten lopen en dan voorzichtig met een mes vijftig bloedzuigers van de huid snijden. Toen hij twee verkenners van de stam trof, liet hij zich ervan overtuigen dat verdergaan een bedreiging voor hem en de stam zou zijn.
Voor Rainier lag er een grens aan zijn nieuwsgierigheid: 'Hier bestond een oer-schoonheid die slechts kon voortbestaan als ze ongerept, niet ontdekt en niet uitgelegd zou worden.'

