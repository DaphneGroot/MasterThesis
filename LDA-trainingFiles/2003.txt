	De portefeuille van: Huub Elzerman
	'Op een zwak moment heb ik nog wel eens heimwee naar Philips. Daar was ik als plaatsvervangend hoofd van de persdienst lid van de hoofdstaf. Dat betekende dat je behalve op je salaris ook aanspraak kon maken op een bonusregeling, en dat je twee keer per jaar de mogelijkheid kreeg opties te kopen. Ik kan me nog herinnneren dat collega's zeiden: ''Al moet je het geld bij een bank of bij je tante lenen, k¢¢p die opties. Het verlies is afgedekt en de koerswinst belastingvrij.''
'Moet je nagaan, toen ik in september 1990 bij Philips kwam, was het Philips-aandeel gekelderd tot achttien gulden. Nu staat het aandeel op 148 gulden. Naar mijn gevoel een tikkeltje overgewaardeerd, maar als je toen de moed had gehad te kopen en over stalen zenuwen beschikte ze te houden, zou je nu spekkoper zijn.
'Na drie jaar heb ik deze wondere wereld van Peter Stuyvesant verlaten, om weer journalist te worden. Dat lijkt een financile aderlating, maar in de praktijk valt dat reuze mee. Als directeur-hoofdredacteur van Radio Noord Holland val ik onder de omroep-CAO. Ik verdien ongeveer hetzelfde als een hoofdredacteur van een regionale krant. Dat is ook niet zo gek, want we doen ongeveer hetzelfde werk.
'Met de omroep-CAO is niets mis. De uitloop is te vergelijken met de dagblad- CAO, er is een einde-jaarsuitkering en er zijn goede secundaire arbeidsvoorwaarden. Mijn echtgenote, Petra van Seventer, werkt als presentator-redacteur bij NOS Radionieuws. Zij valt dus ook onder de omroep-CAO. Door dat gecombineerde inkomen kunnen we ons redelijk bedruipen.
'Met aandelen of beleggingen doe ik niks. Ik vind dat journalisten er sowieso verstandig aandoen hun geld, als ze het al hebben, te beleggen in een investeringsfonds. Zij moeten zich niet op de aandelenmarkt begeven. Het risico dat je tegen het verwijt van misbruik van voorkennis aanloopt, is toch al groot.
'Onze belegging heeft uitsluitend betrekking op ons huis in Haarlem. Daar houden we het bij. Een groot goed is dat je tegenwoordig je pensioenbreuk voor een groot deel kunt helen. De pensioenaanspraken die ik heb opgebouwd bij Perscombinatie, ABP en Philips zijn nu ondergebracht bij PNO, het pensioenfonds van de omroepen. Dat is een goed fonds, maar het is natuurlijk een grof schandaal dat de politiek er niet in geslaagd is pensioenfondsen en verzekeraars veel eerder te dwingen mee te werken aan pensioenoverdrachten. Ik kom niet veel verder dan 50 procent.
'In mijn portefeuille zitten zelfs geen schnabbels. Het kan altijd beter, maar ik ben niet ontevreden. Waarschijnlijk omdat ik opgevoed ben met teksten als deze: ''Maar wie rijk willen zijn, vallen in verzoeking, in een strik en in vele dwaze en schandelijke begeerten, die mensen doet wegzinken in verderf en ondergang. Want de wortel van alle kwaad is de geldzucht.'' Dat is uit de eerste brief van Paulus aan Timotheus. Hoelang ik bij Trouw heb gewerkt? Bijna 25 jaar. Je raakt het nooit meer kwijt.'

Peter van den Berg

