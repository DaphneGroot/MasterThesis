	Verscherpte controle op beurs; STE wil wetswijziging voor extra bevoegdheden
	Van onze verslaggeefster
AMSTERDAM
 De Stichting Toezicht Effectenverkeer (STE) stevent af op een conflict met de Amsterdamse effectenbeurs. De STE, waakhond van het ministerie van Financiën op de beursvloer in Amsterdam, wil haar bevoegdheden verder uitbreiden, en wil daarvoor een wetswijziging.

Toen de STE vorige maand een rapport over het functioneren van de controle op de beurs aan minister Zalm van Financiën aanbood, zou zij in een begeleidende brief om wetswijziging hebben verzocht. Uitbreiding van de bevoegdheden van de STE gaat echter ten koste van zelfregulering van de beurs, die sinds de fusie op 1 januari tussen de effectenbeurs en de optiebeurs opereert onder de naam Amsterdam Exchanges (AEX).
G. Möller, sinds 1 januari voorzitter van de AEX, is voorstander van meer beurstoezicht van buitenaf. Toch 'hangt er iets in de lucht', stelt CDA-tweedekamerlid M. Smits. De STE zou op tegenwerking van de AEX kunnen stuiten als deze zich te veel in haar zelfregulering beknot voelt.
Ook PvdA-kamerlid T. Witteveen sluit problemen bij het afgrenzen van de bevoegdheden tussen de AEX en de STE niet uit. 'De beurs zal wel even moeten slikken als de wet wordt gewijzigd', stelt zij.
De STE heeft het afgelopen jaar al een aantal extra instrumenten gekregen om zijn wettelijke taak als toezichthouder op de beurs naar behoren te kunnen uitoefenen. Zo heeft zij meer zeggenschap gekregen over de vergunningen van partijen die op de beurs opereren. Ook de deskundigheid en capaciteit van de organisatie wordt momenteel fors uitgebreid.
Voor het overige is de STE echter nog afhankelijk van de rapportage van de beurs. Deze zorgt voor de reguliere bewaking van de risico's van kapitaaltoereikendheid van deelnemers aan de handel.
De STE zou nu op dit punt nieuwe afspraken hebben gemaakt met de beurs. Daarbij zou zij directe controletaken krijgen op de beursdeelnemers. Wetswijziging zou nodig zijn voor het geval de beurs niet mee zou willen werken.
De AEX zegt geen bezwaar tegen wetswijziging te hebben. 'We hebben afspraken gemaakt en als ze dat wettelijk willen vastleggen, moeten ze dat vooral doen', aldus een woordvoerder van de AEX. Hij ontkende echter dat er nieuwe afspraken zouden zijn tussen de AEX en de STE. 'Het is oude koek.'
Volgens de kamerleden moet het initiatief tot het nemen van maatregelen of het doen van onderzoek op de beurs bij de STE komen te liggen. Smits denkt dat dit het struikelblok wordt bij samenwerking tussen de STE en de AEX. 'Het primaat (tot het doen van onderzoek) ligt bij de STE', zegt hij. En dat is wat de beurs tot nu toe wilde voorkomen.
Ook D66-er Ybema denkt dat de bevoegdheden van de STE moeten worden uitgebreid op het gebied van het signaleren van onregelmatigheden op de beurs: 'Dat spitst zich meestal toe op wannéér de toezichthouder bij een zaak wordt betrokken.'
De woordvoerder van de AEX houdt vol dat het 'beurseigen toezicht' - het financiële toezicht op de handelaren - bij de beurs blijft. In december is afgesproken dat de AEX de risico's van kapitaaltoereikendheid van commissionairs, hoeklieden en banken bewaakt.
Volgens de beurswoordvoerder zou de STE de directe controle niet naar zich toe willen trekken. 'Dat willen ze niet en dat is ook niet de afspraak', zei hij.
Uit een onderzoek van de STE naar de ondergang van de commissionairs Nusse Brink en Regio Effekt in 1993, zou blijken dat de controlemogelijkheden van de STE nog onvoldoende zijn. Daarom zou de wet moeten worden aangepast.
Een bijkomend voordeel van wetswijziging zou zijn dat de minister van Financiën dan ook kan worden aangesproken bij toekomstig falen van het beurstoezicht, aldus Witteveen. Zij maakt deel uit van de commissie Financiën van de Tweede Kamer die verzocht had om een onderzoek door de STE naar de controle die de beurs in 1993 op Nusse Brink heeft uitgeoefend.
De kamerleden zien wel iets in wetswijziging. Zij zijn van plan Zalm daar zo snel mogelijk op aan te spreken. Deze maakt echter geen haast. Volgens een woordvoerder van Financiën kan het nog tot eind januari duren voor de minister met een reactie op het rapport komt.

