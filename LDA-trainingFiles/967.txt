	Melkert vindt werk zaak van Europese Unie
	Van onze verslaggever
AMSTERDAM
Minister Melkert van Sociale Zaken vindt dat de Economische en Monetaire Unie (EMU) moet worden gekoppeld aan een Europees gecoördineerd werkgelegenheidsbeleid. Een werkloosheid van 11 procent in de Europese Unie is niet acceptabel. Dat moet fors omlaag, vindt hij.

Melkert was een van de meer dan veertig sprekers die zaterdag in Amsterdam discussieerden over de toekomst van de EU. De organiserende Nederlandse socialisten in het Europees Parlement noteerden niet alleen dankbaar de uitpuilende zalen, maar stelden ook tot hun verrassing vast dat het vooral jongeren waren - onder wie opvallend veel vrouwen - die hun woordje kwamen doen.
Melkert drukte zich stelliger uit dan Kok. De premier, en voor dit halfjaar voorzitter van de Unie, vindt ook dat de werkgelegenheid een hoge prioriteit moet hebben, maar hij vindt dit primair een taak voor de vijftien lidstaten van de Unie. Kok twijfelt niet aan de noodzaak van het tot stand komen van de EMU, maar hij verbindt dit niet met het vraagstuk van de werkgelegenheid.
In de visie van de minister is het ondenkbaar dat er een stabiele EMU kan bestaan als de werkloosheid blijft oplopen. Europa, zei hij, kan niet volstaan met kennis te nemen van wat straks de Europese Centrale Bank zal doen, maar zal ook een beleid moeten voeren dat dit beleid onderbouwt.
De minister komt hiermee dichter bij de Nederlandse socialisten in het Europees Parlement vrezen dat economische groei en werkgelegenheid ondergeschikt worden gemaakt aan een te monetaristische visie in de EMU. De omvangrijke werkloosheid van 27 miljoen mensen, een op de vijf, tast het vertrouwen van de burgers in de Unie ernstig aan, zeggen zij.
Wie mocht denken dat, na de Britse verkiezingen dit voorjaar, een Labourregering het anti-Europese roer van de Conservatieven zal omgooien, werd uit de droom geholpen door Larry Whitty, de Europees coördinator van Labour. De Britse socialisten houden zich in de verkiezingscampagne angstvalig op de vlakte en proberen alles wat met Europa te maken heeft te mijden. In het Europa van de open grenzen en het vrije verkeer van personen blijven de Britse grenzen gesloten, ook onder Labour. De bewaking van de grenzen is ons grootste probleem, zei Whitty. De controles zullen dus ook onder Labour blijven, geen vrij verkeer van personen dus.
De spreekwoordelijke solidariteit van Nederland met de arme lidstaten is verdwenen nu Nederland netto-betaler aan de Unie is geworden. Staatssecretaris Patijn van Europese Zaken zei het heel stellig. Zeker de eerste tien jaar zal Nederland een hogere bijdrage niet accepteren. Extra geld dat nodig is, vooral voor de nieuwe leden uit Midden-Europa, moet maar komen uit het herschikken van de bestaande fondsen. We moeten zo, zei Patijn, ons concentreren op de 'kernbusiness' van de Unie.
De andere landen denken net zo over hun contributie, verzuchtte Erkki Liikanen, de Europese Commissaris voor begrotingszaken. Als er geen Verdrag van Amsterdam komt, en ook geen afspraken over een gezonde Europese begroting, gaat de uitbreiding als het aan hem ligt niet door.
De Finse commissaris heeft nog een andere voorwaarde voor de komende wijziging van het Verdrag van Maastricht. Als de regeringsleiders niet afspreken voortaan te besluiten met meerderheid van stemmen, zal de uitbreiding van de EU met de Oost-Europese lidstaten evenmin doorgaan. Beslissen bij unanimiteit van stemmen betekent dat één land ieder besluit kan blokkeren. Zo kan de Unie niet verder.
Premier Kok, tot slot, toonde zich gevoelig voor de kritiek van onder meer Nederlandse Europarlementariërs en voormalig Europees Commissaris Andriessen, dat de regering te weinig ambities zou tonen. Ieder voorzitterschap is slechts een etappe op de Europese weg, zei Kok. Niet de Top van Amsterdam is belangrijk, maar hoe Europa in 2005 eruit zal zien. De vraag of de Unie dan vitaler is, groter en meer zekerheid biedt is belangrijker dan ambities.

