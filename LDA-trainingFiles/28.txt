	Schelpdiervisserij botst met natuurfunctie Waddenzee
	Van onze verslaggeefster
Sentina van der Meer

AMSTERDAM
Het wordt tijd dat minister Van Aartsen van Landbouw, Natuurbeheer en Visserij (LNV) een besluit neemt over de toekomst van de Waddenzee, vinden deskundigen. Op papier geldt het gebied als een belangrijk natuurreservaat. Maar omdat het beheer volgens hen te veel wordt overgelaten aan de schelpdiervissers, komt er van natuurbescherming weinig terecht.
'Ziet de minister het grootste wetland van Nederland als natuurreservaat of als visvijver?', vraagt mosselexpert N. Dankers zich af. Dankers werkt voor het Instituut Bos- en Natuuronderzoek (IBN) op Texel. Hij was vorige week met een groot aantal deskundigen aanwezig op een seminar in Groningen, waar over het beheer van de Waddenzee werd gesproken.
Van Aartsen wil pas tegen het einde van het jaar de discussie over de Waddenzee oppakken. Tot die tijd gaat de bewindsman er vanuit dat de vissers zich zorgvuldig van hun taak kwijten.
Het toezicht op de Waddenzee is wel verbeterd. Sinds kort werken de inspectiediensten van Rijkswaterstaat, Natuurbeheer en Visserij nauwer samen. Ze proberen op die manier een beter beeld te krijgen van de verscheidene activiteiten op het wad. Dan is ook beter te zien of visserij werkelijk strijdig is met natuurbehoud, denken de diensten.
Voor de Waddenvereniging en de Vogelbescherming was het seminar in Groningen aanleiding om bij Van Aartsen te pleiten voor een verbod op de visserij op alle droogvallende platen. Onder mossel- en kokkelvissers ontstond daarover verontwaardiging. 'Het doet geen recht aan de zorgvuldige manier waarop we werken', zegt woordvoerder J. Holstein van de kokkelvissers.
Sinds 1993 is een kwart van de Waddenzee verboden terrein voor de schelpdiervisserij. Volgens de milieubeschermers is dat onvoldoende. De visserij brengt volgens hen nog altijd 'onaanvaardbare risico's' mee voor de voedselvoorziening van vogels. Ook het herstel van karakteristieke wadbiotopen als mosselbanken en zeegrasvelden zou door de bevissing onmogelijk worden gemaakt.
Volgens Dankers, die als onafhankelijk deskundige in de Waddenadviesraad zitting heeft, beschouwen vissers de Waddenzee niet als een natuurgebied 'maar als een visvijver'. Dat merkte hij onlangs weer in een gesprek met mosselvissers. 'Zij vonden de vijf mosselbanken die er nu zijn al genoeg voor het ecologisch functioneren van de Waddenzee. Terwijl ik dacht aan een kleine honderd.'
Commerciële exploitatie van een natuurgebied gaat meestal moeilijk samen met het beheer ervan, meent V. de Jonge, zeegrasdeskundige van het Rijks Instituut voor Kust en Zee (RIKZ). 'Een visser denkt eerst aan z'n geld en dan pas aan de natuur, net als een boer.'
'Natuurlijk is een visser in eerste instantie een ondernemer', zegt bioloog M. van Stralen van het Rijksinstituut voor Visserij Onderzoek (RIVO). 'Maar een visser is, net als een boer, geen dief van eigen portemonnee. Hij is zich ook bewust van zijn afhankelijkheid van het gebied waaruit hij de zeedieren vist.'
Th. Piersma van het Nederlands Instituut voor Onderzoek der Zee (NIOZ) op Texel kan zich ontzettend kwaad maken over de vrijheid die de vissers op de Wadden krijgen. 'Ze krijgen alle kansen omdat de overheid zo onduidelijk blijft en nauwelijks regels stelt.'
De vissers hebben tussen 1987 en 1990 bijna alle mossel- en kokkelbanken en zeegrasvelden vernietigd, zegt Piersma. 'Sindsdien is de Waddenzee veel ruwer geworden, omdat de banken en het gras de harde stroming van de zee breken.'
'Ik heb steeds meer het gevoel dat ik voor de gek wordt gehouden. Hoe durven ze dit nog beschérmd natuurgebied te noemen. De Waddenzee is in de tien jaar dat ik hier onderzoek doe, veranderd van een mooi afwisseld landschap met mosselbanken, kreekjes, poelen en zeegrasvelden in een zandbak met een laagje water erop. Daarin kan een mosselbank moeilijk gedijen. Ik ben bang dat het nooit meer goed komt.'
Mosselexpert Dankers beaamt dat de kans op terugkeer van mosselbanken inderdaad erg klein is als de schelpdiervisserij op de huidige manier kan doorgaan. Een mosselbank moet minimaal 25 jaar ongestoord kunnen groeien.
'Dat kan alleen als de overheid duidelijk kiest voor natuurbescherming en de vissers de banken met rust moeten laten. Dan moet bijvoorbeeld geregeld worden dat alleen mosselzaad uit de geulen gevist mag worden. Dan is de kans redelijk groot dat er een bank onstaat.'
Voor de kokkelvissers is er geen uitwijkmogelijkheid naar de geulen. Kokkels kunnen alleen van de platen worden gehaald. Maar dat zijn ook de enige plekken waar de vogels de kokkels als voedsel oppikken.
'Er zijn goede afspraken gemaakt over hoeveel kokkels de vissers moeten laten liggen voor de vogels', zegt Van Stralen van het RIVO. Hij zie geen problemen voor de kokkelsector op het wad. '60 Procent is gereserveerd voor de vogels en als er heel weinig ligt, vissen de kokkelvissers helemaal niet. Zoals het afgelopen seizoen. Toen hadden de meeste kokkels door strenge winter het loodje gelegd. De sector heeft toen besloten niet te gaan vissen.'
Eind dit jaar beziet minister Van Aartsen of het gedeelte van de Waddenzee dat nu is afgesloten voor mossel- en kokkelvissers (26 procent) wordt uitgebreid tot 40 procent. De natuurorganisaties vinden nu al dat dit niet genoeg is. Volgens Piersma van het NIOZ is het drama al geschied: 'Het is allemaal achteraf praten. Je kan alleen nog beslissen met je poten eraf te blijven. En hopen dat het goed komt.'

