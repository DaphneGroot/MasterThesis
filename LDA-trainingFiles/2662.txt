	Handel: als je maar 'boven de stof' staat
	'Goochelen met getallen is niet mijn sterkste kant', weet Gerben Houwer (16). De havo-leerling deed woensdag examen in het vak handelswetenschappen en recht. Hij liep vast op de formules in de test. Die kende hij niet. 'Ik had beter moeten leren, maar boekhouden is nu niet bepaald mijn kopje thee.'
Houwer worstelde met verschillende vragen, waaronder opdracht 23. Die gaat over de Boekenbeurs bv, een handelsonderneming in tweedehands boeken. Aan de hand van enkele financile gegevens moesten de kandidaten de verwachte rentabiliteit van het totale vermogen van het bedrijf in 1997 berekenen.
'Ik vind handelswetenschappen en recht lastig en ook niet echt leuk', vertelt Houwer. 'Maar het is wel goed om zo'n vak in je pakket te hebben. Als je alleen maar makkelijke vakken hebt, word je lui. Dan raak je eraan gewend dat je niets hoeft te doen.'
Economie-docent Waldo Karamat meent dat het examen goed te doen was. 'De vraagstelling was helder en de onderwerpen moeten bekend zijn bij de leerlingen. Als ze het examen toch lastig vonden, komt dat doordat ze het vak als moeilijk ervaren.' Reden daarvoor, zegt de docent, is dat die leerlingen niet 'boven de stof' staan.
'Veel en moeilijk', zo omschrijft Alice Blom (17) het examen. 'Er is geen ander vak waarvoor ik zoveel heb gedaan. We moesten drie dikke boeken doorwerken.' De scholiere zal blij zijn als ze de examens achter de rug heeft. Ze volleybalt in het nationale jeugdteam, maar zette haar trainingen tijdens de examenperiode op een laag pitje.
Haar klasgenoot Gerben Bergstra (17) vond geen enkele vraag gemakkelijk. 'Maar ik wil de logistiek in, dus daarom leek het me wel een nuttig examenvak.'
Niet alle havisten van de RSG in Sneek vonden het een pittig examen. 'Het viel wel mee', meende Haron Altenburg (18). Maar hij is ook de beste van de klas in dit vak, vertellen enkele van zijn klasgenoten. Altenburg: 'Alleen die vraag over annuteiten heb ik overgeslagen, die wist ik niet. Maar die paar punten, dat maakt toch niet uit.'
Jeannine Westenberg

Foto
	Het affiche voor het Landelijk Aktie Komitee Scholieren (LAKS), hier in het Amsterdams Lyceum. FOTO NORBERT VOSKENS

