	'Badgasten zagen niet dat hij echt in problemen was'
	Van onze verslaggever
ARNHEM
Ruim negenduizend recreanten dromden afgelopen zondag samen rond recreatieplas het Hulsbeek bij Oldenzaal om verkoeling te zoeken tegen de tropische warmte. Een van hen kwam niet levend terug. Tussen het gewoel van duizenden zwemmers verdronk een jongen uit de Verenigde Arabische Emiraten, van de kant nagekeken door verblufte toeschouwers.
De jongen was met vijf landgenoten naar het Hulsbeek gekomen. Op een goed moment wilde hij met twee vrienden naar de overkant zwemmen. Op die plaats is de plas 110 meter breed, zegt beheerder W. Waanders. 'Er wordt wel vaker overheen gezwommen, dat is geen enkel probleem.'
Maar voor de jonge Arabier was het kennelijk toch te ver. Halverwege zei hij tegen zijn vrienden dat hij wilde omkeren. Zijn vrienden boden aan om mee terug te zwemmen, maar dat was niet nodig, zei de jongen.
Even later zagen zijn landgenoten die aan de kant waren gebleven dat de zeventienjarige in moeilijkheden was. Hij spartelde en zwaaide met zijn hand. Zonder na te denken sprong een van hen het water in om zijn kameraad te redden. Het lukte hem niet de jongen mee te trekken. Op zijn geroep om hulp werd niet gereageerd vanaf de kant.
De man zwom terug, alarmeerde de dichtstbijzijnde EHBO-post, die Waanders waarschuwde. Waanders belde politie en brandweer en spoedde zich naar de plek waar het ongeluk was gebeurd.
Met een groep van ongeveer twintig omstanders kamde Waanders het water uit. 'Maar het is daar zo diep, dat we niks konden vinden.' Twintig minuten later arriveerden duikers van de brandweer uit Hengelo die de jongen snel vonden. Maar het was al te laat, het slachtoffer was overleden.
De vraag is waarom omstanders niet hebben gereageerd op het hulpgeroep. De politiewoordvoerster nuanceert: 'Het beeld moet niet ontstaan dat duizenden mensen hem zagen verdrinken.' De Arabische jongens lagen op Strand 3. Dat is een rustig stuk, legt Waanders uit. De plas in recreatiepark het Hulsbeek is min of meer S-vormig. De meeste mensen zitten bij Strand 1 en 2. Op Strand 3 liggen vooral jongelui. De omstanders die iets hebben gezien, begrepen niet dat er om hulp werd geroepen. 'Of niemand voelde zich aangesproken. Zo gaat dat.'
De jongens gingen het water in vanaf een plek waar geen beschoeiing is. Daar wordt het wat sneller diep. Voor een goed zwemmer is dat geen probleem, maar dat was de Arabische jongen kennelijk niet, concludeert Waanders.
Vorig jaar verdronk in het Hulsbeek een Turkse man. 'Ook iemand die niet zo goed kon zwemmen.' Als beheerder kun je daar weinig aan doen, zegt hij. 'Ik denk dat de hulp zo snel als maar kon ter plaatse was.'
De verdronken jongen hoorde bij een groepje militairen dat sinds maart wordt opgeleid bij Hollandse Signaal Apparaten in Hengelo. De Arabische Emiraten hebben twee door Nederland afgedankte S-fregatten gekocht. Signaal heeft daar afweer- en radarsystemen op gemonteerd, en leert de Arabische militairen daarmee omgaan.

