Schaamhaar.
Schaamhaar is beharing op de schaamstreek dat vanaf de puberteit groeit, en het begin van deze haargroei (pubarche) kan in leeftijd verschillen van ± 9 tot ± 17 jaar, met een gemiddelde van 11/12 jaar bij meisjes, en 13/14 jaar bij jongens. De lengte, dikte, hoeveelheid, en kleur - alhoewel zwart verreweg overheerst - van het schaamhaar kan per persoon en per ras verschillen, en is vaak erg lijkend qua structuur en kleur op de wenkbrauwen en minder op het hoofdhaar. Schaamhaar behoort tot de secundaire geslachtskenmerken.
Ontwikkeling en groei.
Voor de puberteit groeit zowel bij jongens als meisjes dun vellushaar op de schaamstreek. Als gevolg van een toename van androgenen verandert dit haar in de puberteit in dikker, vaak krulleriger haar. De leeftijd dat dit zichtbaar wordt, wordt "pubarche" genoemd. Hoewel de verandering van de haarzakjes vrij abrupt is, kan het hele proces enkele jaren duren.
Schaamhaar en okselhaar kunnen in kleur afwijken van het hoofdhaar. Bij de meeste mensen is het donkerder, maar het kan ook lichter zijn.
Jongens.
Bij jongens begint de groei van schaamhaar met enkele haren op het scrotum of net boven de penis. Binnen een jaar neemt het aantal haren rond de penis sterk toe. Binnen 3 tot 4 jaar bedekt het haar de gehele schaamstreek en wordt het dikker en donkerder, en na 5 jaar breidt het zich naar boven uit, richting de buik en de navel.
Het schaamhaar groeit meestal ruitvormig boven, onder en op de penis en balzak, en kan qua hoeveelheid verschillen van een kleine hoeveelheid boven de penis tot een hoeveelheid waar het bijna volledig overgaat naar bijvoorbeeld borsthaar en beenhaar.
Meisjes.
Bij meisjes is de haargroei eerder driehoekig en bevindt het zich vooral boven maar ook rond de vagina, en, hoewel vrouwen minder lichaamsbeharing hebben dan mannen, hebben sommige vrouwen een kleine driehoek boven de vagina, maar groeit het schaamhaar bij anderen door tot op de dijen.
Verwijderen.
Het verwijderen van schaamhaar bij een vrouw via harsen
Er bestaan culturele verschillen wat betreft het verwijderen van het schaamhaar. In Korea wordt weelderig schaamhaar als aantrekkelijk beschouwd. Het Aziatische ras heeft echter vaak een dunne lichaamsbeharing en "schaampruikjes" zijn er bijgevolg mode. Het zijn stukjes kunstschaamhaar om op de eigen schaamstreek aan te brengen.
Bij veel volkeren, zowel in de oudheid als nu, was en is dit de uiting van een verzorgd menselijk lichaam. De Grieken en de Romeinen verwijderden onder andere hun schaamhaar als teken van reinheid, schoonheid en vitaliteit. In verschillende islamitische culturen verwijderen zowel mannen als vrouwen het schaamhaar om redenen van religie. Ook bij vele natuurvolkeren is het verwijderen van schaamhaar de regel.
In de westerse cultuur wordt schaamhaar vooral om mode, populariteit, en esthetiek verwijderd. Het al dan niet volledig verwijderen van schaamhaar is in het Westen al begonnen in de jaren 60 in de porno-industrie, maar is daarbuiten pas sinds de late jaren 90 populair geworden. De verschillende vormen waarin intiem onthaard wordt, zoals langs de bikinilijn, een streepje, of in de vorm van een hartje worden in de westerse cultuur vaak gezien als exotisch en modieus. Uit de resultaten van een studie, uitgevoerd in Duitsland door de Universiteit van Leipzig, blijkt evenwel dat tegenwoordig 88% van de vrouwen (gemiddelde leeftijd 23 jaar) de schaamstreek en de intieme delen onthaart. Er zijn echter ook mensen die een weelderige bos schaamhaar juist waarderen. Zo werd in de jaren tachtig veel schaamhaar als aantrekkelijk gezien in een vrouw.
Functie van schaamhaar.
De voorouders van de huidige mens, homo ergaster en/of homo erectus, waren door hun evolutionaire oorsprong als aapachtig wezen, van top tot teen behaard. In de evolutie verloor de mens echter het merendeel van zijn lichaamsbeharing. Het feit dat het schaamhaar niet verdwenen is kan samenhangen met de geur. Deze speelt een belangrijke rol bij seksuele aantrekking tussen mensen, net zoals bij diverse dieren. Vandaag de dag reageren mensen daar volledig onbewust op via hun vomeronasaal reukorgaan, dit is een piepklein en oeroud extra reukorgaan. De haren onder de oksels, tussen de billen en rond de geslachtsdelen kunnen geuren vasthouden en verspreiden. Een andere mogelijke verklaring is dat schaamhaar een aanwijzing voor seksuele rijpheid is.
