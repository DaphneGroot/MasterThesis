Pont du Gard.
De Pont du Gard is een Romeins aquaduct dat later is uitgebreid tot brug. Het bouwwerk ligt iets ten zuiden van het plaatsje Vers-Pont-du-Gard in Frankrijk, niet ver van Nîmes en Uzès, en staat op de Werelderfgoedlijst van UNESCO.
Geschiedenis.
Het aquaduct loopt van Uzès naar Nîmes
In de 1e eeuw na Chr. ontwierpen en bouwden de Romeinen een 50 kilometer lang aquaduct voor waterlevering aan "Nemausus" (het huidige Nîmes). De inlaat bevond zich op 71,5 meter hoogte aan de "Source d'Eure"-bron te Uzès, en het water arriveerde op 60 meter hoogte in Nemausus. Het gemiddelde verval bedroeg 23 centimeter per kilometer, en het geheel was zo gebouwd dat het water vanzelf naar de stad stroomde.
Via de Pont du Gard passeerde de kunstmatige waterloop de rivier de Gardon. Het werk aan de Pont du Gard begon in 38 na Chr. en werd voltooid in 52 na Chr. Er werkten ongeveer 1000 arbeiders aan. Voor de bouw werd meer dan 50.000 ton kalksteen gebruikt, vaak in grote blokken, dat ter plaatse werd gewonnen bij het huidige Vers.
Het aquaduct had een capaciteit van 35.000 kubieke meter water per dag en voorzag de badhuizen, bronnen en fonteinen van Nemausus van water tot ongeveer de 3e eeuw na Chr.. Het grote aquaduct werd in de 6e eeuw na Chr. verlaten; het was toen in het La Lônegebied gedeeltelijk verwoest.
In de 18e eeuw is naast het onderste niveau van het aquaduct een brug aangelegd.
Het bouwwerk, waarvan het gedeelte dat de Gardon overbrugt nog overeind staat, kan nog steeds bezocht worden.
Constructie.
Het kolossale bouwwerk demonstreert het Romeins vernuft op architecturaal gebied. Het is 49 meter hoog, en bestaat uit drie niveaus, waarvan het bovenste 275 meter lang is. De waterbedding is afgedekt met stenen platen.
Tentoonstelling.
Op 400 meter van de Pont du Gard bevindt zich de grote tentoonstelling "La Grande Expo". Het is een ruimte die eer brengt aan de vindingrijkheid van degenen, die het aquaduct uitgedacht en aangelegd hebben.
De Grande Expo is bovenal bedoeld als aanzet tot de ontdekking van het leven in Nîmes in de Romeinse tijd, van de plaats die het water in die tijd innam en van de verschillende technieken die toegepast werden om de bruggen en het aquaduct te bouwen.
