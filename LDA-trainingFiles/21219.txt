Midden-Europese Tijd.
Midden-Europese Tijd (MET) (Engels: "CET" voor "C"entral "E"uropean "T"ime) is een tijdzone die één uur voorloopt op UTC (UTC+1), net als de West-Afrikaanse Tijd. Het grootste deel van de Europese landen valt in deze tijdzone. In de zomertijd gaat MET in deze landen over in MEZT, Midden-Europese Zomertijd (in het Engels "CEST," "Central European Summer Time"). Deze is UTC+2, net als Oost-Europese Tijd, maar voor de duidelijkheid wordt een aparte naam gebruikt.
De theoretische zone van de Midden-Europese Tijd loopt van 7,5° oosterlengte tot 22,5° oosterlengte.
Landen buiten de geografische MET.
In Nederland, België, Luxemburg en Frankrijk is de Midden-Europese Tijd in mei 1940 ingevoerd door de Duitse bezetter. Na de bezetting werd de situatie gehandhaafd. Spanje gebruikt de MET sinds 1946.
