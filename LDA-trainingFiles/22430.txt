Keizer Frans II.
Frans Jozef Karel van Habsburg-Lotharingen (Florence, 12 februari 1768 – Wenen, 2 maart 1835), zoon van keizer Leopold II, was als Frans II de laatste gekozen keizer van het Heilige Roomse Rijk en als Frans I de eerste erfelijke keizer van Oostenrijk.
Jeugd.
Frans II was een zoon van Leopold II (1747–1792) en diens echtgenote Marie Louise van Spanje (1745–1792), dochter van Karel III van Spanje. Hij werd geboren in Firenze, de hoofdstad van het Groot-Hertogdom Toscane en beleefde er een gelukkige kindertijd te midden van vele familieleden. Vermits zijn oom Jozef II geen zonen had, werd hij als kind reeds beschouwd als de vermoedelijke toekomstige keizer.
Regering.
Het eerste deel van zijn regeerperiode stond in het teken van de Coalitieoorlogen tegen Napoleon Bonaparte. Na het verlies in de Vijfde Coalitieoorlog (1809), stelde hij Klemens von Metternich aan, als minister van Buitenlandse Zaken en begon het tij te keren.
Hij verhief in 1804 de gebieden van de Habsburgse monarchie tot keizerrijk en nam zelf als "Frans I" de titel van keizer van Oostenrijk aan. Na de door Napoleon afgedwongen ontbinding van het Heilige Roomse Rijk in 1806 legde hij de keizerstitel "keizer van het Heilige Roomse Rijk der Duitse Natie" neer. Hij bleef echter keizer van Oostenrijk, koning van Bohemen en koning van Hongarije.
Zijn grootste politieke nederlaag was het huwelijk van zijn dochter Marie Louise met Napoleon, 11 maart 1810.
Hij stierf op 2 maart 1835 in Wenen en werd opgevolgd door zijn zoon Ferdinand I.
Huwelijken en kinderen.
Op 6 januari 1808 huwde hij met Maria Louise van Oostenrijk-Este (1787-1816), dit huwelijk bleef kinderloos.
Op 10 november 1816 huwde hij nog met Caroline Charlotte van Beieren (1792-1837), dit huwelijk bleef ook kinderloos.
Staatsieportret van Frans I als keizer van Oostenrijk.
