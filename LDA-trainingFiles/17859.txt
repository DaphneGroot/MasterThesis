 BETER BED NEEMT DORMAEL SLAAPKAMERS OVER. 
 UDEN, 19 nov (Reuter) - Slaapkamerspecialist Beter Bed zei dinsdag overeenstemming te hebben bereikt met de Soesterbergse Dormael groep omtrent de overname van Dormael Slaapkamers, een branchegenoot actief in het hogere segment van de Nederlandse markt voor slaapkamermeubilair. 
 "De acquisitie is in lijn met de strategie van Beter Bed om een keten van slaapkamerspeciaalzaken op te bouwen in het hogere segment van de markt," aldus Beter Bed in een bericht. 
 Beter Bed, die in september heeft aangekondigd een beursnotering te zullen aanvragen, opereert 52 verkoopfilialen door het land. 
 Het bedrijf boekte vorig jaar een netto winst van 8,7 miljoen gulden op een omzet van 118 miljoen. 
 Beter Bed richt zich op het middensegment van de markt. Dormael heeft negen verkoopfilialen, die voornamelijk in het midden en westen van Nederland gevestigd zijn, en boekte vorig jaar een omzet van 17 miljoen gulden. 
 Beter Bed zei dat de twee formules onafhankelijk van elkaar zullen blijven bestaan. 
 "Net als bij de Beter Bed formule is de strategie erop gericht het aantal verkoopfilialen van Dormael Slaapkamers uit te breiden," aldus het bedrijf. 
 Beter Bed verwacht dat er in Nederland plaats zal zijn voor ongeveer 25 Dormael filialen. 
 Dormael wordt vanaf volgend jaar in de cijfers geconsolideerd. Beter Bed zegt te verwachten dat Dormael direct positief zal bijdragen aan de winst per aandeel. 
 - redactie Amsterdam, +31 20 504 5000, Fax +31 20 504 5040. 
 (c) Reuters Limited 1996. 
