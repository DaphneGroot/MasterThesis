	Bemiddelaar Ross nog steeds hoopvol over snel Palestijns-Israëlisch akkoord Meer internationale waarnemers in Hebron
	Reuter, AFP
JERICHO
Israël en de Palestijnen hebben maandag overeenstemming bereikt over vergroting van het aantal internationale waarnemers dat na de Israëlische terugtrekking uit Hebron in die plaats wordt gestationeerd.
De ondertekening van dit akkoord zal pas over enkele dagen plaatshebben, nadat de Israëlische premier Netanyahu officieel zijn goedkeuring eraan heeft gehecht, aldus de Palestijnse onderhandelaar Saeb Erekat gisteren.
Volgens het akkoord zouden 180 waarnemers uit Denemarken, Italië, Noorwegen, Zweden, Zwitserland en Turkije zich bij de dertig Noren voegen die al in Hebron aan het werk zijn. De nieuwe waarnemers kunnen pas aantreden nadat Israël en de Palestijnen en compleet akkoord hebben gesloten over de terugtrekking uit Hebron en Palestijns zelfbestuur van de stad.
In de stad Bethlehem, een kwartier rijden van Hebron, kwamen de Amerikaanse speciale afgezant Ross en de Palestijnse leider Yasser Arafat bijeen in een poging de laatste hindernis te nemen: het door de Palestijnen geëiste tijdschema voor een Israëlische terugtrekking van het platteland op de Westoever. Ze staan erop dat Israël zich vastlegt op een troepenterugtrekking in drie stadia, die is voorzien in eerdere Palestijns-Israëlische akkoorden.
Ross voert al een week lang een pendeldiplomatie tussen Arafat en de Israëlische premier. 'Er bestaat nog steeds een kans dat deze overeenkomst spoedig wordt ondertekend. Maar ik kan niet zeggen wanneer', zei Ross na de ontmoeting van een uur met Arafat.

Foto
	Palestijnse scouts in Hebron dragen het portret van Yasser Arafat in het kader van een Fatah-feest. Arafat is oprichter van Fatah.FOTO REUTER

