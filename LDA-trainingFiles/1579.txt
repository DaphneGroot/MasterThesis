	Top Siemens Nixdorf stapt op na mislukt plan
	Van onze verslaggever
AMSTERDAM
Twee directeuren van Siemens Nixdorf in Nederland hebben onverwacht ontslag genomen. Reden is dat het automatiseringsbedrijf in Zoetermeer er niet is in geslaagd de ambitieuze groeidoelstelling te realiseren. Siemens Nixdorf Nederland - een dochter van het gelijknamige Duitse bedrijf - zei vorig jaar dat het de omzet wilde verdubbelen voor het jaar 2000. Daar komt niets van terecht, zo blijkt nu.
'We lagen niet op schema. De bedoeling was dat we sneller zouden groeien dan de markt. We groeiden wel, maar precies even snel als de concurrentie', zegt woordvoerder Dick Kors. Daarop besloten algemeen directeur Rob Timmermans en financieel directeur Wim Hanekamp hun functie neer te leggen, nog geen half jaar na hun grootste beloftes. De gemiddelde omzetgroei van Nederlandse automatiseringsbedrijven lag vorig jaar tussen de 15 en 20 procent, ook bij Siemens Nixdorf.
Dat is geen groeicijfer om de neus voor op te halen, maar te weinig om nog voor de eeuwwisseling de omzet te verdubbelen. 'Op die manier halen we de omzetverdubbeling nooit'. erkent Kors.
Siemens Nixdorf Nederland stelde zulke ambitieuze doelen, omdat het de afgelopen jaren veel marktaandeel heeft verloren. Nog niet zo lang geleden stond het bedrijf in de top-10 van computerbedrijven, maar vorig jaar was het gedaald tot de 29e plaats. De omzet over het laatste boekjaar 1995/96 bedroeg 207 miljoen gulden. In dat jaar slaagde Siemens Nixdorf er niet in om de marktgroei te volgen. De verkopen van het kernbedrijf van computerdiensten bleef stabiel. De totale omzet was zelfs lager, omdat een niet-kernactiviteit werd verkocht aan Oce-van der Grinten.
De Nederlandse vestiging liep averij op, omdat het veel geld verdiende aan de verkoop van deze grote gespecialiseerde printers. 'Dat was een omvangrijk deel van de omzet met een lucratieve winstmarge', zegt Kors. De winst van Siemens Nixdorf Nederlnad kelderde in 1995/96 dan ook tot 700 duizend gulden, van tien miljoen gulden in 1994/95.
De twee opgestapte directeurs werkten jarenlang voor Siemens Nixdorf. Hun functies zijn inmiddels opgevuld door vervangers. Interim-directuer R. Lamprecht, afkomstig uit de Duitse Siemens Nixdorf-organisatie, heeft voorlopig het roer in handen. De niuew financiele directeur wordt J. Stolp, afkomstig van Siemens Nederland. Het Duitse moederbedrijf Siemens Nixdorf ontstond in 1990 toen Siemens' computertak fuseerde met het verlieslijdende Nixdorf Computer.

