	Wielertoeristen drinken geen light, maar oud bruin
	April is niet alleen de klassiekermaand voor de beroepswielrenners, ook de gewone wielertoeristen trekken er in de weekeinden weer op uit. Wat onder meer betekent dat er op zondagochtend weer geregeld terrassen vol zitten met behelmde en gezonnebrilde dertigers en veertigers achter koffie met een appelpunt.
Gelegenheid voor een alcoholische versnapering is er pas na afloop van de rit, in het clubhuis, of voor de ongebondenen, thuis. Verrassend vaak is dat een oud-bruin biertje. In ieder geval geen alcoholvrij of light beer. Die biersoort is uit, en voor zo ver dat nog niet het geval is, is dat binnenkort het geval.
Bovenstaande kennis uit de tweede alinea is ontleend aan de Bierrom '96/97 Nederlands bier, waarin de gegevens zijn opgenomen van 254 Nederlandse bieren, gebrouwen door 42 commercile brouwerijen. Over het lichte bier: 'We hebben de light en de alcoholvrije pilseners samengevoegd onder het hoofdstuk alcoholvrij en er eigenlijk al afscheid van genomen. (...) Hoort deze categorie thuis op de bierrom vroegen ook wij ons af. Omdat er tusen de alcoholvrije ook alcohholarme ziten zijn we overstag gegaan. Maar de hausse in alcoholarm en -vrij is ons inziens voorbij en de markt krimpt. Verder uitleg lijkt ons overbodig.'
De 'wij' zijn in dit geval Henk Bruggeman en Jos Spoor van het communicatiebedrijf BaSic in Arnhem, dat in samenwerking met onder anderen het Brouwerij Artikelen Museum (BAM) in Nieuwegein en de vereniging Brouwerij Artikelen Verzamelaars (BAV) in Best de schijf heeft samengesteld.
Het is geen ingewikkelde, hyperinteractieve schijf geworden. Vier hoofdstukken: biertypen (zestien), brouwerijen (42), biernamen (254) en overige informatie. Verspringen van de ene informatiecategorie naar de andere kan in de meeste gevallen alleen als er eerst terug naar het beginscherm wordt geklikt. Daarnaast is de informatie in veel gevallen vrij summier: een bieretiket en een tekstje over hoe hoog het alcoholpercentage is en op welke temperatuur het bier het beste kan worden gedronken. Kortom veel informatie, die normaliter ook op het etiket staat.
Kostenbeheersing is volgens Jan Bruggeman de voornaamste reden geweest om de zaak simpel te houden. BaSic is nogal actief geweest in wereld van de cd-i en heeft van dichtbij de risico's ondervonden van iets nieuws te gaan doen. Veel extra geld is er niet in kas. In elk geval niet genoeg om op eigen kosten een grootschalig cd-romproject op poten te zetten.
Jan Bruggeman: 'De bier-cd-rom is bedoeld voor de mensen die eens een ander biertje willen drinken dan het zoveelste flesje uit hun gewone kratje. We wilden deze cd-rom eerst als relatiegeschenk ontwerpen, maar al doende vonden we hem zo leuk worden dat we de schijf hebben uitgebreid met hulp van verzamelaars van bierparafernalia. Daarnaast hebben we de brouwerijen aangeschreven om informatie.'
Bruggeman meent te kunnen stellen dat de cd-rom volledig is. Althans voor wat de betreft de bieren uit Nederland. Allicht had het schijfje wat interactiever en aangekleder kunnen worden (zo bevat het 'slechts' twee beeld- en geluidsfragmenten), maar dat zal bij de tweede uitgave gaan gebeuren, zo luidt zijn belofte.
Gijs Zandbergen
Bierrom '96/'97. BaSic interactieve communicatie, Arnhem. Prijs:  49,95.

Foto
	Alcoholvrij bier raakt uit. FOTO MARCEL MOLLE - DE VOLKSKRANT

