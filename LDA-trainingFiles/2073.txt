	Cees Grimbergen
	'Ik ben zuinig, maar toch ook wel een aardige spender. Mijn zuinigheid uit zich bijvoorbeeld in het laag zetten van de centrale verwarming; ik koop ook weinig kleding en schoenen. Het liefst loop ik rond in een spijkerbroek. Als kind ben ik opgegroeid in de banketbakkerij van mijn ouders in Den Haag. Ik heb meegemaakt hoe hard er gewerkt moest worden om de kassa, die ikzelf opmaakte, een beetje gevuld te krijgen. Dat is voor mij bepalend geweest voor de manier waarop ik nu nog met geld omga. De pecunia zijn in mijn genen gaan zitten.
'Als free-lancer ben ik zelfstandig ondernemer, ik ga van klus naar klus. Soms twee dagen werk. Dan heb ik weer een contract bij de omroep voor vier maanden, dan weer vier maanden niks. Omdat het sterk wisselend is, moet je een buffertje opbouwen. De laatste twee maanden heb ik congressen en symposia gedaan.
'Doordat ik zes seizoenen, 63 afleveringen lang, in het IKON-programma Vesuvius met mijn gezicht op de buis geweest ben, heb ik een zekere marktwaarde opgebouwd. De verleiding ligt op de loer alleen omzet te gaan draaien en journalistieke criteria, als berichtgeving, onthullen of ontroeren, uit het oog te verliezen. Daarvoor moet je oppassen. His Masters Voice verkondigen is me te plat. Als daarop wordt aangestuurd, geef ik de opdracht terug.
'Ik heb congressen voorgezeten voor tweehonderd psychiaters, voor de Arme Kant van Nederland en voor de federatie van Blindenorganisaties. Zo'n congres vergt een grondige voorbereiding. Je voert voorgesprekken, leest stukken, maakt je onkosten, belt met jan en alleman. Daarin gaan toch wel drie werkdagen zitten.
'Zakken vullen? Soms. Het varieert van niks tot enkele duizenden guldens per klus. Organisaties mt geld betalen, maar andere zonder geld niet. Van de inkomsten moeten sociale lasten worden betaald, arbeidsongeschiktheidsverzekering, het bureau dat de opdrachten voor mij aanneemt en mijn accountant. En natuurlijk wat opzij leggen voor tijden dat het minder gaat.
'Ondanks mijn zuinige achtergrond heb ik toch ook het geld-uitgeven aardig ontwikkeld. Een kerstboom koop ik gewoon, zonder me af te vragen of er ergens anders misschien een goedkopere is. Hetzelfde heb ik met boeken, cd's en films. Ik ben gek op sociale fotografie; verzamel ook voetbalboeken. Honderd jaar Haags voetbal? Maakt niet uit wat het kost. Dat heb ik ook met cadeaus voor de kinderen. Sinterklaas kreeg cart-blanche.
'Freelancen is mijn tweede natuur geworden, ik doe het nu precies 23 jaar, de helft van mijn leven. Ik werk met hart en ziel, maar het is niet het hoogste goed. Dat realiseer je je pas, als er iets misgaat in je leven. Aan de andere kant merkte ik dit jaar dat met werken je geld verdienen goed is voor je zelfsrespect. Toen negen jaar geleden mijn dochter Lotte werd geboren, ben ik pas goed gaan nadenken over mijn financile toekomst, mijn pensioen. Dat journalisten niet echt oud worden, kan misschien mijn mazzel worden.'

Peter van den Berg

