	'Capaciteiten niet bepalend voor studie-uitval'
	Van onze verslaggeefster
Hanneke de Klerck
 ELST
'We selecteren in Nederland niet aan de poort. Dus moet het propedeusejaar studenten inzicht geven in de vraag of dit is wat ze willen. In het eerste jaar moeten ze erachter komen of ze deze studie aankunnen, of het onderwijs ze ligt, of het beroep waarvoor ze worden opgeleid ze aanstaat.'
Het propedeusejaar zou een selecterende functie moeten hebben, maar heeft die vaak niet, zegt J. Prins. Hij is senior onderwijskundig onderzoeker aan het Nijmeegse instituut IOWO en heeft een proefschrift geschreven over de oorzaken van studie-uitval, waarop hij vandaag in Nijmegen promoveert.
Prins onderzocht hoeveel van de studenten die zich in het studiejaar 1985-'86 aan een universiteit inschreven, na zeven jaar waren afgestudeerd. Ruim 40 procent van hen viel onderweg af, bijna een kwart in het eerste jaar, en ruim eenvijfde in de doctoraalfase. Na zeven jaar had 43 procent (nog) geen einddiploma behaald. Maatregelen als studieduurverkorting of een strenger financieringsbeleid blijken weinig invloed te hebben op de studie-uitval.
Capaciteiten ook niet, anders dan vaak wordt aangenomen, zegt Prins. 'Een van de interessantste conclusies van het onderzoek was dat studie-uitval weinig te maken heeft met capaciteiten van de student, de bÂŠta-studies buiten beschouwing gelaten. Motivatie is belangrijker dan intelligentie. Iedereen die een vwo-diploma heeft, kan een alfa- of gamma-studie, inclusief geneeskunde, afmaken. Als je maar gemotiveerd genoeg bent.'
Behalve motivatie en zelfvertrouwen van de student hangt veel af van de inrichting van het onderwijs. Goede contacten tussen student en opleiding, studiebegeleiding, een goed tentamenbeleid hebben een gunstig effect op de studievoortgang en bewerkstelligen bovendien dat een student die niet geschikt is daar snel achter komt.
Meer begeleiding, bijvoorbeeld controle door mentoren, in het eerste jaar kan voorkomen dat studenten zich vastbijten in een te moeilijke studie. Zo kunnen ze op tijd stoppen of omzwaaien. 'Schools' wil Prins dat niet noemen, die term vindt hij denigrerend.
Toch is intensieve begeleiding in het propedeusejaar niet een oplossing die zonder nadenken kan worden toegepast. 'Het mag er niet toe leiden dat studenten meegetrokken worden, dat ze aan het handje meegenomen worden. Studenten moeten al in het propedeusejaar getoetst worden op capaciteiten, op studievaardigheden.'
Opleidingen zouden behalve aan begeleiding ook meer aandacht moeten besteden aan voorlichting van aankomende studenten. 'Veel studenten hebben alleen een vaag idee van wat ze willen. Iets met dieren of iets met computers. Een duidelijk beroepsbeeld hebben ze vaak niet. 'Misschien moet de voorlichting minder formeel, spelenderwijs. Misschien kun je gastdocenten uitnodigen of oud-leerlingen die over hun studie vertellen.
'Opleidingen moeten zich ook meer bewust worden van hun eigen sterke punten en studenten daarop wijzen. Je kunt beter honderd gemotiveerde studenten binnenhalen van wie negentig afstuderen, dan honderdvijftig studenten van wie er zestig afvallen.'
Prins ziet weinig in het bindend studieadvies dat de Rijksuniversiteit Leiden instelt. 'De opleiding zou zo ingericht moeten worden dat een student er zelf achter komt dat hij beter kan stoppen.'

Foto
	J. Prins FOTO MARCEL VAN DEN BERGH

