 BOER WINKEL VERWACHT VERDERE WINSTGROEI. 
 HOOGEVEEN, 30 aug (Reuter) - De Boer Winkelbedrijven NV verwacht dat de ontwikkelingen van het eerste halfjaar in de tweede helft van 1996 kunnen worden voortgezet. 
 In het eerste halfjaar steeg de winst tot 16,8 miljoen gulden, 0,8 miljoen meer dan in dezelfde periode van 1995. 
 Het detailhandelsconcern zei in maart dat zij voor 1996 een winst per aandeel verwachtte die op het niveau van 1995 zou liggen. In 1995 steeg de jaarwinst met 10 procent tot 33,2 miljoen ofwel 7,47 gulden per aandeel. 
 In de cijfers over de eerste jaarhelft, die 24 weken beslaat, zijn de resultaten van Karsten Groothandel nu volledig geconsolideerd. Eerder dit jaar kocht De Boer het resterende 49 procent belang in Karsten waarmee die een volle dochter werd. 
 Mede door die consolidatie steeg de netto concernomzet in het eerste halfjaar met 27 procent tot 1,12 miljard gulden. De omzet van de winkelformules De Boer, De Jong, Trekpleister en Mitra steeg met ruim zeven procent tot 950 miljoen. 
 Het bruto omzetresultaat als percentage van de netto omzet daalde door de consolidatie van Karsten van 22,8 tot 19,3 pct. Exclusief Karsten bleef dat resultaat vrijwel onveranderd. 
 Volgens De Boer had zij in de eerste 24 weken van dit jaar te maken met hogere marges bij haar supermarkten en slijterijen maar daalden de marges bij de drogisterijen. 
 De logistieke (aanloop)kosten in verband met gedeeltelijke ingebruikneming van het nieuwe distributiecentrum in Beilen stegen. Het aandeel van franchising in de concernomzet nam verder toe in het eerste halfjaar, aldus De Boer. 
 De Boer Winkelbedrijven heeft nu in totaal 520 vestigingen. Dochter Karsten Groothandel belevert circa 500 zelfstandige ondernemers. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
