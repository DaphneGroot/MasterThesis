Bromfiets.
De 44ste Rai-tentoonstelling van fietsen, motorrijwielen, scooters en bromfietsen in de Rai te Amsterdam (1961).
Een bromfiets, informeel ook brommer, plaatselijk plof, is een gemotoriseerd voertuig op twee wielen en kan worden beschouwd als een tussenvorm tussen fiets en motorfiets. In Nederland was tot 1966 de officiële benaming rijwiel met hulpmotor.
Een snorfiets en een brommobiel zijn volgens de wet ook bromfietsen. Anders gezegd, indien een voorschrift geldt voor alle bromfietsen, dan geldt het ook voor snorfietsen en brommobielen.
De bromfiets is een voertuig, met een door de constructie bepaalde maximumsnelheid van 45 km/h (voor een snorfiets 25 km/h), uitgerust met een verbrandingsmotor met een cilinderinhoud van niet meer dan 50 cc of een elektromotor met een nominaal continu maximumvermogen van niet meer dan 4 kW.
In de Nederlandse wet is bepaald dat bromfietsen niet harder mogen kunnen dan de maximum constructiesnelheid zoals die staat vermeld op het kentekenbewijs en in het kentekenregister, vermeerderd met 5 km/h. De maximale rijsnelheid is echter 45 of 25 km/u, er mag nergens sneller worden gereden. Met ingang van de nieuwe wetregeling (artikel 2627.3) mag er vanaf januari 2013 met de autotheorie (rijbewijs B) op bromfietsen gereden worden. Als de bromfietsen zich niet aan de opgegeven constructiesnelheid houden kan dat gevolgen hebben zoals een boete of inname van de bromfiets
In dit artikel wordt de juridische betekenis van het begrip "bromfiets" behandeld. Technisch is er geen onderscheid tussen brom- en motorfietsen. In het verleden werden motorfietsen tot ca. 100 cc als "bromfiets" aangeduid.
Kenmerken.
Oorspronkelijk was een bromfiets een fiets waaraan een motor was toegevoegd, maar in de loop der jaren is de bromfiets steeds meer een lichte motorfiets geworden, en de meeste hedendaagse bromfietsen lijken helemaal niet meer op fietsen. Pas sinds de bromfiets als zodanig in de wetgeving is opgenomen, is hieraan de maximale cilinderinhoud van 49,9 cc verbonden. Voorheen werden ook zeer lichte motorfietsjes met cilinderinhouden tot 100 cc als "bromfiets" aangeduid. De laatste jaren zijn vooral de gestroomlijnder vormgegeven scooters populair geworden. Lang is de zogenaamde buikschuiver populair geweest onder de eerste nozems in de jaren 50 tot 60 met een smal stuurtje en een buddyseat. De Puch met hoog stuur verdrong dit model omstreeks 1963 met de opkomst van de beatcultuur in Nederland. Arbeiders vervoerden zich het liefst op een stevige werkmansbrommer met 2 versnellingen van het merk Berini. De dames reden eerst vooral Solex en later op automaatjes als de Kaptein Mobylette.
Schakelbrommer.
Een bromfiets met een 50cc-motor waarop geschakeld moet worden, zoals in veel auto's en op veel motorfietsen het geval is, wordt een "schakelbrommer" genoemd. Het aantal versnellingen varieert meestal van 1 tot 4 soms wel tot 6. In de jaren 1980 werd echter in Nederland de verzekeringspremie zo hoog opgeschroefd voor schakelbrommers dat veel mensen deze niet meer wilden betalen. Dat was de doodsteek voor de schakelbrommer. Tegenwoordig (2016) bekende schakelbrommers hebben veel weg van een motor maar ze komen ook voor in terreinmotor-vorm. Enkele voorbeelden zijn: Honda MT en MTX, Derbi GPR en Senda, Gilera GSM en Zulu, Motorhispania RYZ Enduro en Furia Cross, Rieju MRX en RR, Yamaha FS1, Yamaha DT50X,DT50MX en DT50R, Yamaha TZR Suzuki TS50X en TS50ER en Aprilia RS, Red Rose Classic en razzo STR.
Automaat.
Hedendaagse brommers en scooters zijn veelal automaten. In vrijwel alle gevallen gaat het dan om een speciale vorm van CVT, de Scooter-Variomatic, in combinatie met een centrifugaalkoppeling.
Situatie in Nederland.
Voor bromfietsen is de cilinderinhoud beperkt tot 50 cc, de maximumsnelheid dient fysiek begrensd te zijn op 50 kilometer per uur (voor snorfietsen 30 km/h). Een bromfiets heeft in Nederland een echt kenteken. Een bromfiets mag alleen worden bereden als de bestuurder (en eventuele passagier) een goedgekeurde helm dragen. Een helm is niet nodig op een snorfiets of brommobiel.
De kentekenplaat is geel met zwarte letters en cijfers. Bij een snorfiets is de plaat lichtblauw met witte letters en cijfers.
Voordat het kenteken werd ingevoerd, op 1 januari 2007, moest het voertuig voorzien zijn van een geldig "verzekeringsplaatje" en een geel of oranje plaatje op het voorspatbord.
Het is niet toegestaan om met een bromfiets op autosnelwegen en autowegen te rijden. Met een motorfiets mag dat wel. Bromfietsers rijden in principe op de rijbaan, tenzij anders aangegeven: een bromfietspad is zowel voor fietsers als bromfietsers verplicht, maar niet voor brommobielen. Doorgaans laten de wegbeheerders bromfietsen binnen de bebouwde kom op de rijbaan rijden en buiten de bebouwde kom op het fietspad. Rijdt men op een fiets/bromfietspad dan is de maximumsnelheid binnen de bebouwde kom 30 km/h en buiten de bebouwde kom 40 km/h, tenzij er een andere beperking geldt.
Sinds 1 januari 2017 (met een overgangsregeling tot 1 juli 2017) geldt ook als bromfiets een "speed-pedelec", gedefinieerd in het Reglement verkeersregels en verkeerstekens 1990 als een elektrische bromfiets met trapondersteuning waarvan de aandrijfkracht aanhoudt als het voertuig de snelheid van 25 km per uur overschrijdt. Daarvoor gold deze als snorfiets.
Rijbewijs.
Tot 1996 mocht iedereen die 16 jaar of ouder was een bromfiets besturen.
In 1996 werd het bromfietscertificaat ingevoerd, dat verstrekt werd na het afleggen van een theorie-examen. Degenen die voor 1 juni 1980 geboren waren (en dus reeds het recht hadden een bromfiets te besturen) konden het certificaat zonder examen verkrijgen.
In 2006 werd het certificaat vervangen door een rijbewijs categorie AM. Het certificaat kon tot 1 oktober 2009 worden omgeruild voor een rijbewijs.
Sedert 1 maart 2010 is ook een praktijkexamen vereist om rijbewijs AM te verkrijgen. Bestaande rijbewijzen (waarvoor alleen een theorie-examen is afgelegd of voor degenen die voor 1 juni 1980 zijn geboren zelfs geen enkel examen) blijven geldig.
Aantallen klassiekers eind 2006.
Uit gegevens van de Rijksdienst voor het Wegverkeer (RDW) m.b.t. het invoeren van het bromfietskenteken blijkt dat eind 2006 de Zündapp, met ruim twintigduizend exemplaren, de meest voorkomende klassieke brommer in Nederland is. Op de tweede plaats staat de Solex waarvan er bijna zeventienduizend in Nederland zijn geregistreerd. Van de Puch en de Kreidler rijden er iets meer dan vijftienduizend. Volgens de RDW zijn er ruim honderd bromfietsen in Nederland waarvan er maar één exemplaar rondrijdt.
Bromfiets klasse A.
Een snorfiets wordt in België aangeduid als "bromfiets klasse A". Het zijn voertuigen met een cilinderinhoud van maximaal 50 cc. De maximumsnelheid is 25 km/u. Een helm is sinds 2002 verplicht. Voor een bromfiets klasse A is geen rijbewijs nodig. Ze zijn voorzien van een geel kenmerkplaatje, meestal op het achterste spatbord. Sinds 31 maart 2014 moeten evenwel alle nieuwe bromfietsen worden ingeschreven bij de DIV. Bijgevolg krijgen zij dan ook een volwaardige nummerplaat en wordt het kenmerkplaatje overbodig.
Doordat een helm in Nederland niet verplicht is voor bestuurders van een snorfiets, rijden deze regelmatig zonder helm door België. Ze zijn in België echter onderworpen aan de Belgische verkeerswetgeving, waar het dragen van een helm verplicht is voor bestuurders van de bromfiets klasse A.
Bromfiets klasse B.
Het rijbewijs AM is noodzakelijk vanaf 16 jaar voor bromfiets, scooter of lichte vierwieler met een maximale cilinderinhoud van 50 cc. Elektrische motoren mogen over een nominaal maximumvermogen van ten hoogste 4 kW beschikken. Deze voertuigen mogen niet sneller kunnen rijden dan 45 km/u. Het dragen van een helm is verplicht.
Voor het besturen van een bromfiets dient men te beschikken over een rijbewijs AM (Sinds 01/05/2013) Voorheen volstond een rijbewijs A3. Men kan het "theoretisch examen" afleggen vanaf de leeftijd van 15 jaar en 9 maanden in gelijk welk erkend examencentrum. Er zijn 50 vragen en men dient een minimumscore van 44/50 te behalen om te kunnen slagen. Het rijbewijs AM kan aangevraagd worden vanaf 16 jaar, mits men geslaagd is voor het theoretisch en praktische examen. Het voorlopige rijbewijs wordt niet meer uitgereikt sinds 1 mei 2013. Als men slaagt voor het theoretische of praktische examen blijft deze uitslag 3 jaar geldig.
Het "praktijkexamen" op privaat terrein kan enkel nog worden afgelegd in een examencentrum naar keuze, na het volgen van 4u verplichte rijles in een erkende rijschool. Van deze 4u dienen minstens 2u op de openbare weg te worden afgelegd.
Als met het voertuig op de openbare weg wordt gereden, dient men steeds de identiteitskaart, rijbewijs en de verzekeringspapieren bij zich te hebben. Personen geboren voor 15/02/1961 mogen een bromfiets met een maximumsnelheid van 45km/u besturen zonder een rijbewijs. Wie over een rijbewijs van de categorie B beschikt mag ook met bromfietsen en scooters van de categorie AM rijden.
Mofa, Moped, Kleinkraftrad, Mokick en Leichtkraftrad.
In Duitsland worden verschillende benamingen voor bromfietsen gebruikt.
Voor veel Duitse fabrikanten ontstond door de nieuwe situatie een dilemma: Nu men voor de (grote) binnenlandse markt geen trappers meer hoefde te monteren, was het vaak niet interessant dat voor de (kleine) Nederlandse markt wél te doen. Daarmee verdwenen veel Duitse merken in Nederland van de markt.
Verkeersregels.
In Duitsland wordt een snorfiets een "Mofa" genoemd en een bromfiets een "Moped" of "Kleinkraftrad".
De minimumleeftijd voor het berijden van een Moped is 16 jaar en van een Mofa 15 jaar.
De maximumsnelheid van een Moped is 45 km/uur en van een Mofa 25 km/uur.
