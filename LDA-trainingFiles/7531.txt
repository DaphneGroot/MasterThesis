Comoren.
De Comoren (Comorees: "Komori"; Arabisch: "Al Qamar"; Frans: "Comores"), officieel de Unie der Comoren, vormen een staat bestaande uit de drie eilanden Grande Comore (Com.: "Ngazidja"; Ar.: "Andjazîdja" of "Anjazījah"), Mohéli (Com.: "Mwali"; Ar.: "Moûhîlî" of "Mūhīlī") en Anjouan (Com.: "Ndzuwani"; Ar.: "Andjouân" of "Anjwān") plus enkele andere zeer kleine eilanden. De Comoren zijn van vulkanische oorsprong en bevinden zich in de Indische Oceaan, ten noordwesten van Madagaskar. Zij vormen samen met het Franse departement Mayotte de eilandengroep Comoren. De naam is afkomstig van het Arabische "Djazair al Kamar" wat "Maan-eiland" betekent.
Geschiedenis.
De Comoren stonden al vanaf ongeveer 800 na Chr. onder Arabische invloed, wat zich thans nog laat merken in het feit dat de islam de overwegende religie is. De bevolking bevat naast een negroïde en een Arabisch bestanddeel ook een Maleis bestanddeel, vermoedelijk verwant aan dat van Madagaskar. De inheemse bevolking spreekt evenwel al eeuwenlang diverse dialecten van het Swahili, een Bantoetaal met sterke Arabische invloeden.
In 1843 werd Mayotte door Frankrijk geannexeerd, in 1886 werden de andere eilanden ook een Frans protectoraat. Sultan Saidi Ali ibn Saidi Omar werd verbannen. In 1912 werden ze een Franse kolonie, aanvankelijk bestuurd vanuit Madagaskar.
In 1975 werd de onafhankelijkheid van de Comoren uitgeroepen, doch het volgende jaar koos de bevolking van Mayotte in grote meerderheid voor de terugkeer tot Frankrijk.
De Comoren hebben na hun onafhankelijkheid een roerige tijd doorgemaakt. Sinds de onafhankelijkheid hebben meer dan dertig al dan niet geslaagde pogingen tot een staatsgreep plaatsgevonden. Een rol achter de schermen speelde hierbij meestal de Franse huurlingenleider Bob Denard, de "kingmaker" van de Comoren. Tweemaal (in 1978 en 1990) greep Frankrijk militair in. In 2001 trad een nieuwe grondwet in werking, waarbij het land een meer federalistisch bestuur kreeg. In mei 2006 werd Ahmed Abdallah Sambi als president gekozen.
In 2008 werd door middel van een militaire invasie het opstandige bewind van Mohamed Bacar op het Comorese eiland Anjouan omvergeworpen.
Geologie en geografie.
De Comoren zijn van geologisch jonge datum en zijn ontstaan op een hotspot die eerder onder meer de Farquhareilanden en vulkanen op Noord-Madagaskar vormde. Mayotte is met circa 5,4 miljoen jaar het oudste eiland, Grande Comore met 130.000 jaar het jongste. De vulkaan op Grande Comore (Karthala) is nog actief, en kwam in 1977 tot uitbarsting.
Rond Mohéli en Mayotte bevinden zich koraalriffen, rond Mayotte zelfs een uniek dubbel rif. Anjouan kent verspreide riffen, Grande Comore geen enkele; de zeebodem rond Grande Comore loopt steil af. Rond de eilanden ligt een zee van 3000 meter diep.
Bestuurlijke indeling.
De Comoren zijn een federale republiek met drie deelstaten.
Etnische groepen.
De Comorezen maken 97% van de bevolking uit en de Makua 1,5%.
Talen.
In de Comoren worden zeven verschillende levende talen gesproken; vier ervan zijn varianten van het Comorees en zijn Niger-Congotalen die zeer sterk lijken op het Swahili. Het aantal sprekers van het (Standaard)Arabisch is nogal moeilijk te achterhalen, maar het is niet groter dan het aantal Ndzwani-Comoreestaligen, dat met 260 000 sprekers de belangrijkste taal van het land is. Het Frans heeft slechts 1700 sprekers.
Religie.
<97,9% hangt de islam (soennisme) aan, 2% het christendom (Rooms-katholicisme) en >0,1% het bahai.
Armoede.
Volgens het Ontwikkelingsprogramma van de Verenigde Naties leeft op de Comoren 46,1% van de bevolking van minder dan 1,25 US$ per dag. Het CIA World Factbook schatte dat in 2002 60% van de bevolking onder de armoedegrens leefde.
