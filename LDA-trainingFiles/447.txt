	Sociale partners willen wet voor langdurig verlof
	Van onze verslaggever
Gijs HerderschÃªe

AMSTERDAM
Langdurig verlof, ofwel loopbaanonderbreking, moet wettelijk worden geregeld, vinden de vakbeweging en de werkgevers. Zij zijn het hier op hoofdlijnen over eens geworden. De werknemer moet tijdens het verlof van minimaal twee maanden en maximaal een halfjaar een uitkering krijgen van zeshonderd gulden per maand. Een uitkeringsgerechtigde moet de verlofganger vervangen.
Minister Melkert van Sociale Zaken heeft al eerder voorgesteld de loopbaanonderbreking wettelijk te regelen. Hij gaat ervan uit dat door loopbaanonderbreking per jaar vijftigduizend uitkeringsgerechtigden kunnen invallen. Zij doen dan werkervaring op, waardoor hun kansen stijgen om een baan te vinden. Na de loopbaanonderbreking krijgt de verlofganger zijn oude functie terug.
Werkgevers die eerst fel tegen dit plan waren, gaan nu toch akkoord. De sociale partners zijn het erover eens geworden dat het niet moet gaan om een recht op loopbaanonderbreking, maar om een wettelijke regeling voor het geval werkgever en werknemer het samen eens zijn over het onderbreken van de loopbaan. In cao's kunnen verlofregelingen verder worden uitgewerkt.
Een aantal technische vraagstukken over bijvoorbeeld belastingen, de verzekeringen van de verlofganger tegen ziekte en werkloosheid en pensioenopbouw moet nog worden opgelost.
De sociale partners willen wel een ruimer doel geven aan het verlof dan Melkert. De minister noemt 'zorg en educatie' als besteding van het verlof. Vakbeweging en werkgevers vervangen educatie door employability, het veel ruimere begrip voor scholing waarmee een werknemer zijn kansen op eventueel ander werk vergroot. Volgens de vakcentrale FNV valt daardoor ook de spreekwoordelijke wereldreis onder de definitie.

Werknemers moeten ook makkelijker kort verlof kunnen krijgen voor calamiteiten thuis, bij bevalling van de partner en bij adoptie van een kind. Voor acute problemen thuis moeten werknemers minimaal twee dagen per jaar betaald vrij kunnen krijgen.
Bij adoptie van een kind moet de 'meest verzorgende' van de adoptie-ouders voortaan vier weken gewenningsverlof krijgen. Deze verlofganger krijgt dan een ziekte-uitkering van 70 procent van het salaris via de werkloosheidswet. In cao's kan de uitkering op het volledige loon worden vastgesteld. Het zwangerschapsverlof van jonge moeders wordt ook op deze wijze betaald.
Het kraamverlof voor jonge vaders willen vakbeweging en werkgevers op de huidige twee doorbetaalde dagen houden. Wel kan het verlof worden uitgebreid tot vrouwen van wie de partner bevalt. Minister Melkert wilde het verlof uitbreiden tot vijf dagen. Volgens de sociale partners kan het verlof door het opnemen van vakantiedagen individueel worden uitgebreid. Werkgevers zullen zich niet tegen dergelijke plotselinge bevallingsvakanties verzetten.
In de Sociaal-Economische Raad (SER) overleggen vakbeweging, werkgevers en kroonleden nog over een advies over vakantiewetgeving. Nu mogen vakantiedagen maar beperkt worden opgespaard.
Het kabinet wil de spaarmogelijkheden verruimen, zodat werknemers vakantiedagen en roostervrije dagen kunnen opsparen voor langdurig verlof of vervroegde pensionering. Ook hierbij spelen fiscale problemen en verzekering tegen ziekte en werkloosheid een rol.

