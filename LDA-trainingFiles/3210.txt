	Holocaust uitgedrukt in een versierde ceintuur
	Van onze verslaggever
Willem Ellenbroek

AMSTERDAM
In het boek heten ze verweesde voorwerpen, de tentoonstelling spreekt van stof tot verhalen. Het Joods Historisch Museum wijdt zijn jubileumtentoonstelling aan zijn gerestaureerde textielcollectie. Voor het eerst laat het die verzameling zien. Samen met de joodse musea in Praag en Wenen heeft Amsterdams museum de grootste collectie joods textiel uit eigen omgeving behouden.
Hoe verweesd die objecten zijn, vertelt een inmiddels verdwenen voorwerp. Bij de restauratie van het oude synagogencomplex in 1980 tot museum werd onder de hanenbalken een kennelijk in de oorlog weggefrommelde voorhang gevonden. Het kleed was zo zwaar gehavend door vocht en duivenstront, dat restauratrice Cecilia Niers er niets meer mee kon doen. De tekst kon nog net worden ontcijferd. Het doek was in 1883 vervaardigd voor het genootschap Resjiet Chochma (Het Begin van de Wijsheid). Het kleed werd, zoals de joodse wet voorschrijft, begraven. 'Om symbolisch de plaats in te nemen', zegt het boek weer, 'van de behoorlijke begrafenis die de meesten van degenen die er ooit voor gebeden hebben, moesten ontberen.'
Op de tentoonstelling, die vanmiddag door premier Kok wordt geopend, hangt een aantal van die rijk geborduurde, schitterd versierde parochets uit de achttiende en negentiende eeuw. Er is er een bij uit 1718, ooit in Zuid-Duitsland vervaardigd, van okerkleurig fluweel, met een in relif geborduurde kroon, geflankeerd door twee klimmende leeuwen en Hebreeuwse opschriften in zilverkleurig draad, een spiegel van groen fluweel waarlangs een rand loopt van gestileerde bloem- en bladranken, daarnaast in relif geborduurde zuilen, omtwijnd door ranken, druiventrossen, granaatappels, bloemen en vruchten in veelkeurig zijde.
Het hoeft geen verbazing te wekken dat soms in de restauratie van een voorhang zo'n 500 arbeidsuren zijn gaan zitten. Ze tonen een overweldigende rijkdom en een ongekende professionaliteit, maar spreken ook, in wat minder uitbundige voorbeelden, van huisvlijt en liefde.
Tijdens de restauratie die 23 jaar in beslag nam, werd technisch onderzoek naar de collectie gedaan door de textielexpert Natalie Rothstein van het Londense Victoria and Albert Museum. Ze ontdekte dat de ceremonile voorwerpen soms vervaardigd waren van kostbare kledingstof uit vroegere tijden. Op een voorhang uit de negentiende eeuw - door de schenker opgedragen aan zijn overleden vrouw - schemeren nog de coupenaden van de oorspronkelijke jurk.
Het museum herdenkt met Joods van stof, verhalend textiel uit eigen collectie zijn 65-jarig bestaan en het tienjarig jubileum in het huidige gebouw, vroeger een complex van vier Hoogduitse synagogen, dat toen middenin de oude jodenbuurt lag. Het prachtig gellustreerde boek over de tentoonstelling - Orphan Objects, Facets of the Textiles Collection - is het eerste deel van de bestandscatalogus.
De oorsprong van de museumcollectie lag in het begin van de eeuw bij een legaat van de familie Suasso. In 1919 werd een Genootschap voor de Joodsche Wetenschap in Nederland opgericht, die een eerste kleine tentoonstelling in het Waaggebouw op de Nieuwmarkt hield, waar zich toen net het Amsterdams Historisch Museum had gevestigd. In 1932 werd op de bovenverdieping van de Waag het Joods Historisch Museum geopend als aparte afdeling. Het bezat, aan de vooravond van de oorlog, een collectie van 738 voorwerpen.
Op 10 februari 1943 gelastten de Duitsers de directeur van het Stedelijk Museum, jhr. Roll, onder wie ook het joods museum viel, de collectie over te dragen. Roll probeerde eronder uit te komen, vroeg hulp bij het ministerie van O. K & W, maar kreeg een afwijzend briefje van n regel. De collectie verdween naar Duitsland. Na de oorlog kwamen delen ervan boven in een groot pakhuis in Offenbach, waar de geallieerden door de nazi's geroofde kunstvoorwerpen bijeen hadden gebracht. Uit Nederland gestuurde deskundigen vonden in de chaos van het pakhuis 150 van de 758 voorwerpen terug. Ze werden met een binnenschip over de Rijn naar Amsterdam teruggebracht, maar de gedecimeerde joodse gemeenschap had toen andere zorgen dan het beheren van de collectie.
Pas in 1955 werd de oude bovenverdieping van de Waag weer in gebruik genomen. De collectie werd weer opgebouwd, uitgebreid met documenten over de Holocaust en vele objecten uit synagogen in het land die sloten. In 1975 kreeg het museum het hele Waaggebouw tot zijn beschikking. In 1987 werd het gerestaureerde en aangepaste complex aan het Jonas Danil Meijerplein betrokken. De collectie bestaat nu uit zo'n kleine tienduizend voorwerpen, 7250 documenten, 4100 foto's en meer dan tienduizend boeken en artikelen.
Het jubileum wordt op meerdere manieren herdacht. Naast het overzicht van zijn textielcollectie is er een tentoonstelling van de Amerikaanse fotografe Joan Roth, Joodse vrouwen wereldwijd, waarvoor ze tussen 1983 en '93 naar Ethiopi, Jemen, India, Marokko, Boechara, Oost-Europa, Rusland en Isral reisde. En het museum presenteert een cd met historische opnamen van de synagogale muziek, die hier ooit in de Grote Synagoge, de oudste van de vier waarin het museum in gevestigd, heeft geklonken. In de jaren '20-30 zong er de oppervoorzanger I.E.Maroko, in 1928 maakte His Masters Voice er opnamen.
Naast die rijke, uitbundige voorhangen laat de tentoonstelling ook een reeks even kostbare, tot in het kleinste detail bewerkte Tora-mantels zien, die het museum ooit kreeg van de Portugees-Isralitische Gemeente. In de catalogus wordt de geschiedenis van de collectie beschreven, op een potische, filosofische toon. Objecten, zegt samensteller Daniel M. Swetschinski, 'zijn net zo goed historische bronnen als documenten. Ze vertellen verhalen, ze dragen informatie.'
Het jubileumoverzicht laat ook 'gewonere' zaken zien, uit het dagelijks leven: torawikkels, gesneden uit het kleed waarin het jongetje tijdens de besnijdenis was gewikkeld en linnengoed voor Pesach, het feest van de bevrijding van de slavernij in Egypte.
Naast een vaandel van een toneelvereniging liggen een babyjurkje en een kussensloop, een Jom Kippoermuts en een gebedsriementas. De cirkel van het leven wordt getrokken tussen een speldenkussen met de geborduurde tekst Welkom in 't leven (de kraamvrouw kreeg het bij geboorte om spelden bij de hand te hebben voor de luiers) en een wit doodskleed.
De Holocaust maakte aan dit leven een eind. Ook dat is nagelaten op textiel. De oorlog en de vernietiging zijn hier uitgedrukt in een meterslange lap stof bedrukt met jodensterren uit een fabriek in Enschede, een armband met het opschrift Joodsche Raad en in een ceintuur gemaakt in Westerbork door de toen twaalfjarige Leontine de Jong. Ze maakte de ceintuur tijdens handwerklessen van lapjes die na de transporten waren achtergebleven. Toen ze veertien werd ging ze hem dragen over de door haar toen felbegeerde blauwe overall, de verplichte kampdracht voor meisjes van die leeftijd. Als versiering koos ze wat om haar heen de meeste indruk maakte: het prikkeldraad, barak 85 waar ze 'woonde', klompen, het kacheltje waar je soms iets extra's op mocht bakken, een olifantje omdat een vriendin bij de 'speelgoedindustrie' werkte.

Foto
	Ceintuur die de twaalfjarige Leontine de Jong voor haar overall in Westerbork maakte. FOTO'S COLLECTIE JOODS HISTORISCH MUSEUM Voorhang van de Heilige Ark van de synagoge uit Middelburg (1820).

