	'Het is onze baby'
	EEN VAN DE vernieuwingen aan de DAF 95 XF, de nieuwe zware vrachtwagen die het Eindhovense bedrijf deze week in Brussel officieel presenteerde, is de bumper. Die is van staal.
Chauffeurs vonden de plastic stootbalk van de oude DAF 95 maar niks. Zij klaagden dat de bumper slap aanvoelde, en boog als je erop stond om de ruiten te zemen. 'Maar het is toch vooral een kostenkwestie', verklaart Martien de Louw, hoofd van de afdeling Research en Ontwikkeling bij DAF de wijziging.
'Die kunststof bumper is even sterk als de nieuwe stalen bumper. Maar kunststof scheurt bij een botsing en dan moet je de hele bumper vervangen  twaalfhonderd gulden.' De stalen bumper deukt en kan worden gerepareerd, of gedeeltelijk worden vervangen. Voor een paar honderd gulden ben je weer klaar.
Er is meer veranderd aan de DAF. 'We hebben van voor- tot achterbumper elk onderdeel onder de loep genomen. De auto die er nu staat, is helemaal nieuw.' De Louw is apetrots op zijn prachtige monster. Hij roemt vooral de technische en economische kwaliteiten. Hij is 4 procent zuiniger, en dat scheelt al gauw vijftienduizend gulden per jaar. En geluidsarmer: 'Bij tachtig kilometer per uur is het in deze wagen stiller dan in een BMW 535 bij een gangetje van 135', zegt de BMW-rijder. Degelijk is hij ook: 'Hij kan gemakkelijk een miljoen kilometer mee, met een dag onderhoud per jaar.'
Tweeneenhalf jaar hebben De Louw en zijn medewerkers aan de 95XF gewerkt. 'Wij zijn absoluut sneller dan de concurrenten. En we kunnen ons op alle fronten met hen meten. In brandstofverbruikzitten we met deze nieuwe motor aan de top. Dat is geen uitspraak uit het laboratorium, want die motor draait al 2,5 jaar in de wagens van sommige van onze klanten.'
De nieuwe wagen heeft 190 miljoen gulden gekost. Dat is volgens De Louw een schijntje. 'Wij zijn veel goedkoper dan de concurrenten. Of het nu gaat over Mercedes, of over Scania, of over Volvo: die stelling kan ik overeind houden.'
Elke vrachtwagenfabrikant geeft 3 tot 5 procent van zijn omzet uit aan research en ontwikkeling. Daf heeft daarom een relatief klein budget. Bij Scania werken duizend mensen met een budget van 225 miljoen gulden aan het ontwikkelen van trucks, bij Volvo twaalfhonderd mensen met vijfhonderd miljoen. Mercedes heeft elfhonderd onderzoekers en ontwikkelaars met een budget van 390 miljoen gulden. DAF behielp zich in 1995 met 123 miljoen gulden en 420 mensen.
Maar de dreumes in Eindhoven vindt dat hij even goed presteert als de lobbesen. 'Komen ze vaker met een nieuw product? Zijn hun producten beter? Ik hoor wel eens het tegendeel', schampert De Louw.
De concurrenten doen in stilte minachtend over de technologische mogelijkheden van DAF. Mercedes-bestuurder Dieter Zetsche deed dat vorig jaar zelfs in het openbaar, tot grote woede van DAF.
Op n punt lijkt DAF met de 95XF zijn critici het zwijgen op te leggen: de motortechniek. De nieuwe motor voldoet aan milieunormen die pas in 2000 worden verwacht (Euro 3), en is zelfs al klaar voor de normen van 2004 (Euro 4), al zal het apparaat dan wel moeten worden uitgerust met elektronisch gestuurde inspuiting.
Sommige fabrikanten rusten hun motoren nu al uit met elektronische injectie. De Louw niet: 'Wij hebben de filosofie dat de klant pas elektronica krijgt als het niet anders kan. Het kost alleen maar geld en levert potentile storingen op.' Een gedachte die bij de ontwikkelingsarbeid wel besparend werkt.
Mercedes kwam met de elektronische rem; DAF houdt het op de hydraulische. En weliswaar is er een elektronische versnelling leverbaar, maar niet zo'n joystick als sommige concurrenten monteren. 'Als dat kapot gaat in een ver land, kun je er niets meer mee.' De Louw klopt op de kolossale cabine van de oranje 95XF. 'Alles is zo simpel mogelijk. Het is een werkpaard.'
De Louw wil niet diep ingaan op de vraag waarom DAF goedkoper zou werken dan de concurrenten. 'Maar er zijn er die drie of vier prototypes bouwen, gebaseerd op verschillende ideen.' Zijn stem verraadt ddain. 'Aan de hand van die proto's wordt een keuze gemaakt.' Hij leunt achterover. 'Als je veel geld hebt, kan dat misschien. Wij opereren absoluut anders.'
De Louw is geheel onder invloed van de truckersromantiek. Hard werken, de geur van olie en banden, een overall. Zijn jongens, hij beschrijft ze met liefde. Natuurlijk werken ze achter beeldschermen en tekentafels. Maar als het er op aan komt, gaan ze trucken. 'Wij zijn vrachtwagenjongens. Wij zijn er mee besmet. Dat is bij een bedrijf als Mercedes niet zo. Daar is het gebouw na vijven leeg.' Bij DAF niet. 'Wij bouwen samen een vrachtwagen. Het is onze baby. '
Vrachtauto-gek zijn. Met de vrachtwagenondernemer samen de truck beluisteren. Op zaterdag doorbeulen om een probleem opgelost te krijgen. Dat zijn kwaliteiten die De Louw van zijn mensen verlangt. De techneuten moeten direct contact hebben met de ondernemers, met de chauffeurs. Dat werkt het beste. Maar ze moeten dan ook hun taal verstaan. En dus liefst een groot rijbewijs hebben. 'Ik vraag me af hoeveel mensen bij Mercedes dat rijbewijs hebben.'
De nieuwe DAF krijgt uitzonderlijk veel concurrentie. Volvo kwam twee jaar geleden met een geheel nieuwe zware wagen; Mercedes en Scania, beide geen supervernieuwers, kwamen vorig jaar met respectievelijk de Actros en de 4-serie. De Europese markt is het belangrijkste want het grootste slagveld. Er heerst al jaren overcapaciteit en voor het lopende jaar wordt een terugval in de vraag verwacht.
Maar DAF heeft een geheel andere uitgangspositie dan tot nu toe. Sinds de overname vorig jaar heeft de dreumes een grote broer: het Amerikaanse Paccar.

Foto
	DAF hoopt te scoren met de nieuwe 95 XF. FOTO MARCEL MOLLE-DE VOLKSKRANT

