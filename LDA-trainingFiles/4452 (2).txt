Visrivier (Zuid-Afrika).
De Visrivier of Groot Visrivier is een rivier in de Oostelijke Kaapprovincie van Zuid-Afrika. Hoewel het geen bijzonder grote rivier is - die zijn er nauwelijks in het land - heeft de rivier een grote rol gespeeld in 's lands geschiedenis. Hij vormde aan het eind van de 18e eeuw de grens tussen de Kaapkolonie en het gebied van de amaXhosa en was voordien al bij benadering de grens tussen de sprekers van isiXhosa (een Bantoe taal) en de Khoikhoi die een Khoisantaal spraken. In de Britse tijd werd het gebied tussen Vis- en Keirivier ("the Border") het schouwtoneel van Britse kolonisatie en gedurende de hele 19e eeuw kwamen er negen Xhosa-oorlogen aan te pas voordat ook het gebied aan gene zijde van de Kei in koloniale handen was.
Met de 'onafhankelijkheid' van Ciskei werd de Vis opnieuw de grens, nu tussen de Republiek van Zuid-Afrika en Ciskei.
Voor een deel vormt de rivier nu de westgrens van het wildpark Dubbeldrift, waar een uitkijkpunt een prachtig uitzicht op de vallei van de rivier geeft (zie afbeelding). Ook aan de andere zijde is natuurgebied (het Andries Vosloo Koedoepark). Het is mogelijk aan de rivier te verblijven en onder begeleiding een kijkje te gaan nemen bij de nijlpaarden die erin leven.
