	Hier en daar nog klunen, maar zo kort mogelijk
	Van onze verslaggever
SNEEK
Een Aha Erlebnis voor de tientallen Snekers op en rond de 'Laatste Stuverbrug' aan de Leeuwarderkade: vanaf de Zwette stapt donderdagmiddag Evert van Benthem, de 'koning' van 1985 en 1986, van het ijs om een meter of dertig te klunen naar de Looxmangracht.
De brug in Sneek is nog een van de grote knelpunten op de elfstedenroute. Samen met onder meer Erik Hulzebos, een van de favorieten voor de eindzege op zaterdag, verkent Van Benthem het parcours. Het ijs ligt er bijna overal prachtig bij, beamen ze.
Terwijl het groepje marathonrijders zijn weg vervolgt, keert de brandweer van Sneek terug van de lunch om de transplantatie van zo'n zeventig vierkante meter ijs te voltooien. 'Dit ligt vrijdag gegarandeerd dicht', zegt Piet Elsinga.
'Vijf kluunplekken hebben we nog in Sneek, allemaal onder bruggen', zegt rayonhoofd Jan de Jong. 'Die variÃ«ren van dertig tot honderd meter. Maar Sneek doet er alles aan om de reputatie van 'knelpunt' en 'zwakke plek' te logenstraffen. Het rayon Sneek heeft ook niet zijn veto over het evenement uitgesproken: 'Sneek is er klaar voor. De vraag is alleen of er korter of langer gekluund moet worden.'
Van de 21 rayons hadden Sneek, Harlingen, IJlst en Bartlehiem een voorkeur voor maandag. Maar de vier 'dissidente' rayons hadden geen onoverkomelijke bezwaren tegen zaterdag.
De situatie in Harlingen en Bartlehiem is flink verbeterd. Alleen bij enkele bruggen in Harlingen zal nog gekluund moeten worden. Een groot wak bij Witmarsum is dichtgegooid en levert geen problemen meer op.
Bij Bartlehiem lag donderdag nog maar tien centimeter ijs, maar er was goede hoop dat het nog zou aangroeien tot de vereiste dikte van vijftien centimeter. Hier moeten twee banen worden uitgezet, omdat de schaatsers naar en van Dokkum elkaar daar passeren. Rayonhoofd Sjirk Velstra: 'Eventueel maken we kluunvoorzieningen. Aan Bartlehiem zal het niet liggen.'
Henk Kroes, voorzitter van de Vereniging 'De Friesche Elfsteden' heeft donderdag toegegeven dat het echec van 1996 - de tocht had toen op 9 februari kunnen worden verreden - heeft meegespeeld in de beslissing de tocht voor zaterdag uit te schrijven. De kans op een nieuwe anticlimax zou groot zijn geweest, als tot volgende week was gewacht. Er wordt een omslag van het weer verwacht.
De kans dat de temperatuur zondag tot boven het vriespunt oploopt is niet denkbeeldig. Pas in de loop van volgende week wordt een nieuw koufront verwacht. De keuze was derhalve: zaterdag of uitstel tot in ieder geval eind volgende week, met alle onzekerheden van dien.
Volgens ijsmeester Piet Venema is het ijs op 180 van de 200 kilometer in puike conditie. Alleen tussen Berlikum en Bartlehiem, na zo'n 140 kilometer, krijgen de rijders te maken met 'werkijs'.
Het wordt een zware tocht. Zaterdag wordt een koude dag voorspeld met oostenwind. Bij de start van de wedstrijdrijders, om half zes 's ochtends, zal het ongeveer elf tot dertien graden vriezen. Zij rijden langer in het donker dan in 1985 en 1986, omdat de dagen begin januari aanzienlijk korter zijn dan eind februari. De temperatuur komt naar verwachting overdag niet boven de min drie graden.

Foto
	De brandweer in Sneek 'transplanteert' ijs, om een zwakke plek van de elfstedenroute te versterken. FOTO HARRY COCK

