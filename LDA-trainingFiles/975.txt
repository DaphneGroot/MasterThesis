	GIA intensiveert terreur tegen bewind Algerije
	AFP, AP, Reuter
ALGIERS
Bij de ontploffing van een autobom voor een koffiehuis in een volksbuurt van Algiers zijn zondagavond zeker 21 doden en zestig gewonden gevallen. De bom ging af op het ogenblik dat het vanwege het breken van de vasten - het is ramadan - druk was op straat.
De ramadan geldt als de meest geschikte maand voor de jihad die door de Gewapende Islamitische Groep (GIA) wordt gevoerd tegen het Algerijnse regime. De GIA heeft zich opnieuw genesteld in de volkswijken van Algiers.
Kort voor de aanslag in de buurt Belcourt maakte het leger melding van de moord door islamisten op 36 bewoners van het dorp Sidi Abdelaziz, 70 kilometer ten zuidwesten van Algiers. Het was de bloedigste slachtpartij sinds de GIA in november 1995 begon met collectieve moorden op groepen burgers.
De Algerijnse regering bepaalde zaterdag dat in mei en juni parlementsverkiezingen worden gehouden. De nieuwe grondwet verbiedt deelname van partijen die zich op grond van religie organiseren.

