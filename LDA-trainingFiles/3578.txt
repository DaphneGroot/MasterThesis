	Tien auteurs werpen licht op Mahlers Vijfde
	Van onze verslaggever
Roland de Beer

AMSTERDAM
'Mahler was een vernietiger', zegt Riccardo Chailly in New Sounds, New Century, een boek dat vrijdag het licht zag, vlak voordat Chailly het stokje hief voor een uitvoering met het Concertgebouworkest van Mahlers Vijfde Symfonie.
Het boek is in zijn volle omvang aan n compositie gewijd: tien auteurs laten hun licht schijnen over Mahlers Vijfde en over de uitvoeringen ervan door het Concertgebouworkest, vanaf de Amsterdamse premire die Mahler zelf in 1906 kwam dirigeren.
De muren bleven staan en Chailly's term destroyer moet dan ook niet letterlijk worden opgevat. In een dialoog met de redacteur van het boek, de Britse Mahlerkenner Donald Mitchell, roert Chailly een van zijn favoriete onderwerpen aan, Mahlers modernisme.
'Mahler vernietigde de klassieke symfonie en bouwde met de brokstukken iets totaal nieuws', zegt Chailly. 'Hij bedacht een formule die de brug zou blijken te zijn naar de volgende eeuw, naar componisten als bijvoorbeeld Berio.'
Het Concertgebouworkest en uitgeverij Thoth hebben New Sounds, New Century op hetzelfde formaat en in dezelfde stijl uitgebracht (met een cd in het omslag vastgeklemd) als de boeken Mahler in Amsterdam en Bruckner en het Koninklijk Concertgebouworkest. De eerste titel verscheen in opdracht van het Amsterdamse Gemeentearchief, bij het Mahlerfeest van het Concertgebouw in 1995.
Het Brucknerboek was een idee van het Concertgebouworkest, dat het Brucknerjaar 1996 niet ongemerkt voorbij wilde laten gaan. Met het boek over Mahlers Vijfde, dat geen andere ontstaansreden heeft dan dat Chailly het stuk dit seizoen uitvoert, begint zich een belangwekkend bibliotheekje te vormen over de laatromantische tradities in het Amsterdamse Concertgebouw.
Een verschil met de eerdere titels is, dat nu ook de buitenlandse lezer er iets van kan opsteken. Het boek is uitgegeven in het Engels. En het onderwerp mag dan n symfonie zijn, de invalshoek is breed. Tot de auteurs behoren, behalve de oeuvrebeschouwer Mitchell, ook de Franse Mahlerbiograaf Henry-Louis de La Grange en de Amerikaanse handschrift- en schetsenexpert Ted Reilly.
Reilly is op dreef dankzij de goede daad van een Amerikaanse particulier, die vorig jaar bij de Pierpont Morgan Library in New York met iets spectaculairs kwam aanzetten: een paar uitgebreide schetsen van de Vijfde, door Mahler rond 1901 neergekalkt op vier en vijf notenbalken.
Mahler was geschokt toen hij, bij een doorspeelsessie met de Wiener Philharmoniker in 1904, op de 'kinderachtige fouten' stiet die hij gemaakt zou hebben bij de orkestratie van het openingsdeel. De doodsmars, waarvan de proporties alle grenzen overschreden. Mahler bleef tot het bittere einde aan de Vijfde schaven.
Origineel is de samenstelling van de begeleidende cd. De aanleiding tot Mahlers twijfels wordt hoorbaar. Het lied Der Tambourg'sell' staat erop, en de Kindertotenlieder, composities die niet alleen de hysterische preoccupatie met de dood onderstrepen die de componist in die periode koesterde, maar die (vooral Der Tambourg'sell') ook in muzikaal opzicht verwantschap hebben met de Vijfde.
De cd bevat ook de opname die in 1926 werd gemaakt van het Adagietto uit de Vijfde, in de na-druk-ke-lijk tedere uitvoering onder leiding van Willem Mengelberg. Mahler zelf doet mee met de treurmars die hij in 1905 inspeelde op een pianola-rol.
Maar het bijzonderst is het onder leiding van Chailly ingespeelde, nooit eerder op de plaat gedemonstreerde slotfragment uit een van de vroegste versies van de waanzinnige Trauermarsch - gespiegeld aan de bijgeslepen versie die in de partituuruitgave van 1919 het licht zag. Het blijkt mee te vallen met de kinderachtigheid van Mahlers orkestratiekunst. Het was meer een kwestie van iets te royaal naar de climax reiken.
Bij de presentatie van het boek deed Chailly zijn dialoog met Mitchell nog eens over, en opnieuw stelde hij Mahlers breaking through the limits aan de orde. Zijn vooruitlopen op de vondsten van Charles Ives (straatmuziek gencorporeerd in de partituur). Op Edgard Varse (bruitisme in de koperblazers). Op Anton Webern (in het niets oplossende pizzicati).
Het was allemaal waar. Maar even waar is de keerzijde. Onbesproken bleef de dubbele bodem, de banden van Mahlers idioom met de vergane glorie van oud-negentiende-eeuwse lied- en dansmuziekpraktijken - Mahlers hunkering naar idyllen die in zijn tijd eigenlijk al niet meer bestonden.
Dat aspect kreeg ook weinig kans in Chailly's uitvoering van de Vijfde, vrijdag in de Grote Zaal. Opzwepend was het, fonkelend en technisch indrukwekkend. Het sentiment kreeg minder kans.
New Sounds, New Century, door Donald Mitchell e.a. Uitg. Thoth, ISBN 90 6868 186 9 ( 59,50).

Foto
	Schets van het derde deel van Mahlers Vijfde Symfonie.

