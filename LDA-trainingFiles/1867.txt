	Fiod doet inval bij Veghelse betonfabriek
	ANP
DEN BOSCH
De Fiod heeft deze week een inval gedaan bij Prefab in Veghel, producent van betonelementen. De administratie is in beslag genomen. Dat gebeurde ook bij een aantal andere vestigingen in de regio en bij het kantoor in Hamont-Achel in België. Het bedrijf telt zo'n negentig werknemers.
De directie van Prefab wordt verdacht van valse aangifte van omzet- en vennootschapsbelasting over de periode 1990-1994. Er zijn geen aanhoudingen verricht, aldus een woordvoerster van de rechtbank in Den Bosch.
Volgens advocaat van Prefab, mr. A. Cuyten, is Justitie nogal drastisch te werk gegaan. 'Er liep al een regulier boekenonderzoek. Daarover voerden wij met de fiscus nog overleg', aldus de raadsman. De inval is volgens hem gedaan naar aanleiding van inlichtingen van een ex-directeur. Het boekenonderzoek door de Fiod zal volgens Cuyten zeven à acht maanden in beslag nemen. Dan komt de dienst met een lijstje van zaken, waarover ze met de directie wil praten.
Cuyten heeft Justitie al op de hoogte gesteld dat hij haar aansprakelijk wil stellen voor de te lijden schade. 'Vandaag en gisteren hebben we de officier nog laten weten dat hij zo bij ons allerlei processtukken en vonnissen had kunnen opvragen om zich te informeren.' Hoe hoog de schadeclaim wordt, kon Cuyten nog niet zeggen.


