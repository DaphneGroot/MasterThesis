	Gemeente mag kosten doorgeven aan bouwer
	
Van onze verslaggever
DEN HAAG
Gemeenten mogen de kosten die zij maken voor de aanleg van wegen, openbaar groen en sportcomplexen bij nieuwe bouwlocaties voortaan doorberekenen aan de bouwers. Het kabinet heeft besloten daartoe de Wet op de Ruimtelijke Ordening te wijzigen.
Op het ogenblik komen die kosten, en de kosten van bestemmingsplannen en bodemsanering vaak voor rekening van de gemeenten zelf. Het kabinet verwacht dat de nieuwe kostenverdeling zal leiden tot meer kostenbewust bouwen.
Tot het jaar 2010 wordt in Nederland ongeveer veertigduizend hectare bouwgrond nieuw ontwikkeld. De gemeenten steken veertig miljard gulden in de bouwlocaties. Onder de huidige wetgeving krijgen ze hooguit 70 procent van die kosten terug.

