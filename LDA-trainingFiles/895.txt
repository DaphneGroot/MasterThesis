	Griekse politie arresteert meer 'overlevenden'
	AP
ATHENE
De Griekse politie heeft dinsdag nog zeven Aziatische immigranten opgepakt die waren ontsnapt nadat zij Griekenland illegaal waren binnengekomen. Zij behoren tot een groep van ruim honderd Indiërs, Pakistanen en Srilankanen, die zeggen overlevenden te zijn van een scheepsongeluk dat op Eerste Kerstdag zou hebben plaatsgevonden in de zee-engte tussen Malta en Sicilië.
Bij functionarissen van het Griekse ministerie van Openbare Orde is de twijfel groeiende over het verhaal van de illegalen die hebben gezegd dat bij de aanvaring bijna 300 landgenoten zijn omgekomen. Volgens woordvoerder Evangelos Markoulis 'klonken de verklaringen verdacht en zijn sommige immigranten al op hun verhaal teruggekomen'. 'Wij hebben het idee dat zij het verhaal van de aanvaring hebben verzonnen om medelijden te wekken en deportatie te ontlopen'.
De illegalen hebben de Griekse autoriteiten verteld dat de ongeveer 300 Aziaten omkwamen toen het vrachtschip waarop zij werden vervoerd in botsing kwam met een kleiner schip waarnaar 318 Aziaten werden overgezet. Het kleine schip zou daarna zijn gezonken. Slechts enkele Aziaten konden zich redden of werden uit het water opgepikt.
Zoekacties van de Italiaanse en Maltezer kustwacht en luchtmacht hebben niets opgeleverd.

