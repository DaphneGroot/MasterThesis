	Perceval en Lanoye schrijven toneelgeschiedenis
	Perceval en Lanoye schrijven toneelgeschiedenis
THEATER
Ten Oorlog! van Tom Lanoye naar Shakespeare door Blauwe Maandag Compagnie, regie Luk Perceval. Gezien 22 november in De Vooruit Gent. Van 7 t/m 24 januari in Rotterdamse Schouwburg.
Een voetzoeker die niet afgaat, bezorgt een van de spelers de slappe lach. Fransmannen slaan elkaar met stokbroden op het hoofd, hun paarden zijn turntoestellen uit oude gymlokalen. Het is kermis op het toneel van Ten Oorlog!, de langverwachte voorstelling van de Vlaamse Blauwe Maandag Compagnie. De scne roept herinneringen op aan Wilde Lea waarin regisseur Luk Perceval en zijn groep een brug sloegen tussen het volkstoneel en het intellectuele theater. De kolder van stokbroden en voetzoekers is van harte welkom in een voorstelling waarin mensen vooral dood gaan en wraak het enige motief is.
Ten Oorlog! is een van de meest prestigieuze projecten die ooit in het Nederlandstalige theater is gemaakt. De Vlaamse schrijver Tom Lanoye heeft samen met Luk Perceval twee jaar lang gewerkt aan een rigoreuze bewerking van Shakespeare's koningsdrama's. In deze uit acht delen bestaande cyclus beschrijft Shakespeare de Rozenoorlog die in de vijftiende eeuw werd gevoerd tussen de huizen van York en Lancaster. In deze periode regeerden maar liefst zes koningen over Engeland, die behalve tegen elkaar ook tegen de aartsvijand Frankrijk vochten.
Lanoye herschikte alle drama's in een chronologische volgorde, voegde stukken samen, kapte andere weg. Maar bovenal ging hij met de taal aan de haal en schreef een compleet nieuwe cyclus van drie delen die nu gespeeld worden op drie avonden, of in het weekend in een marathonvoorstelling van twaalf uur.
Deel n heet In de naam van de Vader en de Zoon en daarin treden Richard II, Hendrik IV en Hendrik V op. In deel twee - Zie de Dienstmaagd des Heren - is Hendrik VI koning maar verkiest de filosofie boven de macht, waardoor zijn vrouw Margaretha de touwtjes in handen neemt. En verlos ons van het kwade is het derde deel met de regenten Edward IV en tenslotte Richard III.
Deze drie delen hebben ieder een eigen sfeer, een eigen thema, een eigen toon. Die varieert van verheven-potisch, via het idioom van soap en relatiedrama's, naar de swing van rap en hiphop. De stukken gaan over vaders en zonen (deel 1), over mannen en vrouwen (deel 2) en over de mens in zijn eenzaamste eentje (deel 3). Lanoye heeft, met dank natuurlijk aan Shakespeare, een heel nieuw stuk geschreven en plukt daarin als een jongen van zijn tijd rijkelijk uit de cultuur om zich heen. Hij parafraseert Guido Gezelle, sommige regels komen regelrecht uit Motown-songs, de stijl van Richard III is ontleend aan de new violence-films van Tarantino. Eerst is er het zwaard als wapen, dan het stokbrood en tenslotte de pistolen van verkeerde mannen in snelle pakken.
Zo doldriest als deze bewerking is, zo helder en overrompelend is de regie van Luk Perceval die met Ten Oorlog! niet alleen theatergeschiedenis schrijft maar ook een nieuwe Shakespeare-standaard introduceert. Nog tot in lengte van jaren zal aan deze regie gerefereerd worden als er weer eens een Richard II of een Hendrik IV langs komt. Het geluid van ijzer dat geslepen wordt, staat voor een hele veldslag, een in de schoot bebloed jurkje voor het verlies van onschuld. De esthetiek van All for love, een eerdere regie van Perceval, wordt hier gecombineerd met het volkstheater van Wilde Lea. Daarom is er gelukkig ook hilarische slapstick als Franse officieren op de gladde speelvloer voortdurend onderuit gaan.
Perceval heeft na anderhalf jaar repetitietijd alle opsmuk achterwege gelaten. Er is nauwelijks decor, er zijn nauwelijks kostuums, er is alleen maar betoverend mooi licht, er is een fantastische groep spelers, en er is die taal, die gekke, maffe, soms onbegrijpelijke, soms ook irritante, maar altijd verrassende taal. Ten Oorlog! gaat, behalve over die rare Engelse koningen, over vriendschap en verraad, over macht en onmacht, over religie en vrijheid van geest, over troost zoeken en die niet krijgen.
De kapstok van dit alles zijn de zes koningen die aan het eind van elke aflevering elkaar de kroon toewerpen, als een estafette van de macht. Maar ze zijn onderling ook zo verschillend dat je er altijd wel eentje leuk vind of lief of geschift. Ik viel vooral voor Richard II, die rare wufte koning, en onvergetelijk vond ik de confrontatie tussen vader Henrik IV en zoon Hendrik V, waarin de vader staat voor de mannelijke macht en de zoon zich liever laaft aan de neptieten van de travestiet La Falstaff. Hier is Percevals regie van wereldniveau. In n enkel toneelbeeld - de briesende vader, de zoon in de armen van zijn tegennatuurlijke liefde, en de dood in de vorm van een gesneuvelde soldaat -wordt de tragiek van de macht duidelijk gemaakt.
Zowel Richard II als La Falstaff worden gespeeld door de hier nagenoeg onbekende acteur Wim Opbrouck. Opbrouck heeft een groot dik lijf, een kale kop, een wit lichaam en hij is de revelatie van de voorstelling. Zijn flair, brutaliteit en metamorfoses zijn ronduit briljant. Ook vaste BMCie-acteurs als Vic De Wachter, Jakob Beks en Lucas Van den Eynden groeien uit tot imposante helden en antihelden. De jonge acteurs van de groep halen eveneens dit opzienbarende niveau.
Het eind van de marathon komt geheel voor rekening van Jan Decleir als Richard III ofwel Risjaar Modderfokker den Derde - de gebochelde, het kind dat nooit liefde kende en een monster werd. Het wordt een onvervalste Decleir-show voor een murw geslagen publiek dat al het gefuck en gefok nauwelijks nog kan bevatten. De taaltrucs van Lanoye gaan hier tegenstaan, evenals het ongetwijfeld virtuoze maar ook overdadige acteren van Decleir. Terwijl tien uur lang een weldadige wisselwerking tussen spelers en publiek heerste, is dit eenrichtingsverkeer: de Acteur acteert, het publiek adoreert.
Het bijwonen van zo'n marathon heeft ook een bezwerende werking. In de pauze's worden de stambomen doorgenomen, de ontwikkelingen becommentarieerd. En het schept een band - wil jij een broodje, dan haal ik koffie! Ten Oorlog! werd bij de premire zaterdag in Gent beloond met een minutenlange staande ovatie. Ook op het podium was de opluchting groot. Tussentijds is een aantal acteurs afgehaakt, het hele project heeft meerdere keren op losse schroeven gestaan. Maar de klus is geklaard, het wonder is geschied.
Hein Janssen

Foto
	Scne uit Ten Oorlog! door Blauwe Maandag Compagnie. FOTO CORNEEL MARIA RYCKEBOER

