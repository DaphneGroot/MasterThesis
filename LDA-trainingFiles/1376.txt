	Feiten spelen geen rol in Geelhoeds laatste nieuwjaarsartikel
	Zou Ad Geelhoed zo zijn geschrokken van zijn komende benoeming tot eerste ambtenaar van Wim Kok dat de kritische zin hem ontvallen is? Wie zijn nieuwjaarsartikel leest, zou het bijna gaan denken.
De hoogste ambtenaar op Economische Zaken neemt normaal gesproken in het ESB-nieuwjaarsartikel geen blad voor de mond. Het is immers een instituut geworden: het moment waarop de ambtenaar uit de anonimiteit treedt en politici en burgers wakker schudt uit deze of gene zoete droom. Het is de plek om de kat de bel aan te binden. Van Geelhoed mocht, ook omdat het zijn laatste stuk was, een scherp betoog worden verwacht. Dat viel tegen.
Geelhoed verdedigde de stelling dat (verdere) beleidscoördinatie in Europa schadelijk zou wezen voor de groei en de werkgelegenheid. De Europese Centrale Bank zal in de toekomst de inflatie laag houden; in het stabiliteitspact is de budgettaire randvoorwaarde voor het beleid aangegeven. Voor het overige is beleidsconcurrentie tussen landen beter.
Dit is een goed verdedigbare stelling, al is het opmerkelijk haar door Geelhoed opgetekend te zien. In zijn nieuwjaarsartikel uit 1995 bepleitte hij het omgekeerde. Toen heette het dat 'de ongunstige economische neveneffecten van de bestaande sociaal-economische ordening in de nationale sfeer ertoe dwingen om die ordening tot voorwerp van beleidscoördinatie in Unie-verband te maken'. Een mens kan van opvatting veranderen, al getuigt het van goede smaak dat te melden, in een voetnoot bijvoorbeeld. Waarom zou Geelhoed dat hebben nagelaten?
Eén van de argumenten die Geelhoed gebruikt ter ondersteuning van zijn centrale stelling is het succes van de Nederlandse economie, ons 'Delta-model'. 'Als we durven te onderkennen dat de relatief goede prestaties van de Nederlandse economie mede de vrucht zijn van beleidsconcurrentie, waarom zouden we dan niet de vrijheid nemen optimaal gebruik te maken van de bestaande ruimte? Per slot van rekening berust de wat jaloerse belangstelling voor de - nog bescheiden - successen van ons Deltamodel bij onze partnerlanden ook op overwegingen van beleidsconcurrentie.'
Geelhoed schiet hier drie bokken. Ten eerste: dat er 'een Nederlands model' zou bestaan. Ten tweede: dat de Nederlandse economie zich voorspoedig ontwikkelt. Ten derde: dat het succes van een bepaald economisch model een argument zou zijn tegen nadere beleidscoördinatie in Europa.
Een Nederlands model dat die naam verdient, bestaat niet. Geelhoed noemt drie kenmerken, en die zijn niet specifiek voor Nederland, ook niet in die combinatie. Kenmerk één: sinds 1982 blijft in Nederland de loonstijging beperkt. Dit is het gevolg van het Akkoord van Wassenaar, een overeenkomst tussen de georganiseerde werkgevers en de vakbonden. Kenmerk twee: sinds 1983 staat het monetaire beleid in het teken van de koppeling van de gulden aan de Duitse mark. Kenmerk drie: de rijksfinanciën zijn op orde gebracht.
Hetzelfde geldt voor, zeg, Oostenrijk.
Volgens de gegevens van de club van rijke landen, de Oeso, stegen sinds 1982 de arbeidskosten in het Oeso-gebied gemiddeld met grofweg 4,25 procent per jaar. Nederland (0,94 procent) én Oostenrijk (2,4 procent) zaten daar dik onder.
De Oostenrijkse schilling is met eenzelfde hartstocht bij de Duitse mark gehouden als de gulden. De koers van de schilling ten opzichte van de gulden is al jaren grofweg gelijk: een schilling kost zo'n zestien cent.
Ook de ontwikkeling van de staatsschuld, de bottom line van de openbare financiën, ontwikkelt zich in Nederland en Oostenrijk soortgelijk. In Oostenrijk stijgt de schuld gestaag van 41,8 procent in 1982 naar 71,8 procent in 1996; in Nederland gaat de schuld van 56,5 procent naar 78 procent. Dezelfde orde van grootte dus. Het (kleine) verschil is, dat de Nederlandse schuld de afgelopen jaren stabiliseerde; in Oostenrijk neemt de schuld licht toe.
Het 'Delta model', kortom, kunnen we met hetzelfde recht het 'Alpen model' noemen. Maar wil dat wel wat zeggen? Horen deze drie kenmerken wel bij elkaar? Vormen zij een model of is het een min of meer willekeurige verzameling eigenschappen? Geelhoed laat ons er over in het ongewisse.
Door het 'Delta model' zou de Nederlandse economie zich relatief gunstig ontwikkelen, schrijft Geelhoed menig buitenlands periodiek na. Het mag verwondering wekken dat hij ter onderbouwing van deze stelling uitsluitend verwijst naar de inkomens- en werkgelegenheidsgroei in de afgelopen drie jaar. Die was inderdaad plezierig. Maar het 'Model' dateert toch van begin jaren tachtig?
Wie de prestaties van Nederland - en, ter controle, Oostenrijk - sinds 1982 vergelijkt met het Europese gemiddelde, ziet zich gedwongen Geelhoeds succesclaim te nuanceren. De gemiddelde jaarlijkse inkomensgroei in Europa beliep in die periode zo'n 2,2 procent. De groei in Oostenrijk is hieraan identiek. Het verschil met Nederland loopt in de honderdsten van een procentpunt - verwaarloosbaar. Anders gezegd, als we de afgelopen drie jaar niet relatief snel waren gegroeid, waren we onder Europa's gemiddelde uitgekomen.
De werkgelegenheidsgroei lijkt het succes in eerste instantie te bevestigen. Met een jaargemiddelde sinds 1982 van 1,25 procent scoort Nederland veel beter dan Europa: 0,2 procent. Maar als dit aan het model ligt, waarom komt Oostenrijk dan niet verder dan 0,29 procent werkgelegenheidsgroei?
De combinatie loonmatiging, harde munt en controle over overheidsfinanciën is niet typisch Nederlands. Geelhoed toont niet aan dat deze kenmerken samenhang vertonen, een 'model' vormen. Gezien de prestaties van Nederland en Oostenrijk is het bovendien geen combinatie om zonder meer warm voor te lopen. En als het dat wel zou zijn, tenslotte, dan was daarmee niets ten voor- of nadele gezegd van beleidscoördinatie in de Europese Unie.
De argumentatie in Geelhoeds laatste nieuwjaarsartikel is onder de maat.

