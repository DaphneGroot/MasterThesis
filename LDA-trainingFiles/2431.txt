	Adrianus Simonis is niet veranderd
	IK BEN nooit veranderd. Ik ben dezelfde gebleven. De wereld is veranderd', luidt de meest typerende uitspraak van kardinaal Simonis, leider van het rooms-katholiek kerkgenootschap in Nederland.
De kardinaal vierde gisteren zijn veertigjarig priesterschap temidden van pastores van zijn bisdom Utrecht. Op een landjuweel in Gelderland viert hij zondag zijn officile jubileum, in aanwezigheid van de eveneens jubilerende Gelderse schuttersgilden. Schuttersverenigingen onderhouden van oudsher nauwe banden met de rk-kerk.
Adrianus kardinaal Simonis is afkomstig uit de bollenstreek. Hij werd in 1931 als oudste zoon van een tandarts geboren. Hij volgde het klein- en het grootseminarie in het bisdom Haarlem. Op 15 juni 1957 ontving hij het sacrament van de priesterwijding in het net opgerichte bisdom Rotterdam.
Simonis studeerde daarna aan het pauselijk Bijbelinstituut in Rome. In 1966 werd hij kapelaan in een parochie en een ziekenhuis in Den Haag. In die woelige jaren verwierf hij bekendheid met zijn behoudende standpunten. Waar priesters en masse trouwden en de roep om opheffing van het celibaat steeds sterker werd, predikte Simonis de eeuwenoude leer van Rome. Het leverde hem een bliksemcarrire op, want het Vaticaan benoemde de kapelaan tot verbijstering van veel gelovigen in 1970 tot bisschop van Rotterdam.
Van Simonis had het niet gehoeven. De priester, die zichzelf het liefst omschrijft als 'een principieel herder die de kudde voorgaat op de rechte weg', bad of de beker van de bisschopsbenoeming aan hem voorbij mocht gaan. Tevergeefs. Simonis: 'De beginperiode werd het dieptepunt in mijn leven. Er woedde een godsdienstoorlog, er waren veel priesteruittredingen. Dat was een groot verdriet'.
In december 1983 werd Simonis aartsbisschop van Utrecht. Hij volgde kardinaal Willebrands op, de toenmalige aartsbisschop. In mei 1985 bereikte hij de hoogste eer. Paus Johannes Paulus II creerde hem tot kardinaal.
Van Simonis had het niet gehoeven. De bijbehorende verantwoordelijkheden vielen en vallen hem zwaar. Hij kwam steeds weer in het nieuws en raakte zelfs betrokken bij processen wegens omstreden uitspraken over vrouwen en homo's. De kardinaal sliep die dagen slecht. Maar hij putte troost uit de gedachte dat hij over 'een objectieve waarheid' beschikt - de waarheid die van God komt.
Hij is zondag veertig jaar priester, maar Simonis kent geen spoor van twijfel of hij het wel goed heeft gedaan. De wereld is veranderd maar hij is hetzelfde gebleven.
Wel heeft Simonis het als kardinaal nog drukker gekregen dan als bisschop van Rotterdam, laat staan als kapelaan. Vooral het eindeloze vergaderen is hem een zware last. Een beetje fietsen vindt hij ontspannend. Of autorijden, als hij van de ene naar de andere vergadering moet. Dan luistert hij naar klassieke muziek en hoeft hij met niemand te spreken: 'Heerlijk vind ik dat'
Voor de rest put Simonis troost uit het dagelijks ritme dat hij sinds zijn verhuizing naar het aartsbisschoppelijk paleis aan de Maliebaan aanhoudt. De mis om acht uur, het ontbijt, de ontvangst van bezoekers, het brevieren, de lunch, en vergaderen en nog eens vergaderen. Als Simonis maar even tijd vindt reageert hij af in zijn priv-kapel. Dan speelt de vergevorderde amateur Simonis orgel. Daarna kan hij weer jaren mee.
Henk Mller

Foto
	Woensdag 11 juni 1997, een dag uit het leven van een kardinaal. Foto boven: lunch in het Bisschoppelijk Paleis aan de Maliebaan in Utrecht. Kardinaal Simonis schenkt soep voor de hulpbisschop van Utrecht, mgr. De Kok (vooraan rechts). Naast de kardinaal bisschop Bomers van het bisdom Haarlem, schuin tegenover Simonis diens voorganger kardinaal Willebrands. Met de klok mee: op de fiets door Utrecht; onder: ontspanning op het orgel; daarboven: een mis in de privkapel van het paleis; en: 09.00 uur, Simonis breviert in de gangen van het Bisschoppelijk Paleis.

