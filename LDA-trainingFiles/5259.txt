	Huissense dammers vertragen met remise titelfeest Hiltex
	De concurrentie liet het afweten, maar toch kon landskampioen Hiltex nog geen feest vieren. De Amsterdammers kwamen in de negende ronde van de damcompetitie in en tegen Huissen niet verder dan een gelijkspel. Daardoor bleef het verschil met vier achtervolgers vier punten.
Voor het Haagse RDG/DIO viel door een 11-9 nederlaag tegen TDV het doek definitief. Voor de derde keer in haar bestaan moet de Haagse vereniging de hoofdklasse verlaten.
De Huissenaren verrasten Hiltex met een sterk tactische opstelling, waardoor op het eerste bord de grootmeesters Baljakin en Clerc tegenover elkaar kwamen te zitten. Bij de stand 8-8 leek Baljakin nog voor een verrassing te zorgen, maar het meerderheidseindspel kon hij niet tot winst voeren.
Ook Thijssen had aan het materiële voordeel tegen Janssen niet voldoende voor de winst. Eerder had Klaassen Huissen op voorsprong gezet, maar Oudshoorn de score weer in evenwicht getrokken.
Door het gelijke spel moet Hiltex de titel in de voorlaatste wedstrijd zien veilig te stellen. Tot ongenoegen van voorzitter Hildering, die dan niet aanwezig kan zijn. 'Ik zit dan in Afrika en ik moet zeggen, dat ik nog nooit een zo ongelukkige planning heb gemaakt', aldus de preses, die het kampioensfeestje dus zal mislopen.
Cema/De Vaste Zet, de voorlaatste tegenstander van Hiltex, liet de kans op een spannender slotfase onbenut door tegen Dostal Vorden gelijk te spelen. Boom en Grotenhuis gaven de Vordenaren zelfs een 5-1 voorsprong, maar eerst Lemmens en later Ronald Schalley zorgden voor evenwicht. Zijn Poolse echtgenote Ewa Schalley hield als laatste de Oekraïnse Jankowskaja in bedwang en zorgde voor de 10-10.
Het Haagse RDG/DIO incasseerde de achtste nederlaag hetgeen tevens degradatie inhield. TDV velde met 11-9 het vonnis over de in de zestiger en zeventiger jaren met dertien landstitels succesvolle Haagse ploeg. 'Alles wat dit seizoen fout kon gaan, ging ook fout', constateerde captain Fred Ivens, die samen met de jonge Hoogakker als enigen tot een plusscore kwamen.
'Andere coryfeeën', zeo zei Ivens, 'hebben het behoorlijk laten afweten en het zal moeilijk worden om snel terug te keren. Voorgaande degradaties werden altijd binnen een jaar rechtgezet, maar nu missen we daarvoor wellicht de kwaliteit.'
Stand na negen ronden: 1. Hiltex 16/109, 2. Huissen 12/100, 3. Dostal Vorden 12/99, 4. Informatica Drenthe 12/99, 5. Cema/De Vaste Zet 12/95, 6. Maas van 't Hoog 9/91, 7. TDV 9/87, 8. Rinsumageest 8/90, 9. Priva/De Lier 8/89, 10. Doetinchem 6/82, 11. Heijmans/Excelsior 3/73, 12. RDG/DIO 1/66.

