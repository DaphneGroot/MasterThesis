	Flemings dansers danig in de knoop
	Com(e)post. Choreografie: Donald Fleming. 31 januari. Korzo Den Haag. Tournee.
Pak met rechts je neus en met links je oor. Met dergelijke spelletjes zit Com(e)post van Donald Fleming vol. Je vraagt je af of de clou van het stuk er ook in besloten ligt. Aan het einde van de voorstelling zitten de armen van Marc Nukoop, Sarah van Lamsweerde, Carole Perderau en Fleming danig verstrikt en lijkt die menselijke knoop inderdaad een allegorie op de geestestoestand van de maker. Die had zich bij opkomst al tot het publiek gericht met een verhaal over de netelige kwestie of de mens sociaal of genetisch geconditioneerd is. Uiteindelijk liep hij vast op de werking van een gen. Resoluter was danseres Perderau: 'Als ik een voet was, was ik mijn zusters voet', beweerde ze. Haar Frans-Engelse tongval is zo charmant dat je haar meteen gelooft.
Dat Com(e)post behalve diepzinnig ook humoristisch is bedoeld, blijkt uit enkele op het achterdoek geprojecteerde teksten. EÂ‚n ervan luidt 'one day your genes will be in therapy'. Geestig bedoeld is ook de dans. Soms liggen de dansers op hun zij en gaan tekeer als aardwurmen. Wat Fleming met Com(e)post precies wil, valt moeilijk te zeggen. Van de emotional triggers waarmee hij zijn voedt, blijkt niets.
Zijn danstaal is vlakjes en draagt de sporen van een onbespoten zijtak van de Amerikaanse postmoderne dans. Dat de maker daarin als performer wel weet te overtuigen, mag een wonder heten. Als enige weet hij te boeien door de bedachtzame manier waarop hij zijn ledematen in ingewikkelde posities manoeuvreert en ze dan weer bevrijdt.
Sinds 1992 woont deze New-Yorkse choreograaf in Amsterdam. In zijn werk wil hij een Europese emotionele benadering van de dans verbinden met een Amerikaans formalisme. Maar in Com(e)post blijft van beide visies weinig over.
Isabella Lanz

