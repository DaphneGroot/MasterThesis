	Koning Hassan poogt ontluikend moslim-fundamentalisme de kop in te drukken 'Marokko wacht islam of zondvloed'
	Van onze correspondent
MADRID
De regering van Marokko is vastbesloten elke vorm van ontluikend moslim-fundamentalisme in het land de kop in te drukken. Met name opstandige studentengroepen aan verschillende universiteiten zijn gewaarschuwd in te binden.
Vorige week werden drie studenten tot gevangenisstraffen van een en twee jaar veroordeeld wegens hun aandeel in confrontaties met de politie. Vooral op en rond de campus van de universiteit van Casablanca is het al wekenlang onrustig. Studenten demonstreren voortdurend voor zaken als gratis openbaar vervoer en meer plaatsen in de studentenhuizen.
Maar hun acties hebben een duidelijke politieke ondertoon. Ze zijn gericht tegen het bewind van koning Hassan II. Daarom hebben de politie en veiligheidsdiensten opdracht gekregen 'een einde te maken aan de destructieve activiteiten van obscurantistische groepen'.
Drie studenten werden in een snelle procedure door een rechtbank in Casablanca veroordeeld; 33 anderen zijn opgepakt en zullen eveneens voor de rechter moeten verschijnen. Zij waren betrokken bij een veldslag met de politie in Casablanca toen zij demonstreerden voor de vrijlating van de drie eerder gearresteerde leiders.
Met de term obsurantistische groepen wordt gedoeld op fundamentalisten. De Nationale Unie van Marokkaanse Studenten wordt gecontroleerd door leden van de semi-clandestiene culturele organisatie Adl wa Ihsan (Rechtvaardigheid en Charitas). Deze fundamentalistische groep weigert de religieuze autoriteit van koning Hassan te erkennen en is daardoor een belangrijk doelwit van de veiligheidsdiensten.
Het regime van Hassan heeft er de voorkeur aan gegeven het ontluikende fundamentalisme direct hard aan te pakken. Het hoopt zo te voorkomen dat de ideologie zich ontwikkelt als in het buurland Algerije en dat de daarmee gepaard gaande geweldsgolf naar Marokko overwaait.
De leider van Rechtvaardigheid en Charitas, sjeik Abdesalam Yasin zit al zeven jaar onder huisarrest in de buurt van de hoofdstad Rabat.
De zestiger Yasin, een onderwijsinspecteur, werd in januari 1990 onder huisarrest geplaatst nadat hij een manifest had gepubliceerd waarin hij koning Hassan diens rol van Emir Al Mu'minin, gids der gelovigen, betwist.
Vorig jaar probeerde de regering tot een akkoord te komen met Yasin. In ruil voor zijn vrijlating zou hij de politieke en geestelijke autoriteit van de koning moeten erkennen. De sjeik weigert echter elk compromis.
Rechtvaardigheid en Charitas liet deze week nog eens weten zich 'alleen aan Allah te onderwerpen' en dat zij zich ervoor zal blijven inzetten dat 'de mensen Allah eren en niet de menselijke wezens die Allah heeft geschapen'.
Volgens woordvoerders van Rechtvaardigheid en Charitas wordt de organisatie vervolgd en zitten zeker tien leiders vast. De organisatie, die zegt zeker een half miljoen volgelingen te hebben, staat ingeschreven als een charitatieve instelling. Pogingen om de officiële status van politieke partij te verkrijgen heeft de organisatie opgegeven.
Na een periode van rust, die in kringen van de organisatie als een wapenstilstand werd afgeschilderd, lijkt de beweging nu onder leiding van de studenten de confrontatie weer te zoeken. Dat heeft tot een onmiddellijke reactie van de autoriteiten geleid. De universiteiten zijn tot verboden gebied verklaard voor buitenstaanders, terwijl het aantal officiële verklikkers bij de onderwijsinstellingen is vergroot.
Fathala Arsalan, een van de woordvoerders, verklaarde eerder dat Rechtvaardigheid en Charitas niet alleen op de universiteiten sterk vertegenwoordigd is, maar in de hele Marokkaanse maatschappij: 'Als de gelegenheid en de omstandigheden het toestaan, zal men ons kunnen zien.' De studentenbeweging zou slechts het topje van de ijsberg zijn. Wat Marokko volgens de beweging staat te wachten is 'de islam of de zondvloed.'

