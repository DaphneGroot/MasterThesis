	De publieke omroep slaapt uit op zondag
	De prinses van de wereld sterft een dramatische dood, en wat doet de publieke omroep in Nederland? De publieke omroep slaapt uit op zondag. En wanneer hij uitgeslapen is, gaat hij onverstoorbaar eucharistie vieren, oude programma's herhalen en de kleuters amuseren.
Zo kon het gebeuren dat het NOS-Journaal gisterochtend pas om vijf v¢¢r tien kwam met een summier nieuwsbulletin over de dood van Diana. Nadat dit een uur later in licht geactualiseerde vorm was herhaald, volgde in de reguliere uitzending van 12 uur een iets langer bulletin, dat overigens nog steeds een minimum aan eigen werk bevatte. Correspondente Saskia Dekkers sprak telefonisch enige begeleidende zinnen uit bij de beelden uit Parijs, en met hangen en wurgen werd verbinding gelegd met haar Londense collega Tine van Houts, die had postgevat voor Buckingham Palace.
Op dat moment stonden bij RTL de camera's al drie uur non-stop te snorren. En ze zouden blijven snorren tot aan het begin van de avond. Het begon allemaal om 9 uur met een lange extra nieuwsuitzending op RTL4, waarin - o ironie - oud-Journaal-correspondent en -hoofdredacteur Peter Brusse de studiogast was. Daarna verplaatste het programma zich naar RTL5 en liep uit op een ware marathon-sessie, waarin voortdurende news updates werden afgewisseld met eigen reportages, goede historische beelden en gevarieerde studiogesprekken. Het was misschien niet zo diepgravend als bij de BBC of zo flitsend als
bij CNN, maar er werd absoluut vakwerk afgeleverd, niet het minst door presentatrice Margriet Vroomans, die urenlang beheerst en vaardig opereerde.
Waarom kwam de publieke omroep niet met iets dergelijks? We bellen met Hans Laroes, adjunct-hoofdredacteur van het NOS-Journaal. Laroes, afgemeten: 'Wij hebben niet de taak en zijn niet gequipeerd om een hele dag uit te zenden. We hadden hoogstens ondersteuning kunnen bieden als de omroepen tot iets gezamenlijks hadden besloten. Maar die hebben ervoor gekozen om later op de dag zelf iets te doen.'
Hoezeer de publieke omroep daardoor achterop raakte, bleek bij de ingelaste uitzending waarmee Netwerk kort na 3 uur dan eindelijk zijn opwachting maakte. Het programma duurde welgeteld acht minuten en omvatte niet meer dan een stoffig gesprek met een verslaggever op een onduidelijke binnenlocatie in Londen en een scne uit een documentaire over paparazzi die Diana schaduwen. Bijna op hetzelfde moment was bij RTL een aanzienlijker levendiger straatreportage te zien; en die documentaire was daar al een uur eerder uitgezonden.
De publieke omroep revancheerde zich 's avonds enigszins met solide uitzendingen van het Journaal, NOVA en nogmaals Netwerk. Maar de daarin getaleerde kwaliteit kwam vooral laat. En het feit dat de brave Belgen n¢g later op gang kwamen, is bepaald een schrale troost.
Paul Brill

