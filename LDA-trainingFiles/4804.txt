	Zweedse PI
	Na de dood van Per Wahl, de mannelijke helft van het schrijversechtpaar Sjwall en Wahl is het niet echt meer wat geworden met de Scandinavische thriller. 'Literaire' uitzonderingen als Jan Kjaerstad (Rand) en Kerstin Ekman ( Zwart water) daargelaten, hebben schrijvers van spannende boeken uit Noorwegen en Zweden in Nederland, en ook in de rest van de wereld, nauwelijks nog voet aan de grond gekregen. Vanuit Zweden kwam Jean Guilliou met zijn vuistdikke complotromans, maar die deden het beter als televisieserie dan als leesboek.
Maar nu is er Gunnar Staalesen, in Noorwegen al heel wat jaren actief, in Nederland pas sinds kort bekend. Een van zijn boeken verscheen een paar jaar geleden al in vertaling bij Conserve; nu heeft Meulenhoff zich over hem ontfermd. Staalesens hoofdpersoon is Varg Veum, een soort Philip Marlowe, die opereert in het desolate Bergen, waar het bijna altijd schijnt te regenen.
Vorig jaar verscheen de Vrouw in de koelkast, onlangs zag Het uur van de wolf ( 35,90) het licht. Ook dit boek is een 'oudje' - het werd al in 1983 geschreven - maar dat geeft niks. Wat goed is, hoeft niet snel te komen. En de boeken van Staalesen zijn zonder meer goed: hij weet de juiste toon te treffen.
Private-eye Veum is een loner die, wars van allerlei politiewerk, zijn eigen gang gaat. Mooie beschrijvingen van Bergen ontbreken niet. In Het uur van de wolf wordt een oude zaak uit de Tweede Wereldoorlog opgerakeld. Net als bij Sjwall en Wahl ontbreekt ook de kritische sociale noot niet.
Rolf Bos
Kleurenblind
Een held met een gebrek is in de misdaadroman geen gebruik, of het moet een gebrek aan ontzag voor de autoriteiten zijn. Gebrek aan angst voor een lever- of longkwaal kom je ook tegen. Een kleurenblinde held is wel zeer uitzonderlijk. De fotografe in The Magician's Tale van David Hunt (Hodder & Stoughton, import Nilsson & Lamm;  44,75) kan alleen zwartwit tinten onderscheiden. Ze heeft van de nood een deugd gemaakt en richt zich op zwart-wit portretten van mensen die het daglicht schuwen.
Een van deze nuttelozen van de nacht is een jongenshoer, voor wie ze een esthetische genegenheid heeft ontwikkeld, die in woede en wraakzucht omslaat als de jongen in stukken gesneden in een puinbak wordt aangetroffen. Dat leidt tot een zoektocht door homoseksueel San Francisco, waarbij de fotografe bij wijze van tegenwicht iets moois krijgt met een Indiase chirurg, die de poezeligste huid uit de wijde omgeving bezit. En verder komt er oud familiezeer boven, vooral vanwege soortgelijke moordzaken uit een ver verleden.
Je zou het een rommelig verhaal mogen noemen, dat vaak meer lief dan spannend is. Zou achter David Hunt een vrouw verborgen zitten of gewoon een zachte man? De fotografe is overigens geen doetje en haar gesjouw door San Francisco doet het aardig. En het ontbreken van kleur in het verhaal is door Hunt knap volgehouden. Vooral aanbevolen voor zachte vrouwen met een harde pit.
Theo Capel
Engels:
- John Straley schreef al twee boeken over de eigenzinnige priv-detective Cecil Younger, die opereert in Alaska en een verleden als drugsgebruiker heeft. The Music of What Happens is het derde deel (Victor Gollancz, import Van Ditmar;  59,65).
- Een seriemoordenaar die via Internet actief is, is in het thrillergenre al eerder vertoond. Maar een computer die daadwerkelijk mensen doodt, dat is nog tamelijk ongewoon. In Final Victim van Stephen J. Cannell brengt een geniale computergebruiker vrouwen om. De engerd is zelfs zo slim dat hij achtervolgende politiewagens met een laptop op een verkeerd spoor kan brengen (Michael Joseph, import Penguin Nederland;  35,95)
- Marissa Piesman heeft een vaste hoofdpersoon: Nina Fischman, die moorden oplost. Piesmans boeken zijn vooral grappig bedoeld, met slechts af en toe een vleugje spanning. Survival Instinct is deel zes in de serie (Delacorte Press, import Van Ditmar;  45,45).

Foto
	Gunnar Staalesen

