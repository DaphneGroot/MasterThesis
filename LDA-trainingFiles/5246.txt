	verheijen en Groenewold snel op Koreaans ijs
Schaatser Carl Verheijen heeft tijdens de Winter Universiade in Zuid-Korea de 5000 meter gewonnen. Bij de vrouwen was Renate Groenewold de snelste op de 3000 meter.
Verheijen, zoon van oud-kernploeglid Eddy Verheijen, reed in Chonju een tijd van 7.13,40. De student medicijnen uit Woudenberg was op zijn klapschaatsen ruim vijftien seconden sneller dan de Wit-Russische kampioen Oleg Novitsjenko (7.29,15) en de Japanner Mamoru Ishioka (7.29,51). Jochem Uytdehaage werd negentiende in 7.54,43, Patrick van Falier 23e in 8.15,18. Op de 500 meter werd Andre Zonderland negende, Van Falier negentiende, Uytdehaage 22ste.
Groenewold legde de drie kilometer af in 4.30,14, bijna tien seconden voor de Japanse Kuroba. De Chinese Yang werd derde. Op de 500 meter, die in twee ritten werd verreden, eindigden Colette Zee en Elke Zijlstra als twaalfde en vijftiende.

