Saint Kitts en Nevis.
Saint Kitts en Nevis, officieel de Federatie van Saint Christopher en Nevis of de Federatie van Saint Kitts en Nevis, is een federale staat in de Caraïbische Zee in Midden-Amerika, bestaande uit de eilanden Saint Kitts (of Saint Christopher) en Nevis. Behalve deze twee eilanden behoort ook een aantal rotspunten tot de staat Saint Kitts en Nevis.
Beide eilanden, die door de ongeveer drie kilometer brede zeestraat "The Narrows" van elkaar gescheiden worden, behoren tot de Bovenwindse Eilanden van de Kleine Antillen. Saint Kitts ligt ruim tien kilometer ten zuidoosten van Sint Eustatius, dat deel uitmaakte van de voormalige Nederlandse Antillen, maar thans als openbaar lichaam is opgenomen bij Nederland. Daardoor grenzen de territoriale wateren van Saint Kitts en Nevis aan die van het Koninkrijk der Nederlanden.
Geschiedenis.
Saint Kitts en Nevis zijn twee eilandjes in de Caraïbische Zee die behoren tot de Kleine Antillen. Ze werden door Columbus aangedaan in 1493, maar het waren de Britten die zich er het eerst vestigden in 1623. Twee jaar later vestigden zich er ook Franse kolonisten. Al snel ontstonden problemen tussen de twee kolonisators, en het geschil werd opgeklaard in de Vrede van Parijs van 1783, die Saint Kitts en Nevis toekende aan de Britten.
Saint Kitts en Nevis kreeg in 1967 volledige interne autonomie, maar bleef een onderdeel van het Britse rijk, samen met Anguilla onder de naam Saint Christopher, Nevis en Anguilla. Dat eiland kwam hiertegen in opstand in 1967, wilde zich onafhankelijk verklaren, maar werd uiteindelijk in 1980 apart van Saint Kitts en Nevis een overzees gebiedsdeel van het Verenigd Koninkrijk. Saint Kitts en Nevis werd onafhankelijk op 19 september 1983.
De grondwet noemt zowel de naam "Saint Christopher and Nevis" als "Saint Kitts and Nevis".
De slag om Saint Kitts in 1782, afgebeeld op de Franse gravure "Attaque de Brimstomhill".
Klimaat.
Saint Kitts en Nevis hebben een tropisch klimaat, maar de talrijke winden temperen dat. De temperatuur verandert weinig. Van mei tot november is er het regenseizoen, en wordt het land vaak getroffen door orkanen.
Landbouw en economie.
De eilanden zijn vulkanisch en is bergachtig. Het grootste deel is daarom niet gecultiveerd. Slechts 16% van het landoppervlak is in cultuur gebracht. Suikerriet is het voornaamste gewas. Vanaf de jaren 1970 nam het belang van dit gewas af, en kende het toerisme een serieuze bloei. Saint Kitts en Nevis staan ook bekend als belastingparadijs. De banksector brengt veel geld binnen. Ook katoen, zout en kopra, dragen bij tot de nationale economie.
Het bnp bedroeg in 2002 339 miljoen US$. De werkloosheid bedraagt 4,5% van de beroepsbevolking.
Politiek.
De Federatie Saint Kitts en Nevis is lid van het Brits Gemenebest (vandaar dat de justitie op de Britse "Common Law" is gebaseerd). Koningin Elizabeth II is nog steeds koningin, ook na de onafhankelijkheid in 1983. Saint Kitts en Nevis is derhalve een constitutionele monarchie (een Commonwealth realm).
Het parlement heeft slechts één kamer, met veertien leden: elf rechtstreeks verkozen en drie gecoöpteerd. Daarnaast heeft Nevis een eigen parlement met acht leden. Het parlement van Nevis mag wetten aannemen die door het federale parlement niet mogen worden teruggedraaid.
Vanaf de onafhankelijkheid tot 1995 regeerde de "People's Action Movement", het equivalent van de Britse Conservatieven via premier Kennedy Simmonds. Hierna won "Labour" de verkiezingen in 1995, 2000, 2004 en 2010 en was Denzil Douglas 20 jaar lang premier van het land. In 2015 werd hij opgevolgd als premier door Timothy Harris. Harris werd premier ondanks het feit dat zijn partij (de "People's Labour Party", een afsplitsing van "Labour") maar 1 zetel won bij de verkiezingen.
In 1998 stemde de bevolking van Nevis in een referendum om zich los te maken van Saint Kitts. De noodzakelijke tweederdemeerderheid werd echter niet gehaald. Er zijn echter nog steeds groepen actief die Nevis willen afscheiden.
Godsdienst.
Daarnaast is er een Hindoe gemeenschap (1,5%) en mensen die een andere of geen godsdienst aanhangen (7,2%)¹
