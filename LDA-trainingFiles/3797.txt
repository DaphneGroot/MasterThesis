	THRILLERS
	Kroning
 Ooit zette iemand Agatha Christie een kroon op en riep haar uit tot 'koningin van de misdaad'. Het zal vast een Engelse recensent zijn geweest. Van The Observer misschien, die het destijds had over Queen of the Detective Fiction. Af en toe mogen recensenten best chauvinistisch zijn. En zo'n eretitel uitreiken, ach, dat kost natuurlijk niet meer dan wat ruimte op een krantenpagina. Christie's kroonprinses werd P. D. James, ook al weer enige tijd van de troon verdreven door Ruth Rendell, die begon als First Lady of Crime en inmiddels van koninklijken bloede is. Wr een Engelse schrijfster!
Recensenten kunnen kronen en titels naar eigen goeddunken doorgeven. Bij deze doe ik daarom ook maar mee aan die vrijblijvende machtsverschuivingen en haal ik de kroon - zij het met enige tegenzin - weg bij Rendell om die - met volle instemming van mezelf - op het hoofd van Elizabeth George te plaatsen. Een Amerikaanse, dat wel, maar ze schrijft over Engeland.
Haar negende thriller, In de ban van bedrog (Bruna;  39,90; Deception on His Mind, Hodder & Stoughton, import Nilsson & Lamm;  43,-) is weer een juweel. Een kroonjuweel dus nu. In 1995 steeg George met Playing for the Ashes al naar een hoogte die nauwelijks nog te evenaren leek. Maar dit boek bewijst het tegendeel: ze kan zichzelf zelfs overtreffen. Wat staat ons gezien haar leeftijd (47) nog te wachten?
George creerde destijds een groepje protagonisten, dat haar in staat stelt tamelijk diverse thrillers te schrijven. Haar vaste lezers hebben hoofdinspecteur Thomas Lynley en brigadier Barbara Havers zien groeien. Vooral de ontwikkeling van de laatste verliep zo voorspoedig dat zij regelmatig op eigen benen mag staan. In de ban van bedrog opent met de huwelijksreis van Lynley en Lady Helen (eindelijk!), wat Havers de kans biedt - tijdens haar vakantie - haar Pakistaanse buurman en zijn dochtertje achterna te reizen. Die zijn ineens op een mysterieuze missie vertrokken naar Balford-le-Nez dat een tamelijk grote Pakistaanse gemeenschap telt.
In dat kwijnende badplaatsje blijkt een vroegere studiegenoot van Havers, Emily Barlow, tot een hoge politiepost opgeklommen. Het is de ideale omgeving voor George om er een broeinest vol intriges van te maken, beginnende met de moord op een Pakistaan. De lezer wordt geconfronteerd met onvervalst en versluierd racisme, hautaine Engelse dametjes en verblinde Pakistaanse jongeren, onwrikbare gewoonten binnen een islamitisch gezin, een gedwongen huwelijk, veel kandidaat-moordenaars, n met Barbara Havers in zeer goeden doen. Havers die het menselijke zwaar laat wegen, en dat breekt haar uiteindelijk toch op.
Het is weer indrukwekkend te lezen hoe George zich een weg heeft kunnen banen naar het hart van haar tweede land, naar de zeden, gewoonten en taal. Daarom past haar die kroon, die altijd Engels bezit is geweest, zo goed.
Frans van Schoonderwalt
Zoete wraak
 Joseph Kanon debuteert als schrijver, maar heeft een jarenlange ervaring in het boekenvak. Hij was vice-president van uitgeverij Houghton Mifflin, totdat hij onenigheid kreeg met de rest van het management over de te volgen richting. Hij stapte op en nam plaats achter de schrijftafel. Het resultaat was Los Alamos (Little, Brown & Co, import Nilsson & Lamm;  35,-; Het Manhattan Project, Meulenhoff;  39,90).
Het moet een zoete wraak zijn geweest. Los Alamos is een prachtig boek, dat de werkloze uitgever bovendien meteen flink wat geld opleverde: een plaats op de bestsellerslijst van The New York Times, vijf ton (aan dollars) voor de paperbackrechten, en uiteraard zijn ook de filmrechten verkocht.
Kanon heeft feiten en fictie met elkaar verweven. In 1945 wordt in Los Alamos, waar men onder leiding van J. Robert Oppenheimer in het diepste geheim aan de atoombom werkt, een veiligheidsofficier vermoord. Michael Connolly, officier van de militaire inlichtendienst, wordt als buitenstaander te hulp geroepen. Was Bruner het slachtoffer van een gewelddadige seksuele ontmoeting, of is sprake van spionage?
Connolly blijft buitenstander op The Hill, de bijnaam voor de 'stad' in New Mexico waar de geleerden verblijven. Veel van de wetenschappers hebben een Europese (lees: Duitse) achtergrond, en dat biedt Kanon volop gelegenheid om de plot historische diepgang te geven. Connolly krijgt daarnaast een verhouding met de vrouw van een van de wetenschappers - op het moment dat hij eraan begint, weet je als lezer trouwens al dat daar meer achter steekt.
Kanon heeft zich uitstekend gedocumenteerd. Hij zal bijvoorbeeld veel gebladerd hebben in Richard Rhodes' The Making of the Atomic Bomb. Op de achtergrond spelen de dood van Roosevelt, het einde van de oorlog in Europa en de dreiging van een nieuwe, 'koude' oorlog. Kanon heeft tijdens zijn leven als uitgever goed in de keuken gekeken - Los Alamos is een verpletterend debuut.
Rolf Bos

