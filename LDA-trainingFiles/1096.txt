	Zwitsers hebben hun buik vol van gesteggel over nazigoud
	Van onze verslaggever
AMSTERDAM
Joodse organisaties en Amerikaanse regeringsfunctionarissen hebben met grote instemming gereageerd op het supersnelle ontslag van de Zwitserse ambassadeur in Washington, Carlo Jagmetti. De 64-jarige diplomaat had er in een vertrouwelijk document bij zijn regering in Bern op aangedrongen 'oorlog te voeren' tegen al degenen die compensatie van Zwitserland eisen omdat Bern financieel heeft geprofiteerd van de holocaust.
Maar de Zwitserse regering is woedend dat het vertrouwelijke stuk van Jagmetti is uitgelekt. Minister van Buitenlandse Zaken Flavio Cotti wil een justitieel onderzoek naar het lek. Cotti vreest 'het einde van de internationale diplomatie' wanneer vertrouwelijke stukken niet meer vertrouwelijk kunnen zijn. De minister nam weliswaar afstand van Jagmetti's taalgebruik, maar sprak er wel zijn spijt over uit dat 'een werkelijk succesvolle en consciëntieuze diplomatieke carrière op zo'n manier moet eindigen, slechts enkele maanden voor de voorgenomen pensionering.' Jagmetti had in juli de diplomatieke dienst zullen verlaten na een loopbaan van 35 jaar. Hij was onder meer ambassadeur in Rome, Londen, Brussel en Parijs voordat hij in 1993 naar Washington werd overgeplaats.
Vooral kwaad bloed zette Jagmetti's opmerking 'dat de meeste vijanden niet te vertrouwen zijn'. Dat werd door de Amerikanen beschouwd als een rechtstreekse aanval op senator D'Amato die met zijn commissie voor bankzaken een niet aflatende stroom van opzienbarende onthullingen doet over de Zwitserse financiële handel en wandel tijdens de Tweede Wereldoorlog.
De woordvoerder van het Amerikaanse ministerie van Buitenlandse Zaken Nicholas Burns geloofde aanvankelijk zijn oren niet: 'Als het waar is dat de Zwitserse ambassadeur deze opmerkingen heeft gemaakt, dan verraadt dit een fundamenteel gebrek aan begrip voor de betrokkenheid die de Amerikaanse regering heeft bij haar eigen burgers en het zoeken naar gerechtigheid voor mensen wier mensenrechten fundamenteel geschonden zijn tijdens de Tweede Wereldoorlog. Dat is erg verontrustend.'
Burns verdedigde het werk van senator D'Amato oudtestamentisch: 'Hij doet het Werk van de Heer' en zei ook dat de regering-Clinton de pogingen van D'Amato 'om tot de bodem van deze kwestie' te geraken ten volle steunt.
D'Amato zelf verzuchtte: 'We hebben deze taal en deze sentimenten al te vaak gehoord in het niet zo verre verleden. Het is huiveringwekkend.'
Avraham Burg, leider van de Jewish Agency in Israel, noemde het ontslag van Jagmetti 'juist'. Burg: 'Door ontslag te nemen heeft de Zwitserse ambassadeur de eer van de Zwitserse diplomatie gered. Iedereen die vandaag de dag het joodse volk bevecht, zal oog in oog komen te staan met de joodse organisaties en hun leiders van repliek dienen. Verbaal geweld leidt tot provocatie, racisme en moord. We zullen het met wortel en tak uitroeien.' Burg kreeg vorige week een brief uit Zwitserland waarin hij met de dood werd bedreigd.
Opvallend was dat het World Jewish Congress, dat in de ogen van de Zwitsers met zijn archiefonderzoek in Washington de aanstichter is van de huidige problemen, niet meedeed in het koor van schande-roepers. WJC-directeur Elan Steinberg, anders goed voor felle uitspraken, sprak van een 'ongelukkig incident'. Hij voegde daaraan toe: 'Wij kiezen ervoor om nu vooruit te kijken en we proberen te bouwen op de uitlatingen van goede wil die afgelopen dagen te horen waren.'
Steinberg doelde daarmee duidelijk op de onlangs gedane principe-uitspraak van het Zwitserse kabinet om een fonds te stichten dat slachtoffers van de holocaust zal helpen. Een onderzoek in Zwitserse archieven naar de precieze omvang van 'slapende', joodse rekeningen kan nog enkele jaren duren. De uitkomst zou voor veel oudere mensen te laat kunnen komen, vandaar dat Bern nu toch, na veel aandringen, besloten lijkt tot enige spoed.
De financiële inhoud van het fonds hangt af van de bevindingen van een negen leden tellende commissie van historici en economen. Hun voorzitter, de Zwitserse historicus Jean-Francois Bergier, verwacht halverwege dit jaar met eerste resultaten te kunnen komen. Op basis van die eerste resultaten zal de Zwitserse regering beslissen hoeveel geld in het nieuwe fonds wordt gestort. Bergier denkt zeker drie jaar nodig te hebben voor het volledige onderzoek.
De doorsnee Zwitser heeft intussen genoeg van het getouwtrek rond deze geld- en goudkwestie. Een telefonische enquête van de Zwitserse Radio wees uit dat 46 procent van de ondervraagden meende dat de Zwitserse autoriteiten moreel schuld hadden aan de anti-joodse vluchtelingenpolitiek en de zakelijke banden met nazi-Duitsland, maar dat liefst 51 procent vond dat de kwestie verder met rust gelaten moest worden.
De onderzoekers zaten duidelijk in hun maag met de uitkomst, want ze verklaarden die aldus: 'Dit duidelijk negatieve standpunt betekent niet noodzakelijk dat de Zwitsers niet bereid zijn zich met de gebeurtenissen van de Tweede Wereldoorlog bezig te houden, maar wél dat ze niet willen dat de discussie hen 'vanuit het buitenland' wordt opgedrongen.
De affaire-Jagmetti komt slechts enkele weken na de rel rond minister van Economische Zaken Jean-Pascal Delamuraz die op de dag dat hij aftrad als Zwitsers president alle verzoeken om een hulpfonds had afgedaan als pogingen tot 'chantage' en 'afpersing'. Na enkele dagen van grote opwinding bood Delamuraz zijn persoonlijke excuses aan die maar half werden geaccepteerd omdat de Zwitserse regering weigerde de minister te desavoueren.
Henk Strabbing

