	Zuid-Hollands energiebedrijf Eneco pakt wanbetalers aan met speciaal team 'Boeman' van incasso geeft Arie nog wat respijt
	Van onze verslaggever
Stieven Ramdharie

DEN HAAG
Arie, zanger van het Haagse levenslied, doet de deur verbaasd open, in badjas en op blote voeten. 'Afsluiten? Vorige week ben ik nog bij de sociale dienst geweest om een regeling te treffen. Maar kom toch even binnen jongens. Het is zo koud.' Sinds zijn vrouw is overleden, mompelt Arie (64), gaat het met hem snel bergafwaarts.
De energierekening is opgelopen tot negentienhonderd gulden, de kabel-tv is al afgesloten en met de huisbaas heeft hij ook problemen. Zestienhonderd gulden is zijn weduwenuitkering.
In de rommelige woonkamer kraait de beo voortdurend 'hou je bek dicht'. 'Acht jaar heeft die vogel in een garage gestaan, nu woont hij bij de rijkste man van Den Haag', zegt Arie spottend.
Het wordt hem allemaal te veel, hij snikt. 'Ik kom er niet meer uit jongens. Ik sta stijf van de medicijnen. Twee dagen na de crematie wilde ik er al een einde aan maken. Ik zit niet zielig te doen, maar dit kan ik niet betalen.'
Arie, ooit nog figurant in Soldaat van Oranje, wordt die ochtend niet afgesloten. Hij krijgt een week uitstel van het Juridisch Incasso Team (JIT) van Eneco, het energiebedrijf dat met één miljoen aansluitingen het grootste deel van Zuid-Holland bestrijkt. 'Normaal doen we dit niet', zegt incasseerder Willem even later op straat.
Met twee andere wanbetalers loopt het die dag dan ook minder goed af. Bij de een wordt de elektriciteit afgesloten, bij de ander het gas. Nu de ergste kou voorbij is, gaan de meeste energiebedrijven weer over tot de orde van dag. Wanbetalers die de afgelopen weken nog konden rekenen op een coulante houding van hun energiebedrijf, mogen weer een incasseerder voor de deur verwachten.
Sinds hun verzelfstandiging in de afgelopen jaren hebben de meeste ondernemingen het innen van rekeningen stevig ter hand genomen. Want de voormalige overheidsbedrijven moeten de kosten beperken. Kon vroeger in Den Haag de betalingsachterstand van de klanten oplopen tot zo'n slordige zestig miljoen gulden, nu is dat uit den boze.
'Speerpunt van de laatste jaren was om de inning zo efficiënt mogelijk te laten verlopen', zegt woordvoerder S. Marbus van EnergieNed, de vereniging van energiebedrijven. 'Bijvoorbeeld door het bevorderen van het automatisch betalen. De energiesector scoort nu op dit terrein als een van de hoogste.' Zo'n 77 procent van de consumenten betaalt de energienota nu automatisch, in 1990 was dat 50 procent. Jaarlijks bespaart dit de ondernemingen zo'n vijftig miljoen gulden.
Bij het Haagse deel van Eneco - het bedrijf is onder andere ook actief in Dordrecht, Rotterdam en Voorburg - is de betalingsachterstand nu teruggebracht tot zeven miljoen gulden. 60 Procent van de klanten betaalt automatisch, een stijging van 25 procent. Incassoprocedures die ooit langer dan een jaar konden duren, zijn ook veel strakker en vooral korter geworden.
'De mensen worden nu veel eerder eraan herinnerd dat ze moeten betalen', zegt woordvoerder C. de Ruijter. 'Ze zijn gebaat bij een strak, overzichtelijk beleid, want alleen zo kun je voorkomen dat achterstanden nog verder oplopen.'
Na twee onbetaalde nota's krijgt de klant nu een herinnering en een 'brandbrief' met het verzoek direct te betalen. Daarna volgt huisbezoek. Wie na het tweede bezoek nog in gebreke blijft, wordt van gas of elektriciteit afgesloten. Vorig jaar sloot Eneco Den Haag 1100 klanten af. In 1995, toen de incasso minder strak was, waren dat er 2500. Elk jaar moet ongeveer 800 duizend gulden worden afgeschreven omdat rekeningen niet worden betaald.
'Voor het publiek zijn we vaak de boeman', vertelt Peter, leider van het JIT dat sinds ruim een jaar actief is. 'Maar met ons valt best te praten om tot een oplossing te komen. Een heleboel mensen zien door de bomen het bos niet meer. Ze zijn werkloos geworden en leven op de oude voet verder. Sommigen proberen betaling zo lang mogelijk te rekken. Anderen komen hier gerust met vijf of zes mille op zak om weer te worden aangesloten.'
Willem, een van de vier leden van het JIT, sluit al meteen bij de eerste woning van deze dag de elektriciteit af. De wanbetaler, bij wie in november en december een bezoek is afgelegd, doet niet open. Of hij is niet thuis. Schuld: iets meer dan drieduizend gulden. De meterkast bevindt zich in de hal van de flat, zodat makkelijk kan worden afgesloten. Als na twee dagen de rekening niet is betaald, zal na tussenkomst van een deurwaarder ook het gas worden afgesloten.
In de Schilderswijk stuit Willem tien minuten later op een onderhuurster en haar twee kinderen. De huurder is er niet. De vrouw schrikt als ze hoort dat de rekening is opgelopen tot achtienhonderd gulden. 'U kunt kiezen tussen gas of licht', vraagt Willem kort. Ze laat het gas afsluiten. Buiten schudt de incasseerder het hoofd. 'Dit is echt lullig. Ze is waarschijnlijk illegaal hier, ze betaalt netjes de huur en de huisbaas laat haar zitten. Zielig. Maar wat moet je?'
Het zal een rustige ochtend worden. Bij drie woningen wordt niet opengedaan omdat de bewoners niet thuis zijn of zijn verhuisd. Dat is wel eens anders. Willem: 'Ik heb een paar keer een pistool tegen mijn hoofd gehad, één keer zelfs een dubbelloops. Collega's zijn ooit met benzine overgoten of uren achtervolgd door drugsdealers. We maken het mee dat ze met een wapen ons kantoor binnenkomen en gas en licht eisen.'
Tegen de middag laat Willem een opgeluchte Arie achter. 'Hartstikke bedankt, jongen', roept de man hem na. Later in de week wordt een regeling getroffen. Volgende week moet hij 350 gulden betalen, voor het einde van de maand de rest. Maar Arie heeft het geld niet. 'Wie weet gebeurt er een wonder. Anders weet ik het niet. Niemand helpt mij.'
De namen van betrokkenen zijn gefingeerd.

Foto
	Een medewerker van Eneco laat zien hoe het gas met een eenvoudig slot kan worden afgesloten. FOTO XANDER REMKES

