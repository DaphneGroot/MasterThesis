Skelet.
Skelet van een mens en een paard.
Een skelet of geraamte is dat wat een lichaam stevigheid geeft. Bij zoogdieren, reptielen, vogels en andere gewervelden is het skelet het samenstel van botten (bij vissen spreekt men van "graten") ("endoskelet"), bij geleedpotigen de harde omhulling van chitine ("exoskelet").
Aan het skelet hechten spieren aan om de ledematen en dergelijke te laten bewegen. Waar twee ten opzichte van elkaar beweegbare botten elkaar raken bevindt zich een gewricht.
Omdat het skelet het hardste onderdeel van het lichaam is, blijft het na de dood vaak het best en het langst bewaard. Ook bij fossielen gaat het vaak om skeletten. Met kennis van anatomische beginselen is het vaak mogelijk om uit een skelet met enige betrouwbaarheid te reconstrueren hoe de eigenaar ervan er ongeveer moet hebben uitgezien.
Vanwege de lange houdbaarheid van het skelet staan afbeeldingen van het menselijk skelet of onderdelen daarvan (met name de schedel) vaak symbool voor de dood of levensbedreigende situaties: als teken van vergif, op een piratenvlag, met een zeis in de hand als magere Hein.
Per dier kunnen verschillende soorten beenderen voorkomen. De meeste zoogdieren hebben een staart met meer wervels dan de twee Ã  vier van de mens; sommige hebben minder vingers (paard); sommige mannelijke zoogdieren (hond, beer) hebben een penisbot.
Menselijk skelet.
Een compleet menselijk skelet bestaat uit 206 botten. Er treden vrij vaak individuele variaties op: sommige botjes ontstaan pas als botstructuren op latere leeftijd en niet bij iedereen, daarvoor bestaan ze uit kraakbeen of bindweefsel; sommige mensen hebben een of twee paar extra ribben, of een of meer wervels zijn gedeeltelijk vergroeid; soms zijn er drie werveltjes in het stuitje, soms vier. Ook de sesambeentjes zijn niet bij iedereen aanwezig.
Baby's hebben omstreeks 300 minuscule botjes, naarmate een baby ouder wordt groeien die, en sommige groeien aaneen.
Diverse skeletten.
Klik op een afbeelding voor het bijbehorende artikel.
