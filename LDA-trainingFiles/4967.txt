	VORM VAN DE DAG
	Even pauze tijdens het Nederlands kampioenschap skiën in het Oostenrijkse Salzburgerland. Buiten raast de Braziliaan Christian Blanco van de slalompiste, binnen bestuderen we het menu: besoffene Marille, Heisse Witwe en Blutprobe. In de gelagkamer van de Wastlstube in Flachau praten Nederlandse skiërs over de Olympische limieten die nog steeds niet door NOCNSF bekend gemaakt zijn.
Ooit was een NK skiën een vrij lachwekkende vertoning. Toeristen die toevallig in de buurt waren, schreven zich in, en gleden vervolgens in leren jack gehuld, en met een bromfietshelm op het hoofd, langs de poortjes naar de finish. Ze eindigden meestal op anderhalve minuut van de winnaar, maar gelachen werd er wél.
Nu zijn de nationale kampioenschappen een stuk serieuzer. Skiërs en begeleiders praten over 'progressie', over deelname aan wereldkampioenschappen en Winterspelen. Ze hebben het over Top-30 noteringen binnen World Cups, waarbij een tweede manche geskied mag worden. Stilletjes dromen ze misschien van het moment dat Alberto Tomba onderaan de piste met angst en beven de verrichtingen van een vaderlandse skiër aanschouwt.
Gelachen kan er eigenlijk alleen nog maar om de vaderlandse journalisten die de verrichtingen van de Nederlandse ski-selectie verslaan. Sommige collega's zijn aardige skiërs, anderen hebben alleen borstelbaan-ervaring.
Maar alle moderne sportjournalisten willen participerend bezig-zijn (voetbalverslaggevers spelen ook vaak een potje voorafgaande aan een interland), dus laten ski-verslaggevers zich per stoeltjeslift naar de start van de reuzenslalom brengen. Vervolgens roetsjen of skiën ze - héél breeduit - over de piste. Links en rechts suizen de echte matadoren langs. Ze verkennen het parkoers, voorafgaande aan hun wedstrijd.
'Allemachtig wat steil, die bocht neem ik niet', roept één verslaggever. Een ander schiet recht door naar beneden, skiet dwars door een net neergezet poortje en verdwijnt vervolgens in een waas van stuifsneeuw.
'Nicht im Ziel', grappen zijn collega's. Maar daar komt de Oostenrijkse pistebouwer al boos aanglijden - zónder ski-stokken, hoe doen die jongens dat toch? Hij wil wat roepen, maar we zijn hem voor: Holländische Presse.
'Ach so.' De Oostenrijker knikt begrijpend.
Rolf Bos

