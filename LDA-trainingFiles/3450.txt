	Goudeerlijke liefde voor rockmuziek
	DE BELGISCHE popjournalist Serge Simonart (31) schrijft voor het veelgeprezen blad Humo. Dat zegt alvast iets over het niveau van Fuck off & andere citaten, zijn bundel interviews met (meestal) rocklegenden en enkele nieuwere sterren. De geijkte stoere pose en het leren-jasjescynisme van mannelijke rockjournalisten zijn Simonart gelukkig vreemd. 'Muzikanten zijn gefrustreerde journalisten, dat weten we allemaal. Of was het omgekeerd?', schrijft hij.
Hij speelt voortdurend met de haat-liefdeverhouding tussen popartiesten en popjournalisten. Hij neemt zijn vak serieus en distantieert zich van wat hij noemt 'fijne collega's', die van alles verzinnen en elkaars stukken plunderen: 'Ik heb al mijn cassettes nog. Elk woord in dit boek kan geverifieerd worden.' Over originaliteit gesproken: zelf 'leende' hij de titel Fuck off van Bono, die rondliep met het idee zijn eerste dichtbundel zo te noemen.
Simonart, die begon toen hij nog maar 17 was, heeft de meeste van zijn journalistieke wensen uit zien komen. Alleen Bob Dylan, Van Morrison en Joni Mitchell kon hij niet strikken. Kurt Cobain schoot zich een maand voor het geplande interview door het hoofd. 'Terwijl een eenvoudig ''Ik heb me bedacht'' voor mij had volstaan.' Dit is meteen het flauwste grapje van Fuck off, dat dan nog moet beginnen. En het begint bloedstollend, met Brian Wilson die helemaal groggy probeert op te krabbelen uit zijn eigen, door hemzelf grotendeels vergeten verleden. Wilson (1942) is ten tijde van het 'gesprek' 46 jaar. Het lijkt Simonarts oudste interview in Fuck off.
Het interview met Noel Gallagher is bij wijze van spreken nog nat, want het werd gemaakt vlak na het verschijnen van de cd Be Here Now. De megalomane en nu al onherstelbaar verzuurde Oasis-componist daagt hem uit te bewijzen dat hij inderdaad Oasis-songs kan spelen: 'O ja? Begin maar. Vooruit'
Simonart speelt op een onversterkte gitaar stukjes Champagne Supernova, Don't Look Back in Anger en Wonderwall. Als een kind zo blij meldt de verslaggever: 'Het werkt: Noel is verbaasd dat ik niet heb gelogen, en het ijs smelt.' Het ijs smelt niet alleen, het water gaat al snel koken. De Ster: 'Ik ben het brein van de succesvolste en beste rockgroep ter wereld! I'm on top of the fucking world, man'
Alle popsterren in de bundel maken weer op een andere verrassende manier kennis met de wandelende popencyclopedie Simonart en zijn goudeerlijke liefde voor rockmuziek. Waar hij behoefte heeft aan verduidelijking van een naam of een literaire verwijzing, vraagt hij het ook op de man af. Aan de chagrijnige Lou Reed vraagt hij bijvoorbeeld wie de personages Eleanor Bumpers en Michael Stewart zijn uit de song Hold On van de lp New York. Reed: 'Weet jij dan niets?' Simonart: 'Het zou voor mij veel makkelijker zijn om te doen alsof ik al die namen ken. Maar ik kom wel eens in New York en ik volg de Amerikaanse politiek. Dus als ik ze niet ken, zullen er nog wel Lou Reed-fans rondlopen die niet weten waarover je het hebt.'
Het meest aandoenlijk is Simonarts gesprek met Andy Partridge van XTC, de Meest Verlegen Rockster Aller Tijden. Hij woont nog altijd in Swindon en is een gedesillusioneerd man, zakelijk dan. Partridge: 'We hebben gewoon op een mooie dag ontdekt dat derden massa's geld aan ons verdiend hadden, terwijl wij zelf al achttien jaar in het rood stonden - toevallig dezelfde achttien jaar dat we ons hadden uitgesloofd om goede muziek te maken.'
Partridge pieste eens op het podium van de zenuwen in zijn broek, maar. . . 'Gelukkig speelde ik op een Rickenbacker, een grote gitaar die veel verbergt.' Simonart: 'Jij hebt psychiatrische hulp gezocht om van die plankenkoorts af te komen. Omdat je nog steeds niet optreedt, neem ik aan dat die therapie niet geholpen heeft?' Partridge: 'Nee. Ik heb eerst hypnotherapie gevolgd. Dat had weinig zin. Het enige resultaat was dat de hypnotiseur me alles weer liet oprakelen, zodat ik nog mr gestresst raakte. Het waren ook vermoeiende gesprekken, want die vent wist niets van muziek, dus moest ik overal voetnoten bij plaatsen.'
Geldzorgen, uitbuiting, passantenseks, huiduitslag, drugs, verraad, depressies, uitputting, drank, geweld, eenzaamheid, vlagen van gekte en een klein beetje echte liefde: dat is (was?) het rock-'n'-roll-leven. Miljoenen onbedorven jongeren dromen er desalniettemin van dit leven te leiden. Dat is een overtuigend bewijs van de letterlijk onbeschrijfelijke kracht en schoonheid van de muziek die door deze verzameling meestal getormenteerde figuren gemaakt is. En ze vertegenwoordigen meer dan muziek. David Bowie bijvoorbeeld heeft naar eigen zeggen altijd het recht op lang haar verdedigd, zelfs toen hij het zelf kort droeg.
Het is niet overdreven een popencyclopedie (bijvoorbeeld de kersverse elfde editie van Oor's Popencyclopedie) naast Fuck off te leggen. Dan vallen de honderden namen en titels op hun plaats en kan ook het tijdstip van het interview ongeveer worden bepaald, want dat staat nergens bij (heel storend). De meeste interviews zijn recent. De verklaring dat Fuck off 'een keuze uit vijftien jaar rockinterviews' is, zoals Simonart in zijn inleiding schrijft, doet echter ook 'historisch' materiaal verwachten.
Afgezien hiervan kan Fuck off zonder gevaar worden uitgeroepen tot het beste interviewboek met rockdinosaurirs van de jaren negentig. Serge Simonart is bij dezen officieus genomineerd voor de Pop Pers Prijs 1997. Deze jaarlijkse prijs voor rockjournalistiek in het Nederlandse taalgebied is eerder toegekend aan Bert van de Kamp, Jip Golsteijn en David Kleywegt. Zij zagen hun overwinning helaas niet bekroond met een uitgave. De historische en zelfs al legendarische interviews van Bert van de Kamp, die zich beslist met Simonart kan meten, liggen nu zomaar ergens te verstoffen. Hoe de jury straks ook zal beslissen: de kunst van het interviewen heeft er met Fuck off een belangrijk ijkpunt bij.
Lutgard Mutsaers
Serge Simonart: Fuck Off & Andere Citaten.
Nijgh & Van Ditmar; 319 pagina's,  39,90.
ISBN 90 388 6771 9.

Foto
	Brian Wilson FOTO MAARTEN CORBIJN

