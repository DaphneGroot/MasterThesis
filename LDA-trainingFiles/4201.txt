	Bedelaar leren zijn DE MOEIZAME ZOEKTOCHT VAN OEK DE JONG
	I N EEN ESSAY met de titel 'Niet-handelen, niet-weten' buigt de romanschrijver Oek de Jong zich over de vraag: wat is mystiek? Het stuk werd als lezing uitgesproken in 1993, hetzelfde jaar waarin de schrijver twee novellen publiceerde in De inktvis waarin niet die vraag werd beantwoord, maar de 'mystieke ervaring' in al haar lichtende glorie werd getoond.
Die twee novellen wekten verbijstering bij veel lezers. Niet omdat het onleesbare gedrochten waren, 'De geit', en 'De inktvis'. Wel om de volslagen naeve, clichmatig christelijke toon waarop ons van beproeving en loutering van de verwarde mens werd kond gedaan. Zoet en humorloos. De taal van een bekeerling. Waar was Oek de Jong in godsnaam mee bezig?
In de nu verschenen essaybundel Een man die in de toekomst springt legt De Jong rustig en zelfverzekerd uit waarom de bewustwording van zijn 'godservaring' noodzakelijk was voor zijn schrijverschap en waarom die queeste zoveel tijd in beslag nam. Dat doet hij door zijn zoektocht te beschrijven naar geestverwanten, nee 'zielsverwanten' in literatuur en schilderkunst, en door bruikbare inzichten te ziften uit de bronnen van christelijke en oosterse mystiek.
Want mystiek, de ultieme 'staat van belangeloosheid', het afstand doen van begeerte, bezit, en pijn, van 'het ik', waarna 'de god die in hem verborgen is' zich aan de mens kan openbaren - dat is waar elke kunstenaar die er in De Jongs ogen toedoet, naar streeft. In de begenadigde momenten van 'niet-weten, niet-handelen', zegt hij in het essay met die titel, in de volslagen vrijheid van iemand die zich willoos laat meevoeren op de stroom, ontstaat kunst die 'eeuwig' is.
Zulke producten van een diep weten en voelen toont hij in andere essays in deze bundel. De verstilde vrouwen bij Vermeer, die geheel opgaan in een handeling als melk schenken. Het plotseling 'openbreken' van een door strenge normen omgrensd gemoed als dat van Ida Gerhardt. De in gelukzaligheid eindigende mystieke queeste bij Terborgh. De extatische verzen van Herman Gorter, van de dichter bij wie lichaam en ziel samenvallen met de natuur, een ideaal, een geliefde. En vooral in de 'zuivere lyriek' van Paul van Ostaijen, de dichter die zichzelf 'de laatste gnostieker' noemde en die stelde: 'Evenals de (mystiek) ekstase heeft de pozie eigenlijk niets te vertellen, buiten het uitzeggen van het vervuld-zijn door het onzegbare.' Van Ostaijen bereikte die voor een dichter hoogste staat van perfectie, schrijft De Jong, 'het is of hij tot het inzicht is gekomen dat het speelse een vorm van contemplatie is'.
De moeilijkheid voor Oek de Jong is dat hij noodgedwongen een gelovige is zonder God. Want de baardige Schepper die op zijn verheven troon boven het Dokkum van zijn jeugd uittorende - met die tiran had de 16-jarige gereformeerde zoon al drastisch afgerekend. Tenminste dat dacht hij.
Nu zegt hij: 'Ik had er geen flauw benul van waarmee ik brak.' Terwijl hij verveeld zat te klieren in de kerk en de woede voelde groeien over een god die alle genot en plezier afwees, maakten de verhalen uit de Bijbel toch een onuitwisbare indruk: de wanhopige schreeuw van Jona in de walvis, Lazarus die uit zijn donkere grot werd bevrijd - oerverhalen waarin een kind zijn eigen angsten en verlangens herkent.
Het is een oudhollands schrijversdrama: de bronnen voor het schrijverschap zijn tevens de te slechten barrires. Voor een schrijver als Wolkers, voor de oorlog in een 'steil' milieu geboren, was dat nog een vanzelfsprekend conflict, in de afgelopen decennia leek het een beetje idioot dat iemand nog met zijn christelijke roots worstelde - een taboe dat overigens, nu de ene na de andere schrijver als 'religieus' uit de kast komt, weer overwonnen lijkt. De Jong echter leek uit schaamte over zijn 'geloofsconflict' en onvermogen er iets mee te doen jarenlang niet meer tot een derde roman te komen.
Was Opwaaiende zomerjurken een briljante, sensitieve jeugdroman, die altijd al in hem verborgen had gelegen, en Cirkel in het gras de meesterproef waarmee hij aantoonde heel degelijk maakwerk te kunnen leveren, voor het vervolg daarop - de roman van de volwassen schrijver met een eigen thematiek - moest een grote hobbel worden genomen. En zo idioot was dat niet, want van het Dokkum van de jaren vijftig, een vooroorlogse wereld met rotsvaste normen en dogma's naar de wereld van de postmoderne stadse scepticus die ieder geloof en wereldbeeld weglacht en er vrolijk op parasiteert, is een stap waar de literatuur, zoals De Jong nu zegt, 'al een paar eeuwen mee bezig is'. En misschien moet je, met een achtergrond als die van hem, dat ook helemaal niet w¡llen worden, zo'n postmodern scepticus.
In de twee beste en ontroerendste stukken in deze bundel, 'Een heldere kop' en 'Dronken van taal', vertelt De Jong over de pogingen die hij ondernam om tot dat nieuwe wereld- en godsbeeld te komen, samen met zijn vriend en literaire bentgenoot Frans Kellendonk. Twee gelovigen zonder god, beiden overtuigd van de noodzaak van een andere bezieling dan die door de platte werkelijkheid. Het was een vriendschap waarin veel gezwegen werd. Het blaadje dat zij van plan waren, De jacobsladder geheten, waarin de nieuwe visie, aards en hemels tegelijk, gestalte moest krijgen, kwam nooit van de grond.
Geen praters, die twee. De een was ziek en had wel iets beters te doen, want de dood zat hem op de hielen. De ander was gezond, maar diep in de war en geneigd tot vluchten. Ze bewonderden elkaars werk, en voelden zich verwant. Maar al snel bleek dat de god van de katholieken, die Kellendonk had gevormd, een heel andere was dan die uit Dokkum. Die van Kellendonk bleek in eerste instantie vruchtbaarder. De rituelen en symbolen, de vormentaal uit de katholieke leer, eerder een prachtige huls voor religieuze gebruiken dan een gedachtengoed, bood een handig staketsel voor romans: in Bouwval de onderdelen van de mis, in De nietsnut de veertien staties van de kruisweg en in Mystiek lichaam de drie-eenheid die 'de geschiedenis van het vlees' regeert.
Met God, de enige echte, wist Kellendonk na enig zoeken ook wel weg: die bestond gewoon niet, al stond die vaststelling het geloof in Hem geenszins in de weg. 'Oprecht veinzen' was Kellendonks toverformule voor religieuze bezieling zonder naef godsbeeld. Ernstig doen alsof zou gemeenschapszin scheppen, en de heldere samenhang bieden waarnaar de verwarde samenleving zo snakte.
Dit katholieke gedraai nu ging de ex-gereformeerde, in absolute waarheden opgevoede De Jong te ver. Ironisch geloven, dat wilde er bij hem niet in. Je verwerpt God of niet. 'Een wangedrocht van een theorie', noemde hij de vondst van zijn vriend. En zelf wendde hij zich tot het boeddhisme - exotische flauwekul volgens Kellendonk - dat een paar opmerkelijke voordelen had: 'Je bent er verlost van het geloof, van God, van zonde, van de lichaamshaat, van hemel, hel en hiernamaals, en je kunt er niettemin de religie in optima forma bestuderen.' Maar opvallend is dat De Jongs gewroet in oosterse en later in christelijke mystiek hem uiteindelijk op hetzelfde punt brengt als Kellendonk. In 'Niet-handelen, niet-weten' schrijft hij met enige schroom - omdat hij toch gewijde zaken ontheiligt - dat 'deze wolk van niet-weten', het mystieke inzicht waarnaar de kunstenaar streeft 'in de taal van onze tijd wordt aangeduid met het begrip ''onbewustheid''.'
Met andere woorden: de godservaring is een menselijke projectie van het verlangen naar waarheid, naar de extase die de gespletenheid van lichaam en ziel opheft. De behoefte om te sterven en in die diepste ellende herboren te worden, zoiets ondervond De Jong na jaren van uitzichtloze depressie: 'Ik leerde om een bedelaar te zijn, om te zitten en te wachten. Ten slotte begon er langzaam iets te dagen.' En toen het inzicht eenmaal was doorgebroken, bleek God overbodig. 'Hij werd oninteressant.' Dus ook hier geldt: God maak je zelf.
Of deze niet-God van het niet-weten voor De Jong een vruchtbare zal zijn, valt te hopen. Er is niemand die je dat meer gunt dan een schrijver die op zo'n oprechte en heldere manier zijn worsteling met zijn beknottende jeugd analyseert en het zoeken naar een eigen onderwerp, naar blijvende inspiratie. Gelukzalig inzicht is geen motor voor een schrijver, want wie alles weet heeft niets meer te vertellen.
Misschien maakt zijn hervonden rust wel de weg vrij voor iets heel anders, wat zich in dit boek nog niet aandient. In ieder geval getuigen deze essays van liefdevolle aandacht voor wat andere kunstenaars dreef en van de gevoelde noodzaak een impasse zinvol te gebruiken. Dat is een stuk minder gemakzuchtig dan jaarlijks toch maar een boek vol te leuteren met lekker modern leven of virtuoze stijloefeningen in het luchtledige.
Aleid Truijens
Oek de Jong: Een man die in de toekomst springt - Essays.
Meulenhoff; 223 pagina's;  39,90.
ISBN 90 290 4727 5.

Foto
	Oek de Jong FOTO DANIEL KONING - DE VOLKSKRANT

