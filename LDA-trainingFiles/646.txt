	Gezin met twee ouders beste voor kind geacht
	Van onze verslaggeefster
AMSTERDAM
De overgrote meerderheid van de Nederlandse ouders vindt dat een gezin met twee ouders van verschillend geslacht de beste omgeving is voor een kind. Een gezin met de natuurlijke ouders heeft de voorkeur, gevolgd door dat met stiefouders en daarna een homo-stel. Het eenoudergezin scoort het laagst.
Dit blijkt uit het rapport Het Nederlandse gezinsleven aan het einde van de 20e eeuw van de Nederlandse Gezinsraad. Het rapport, dat deze week is aangeboden aan staatssecretaris Terpstra van VWS, is een laatste uitvloeisel van het Internationale Jaar van het Gezin van de VN, in 1994. De raad heeft duizend ouderparen met kinderen naar hun mening gevraagd. Zij zijn representatief voor de ruim twee miljoen gezinnen in Nederland, waarin acht miljoen personen leven. Alleenstaande ouders en homoparen zijn niet ondervraagd. In tegenstelling tot beleidsmakers menen de auteurs dat gezinnen nauwelijks te onderscheiden zijn in 'traditioneel' of 'modern'. Van slechts 11 procent van de onderzochte ouderparen is het gedrag roldoorbrekend te noemen.
Dat de gezinnen niet goed in te delen zijn in traditioneel of modern, komt doordat degenen die er progresieve opvattingen op na houden, zich daar vaak niet naar gedragen. Zo wil bijvoorbeeld een minderheid van 30 Ã  40 procent wel korter werken, maar vindt 70 procent hiervan dat dat financieel een te grote achteruitgang zou betekenen. Leden van traditionele en progressieve gezinnen hebben verschillende opvattingen of wensen, maar leven toch dikwijls dezelfde soort levens.
Volgens het rapport is het gezin wel degelijk in beweging, maar is de richting nog niet precies bepaald. Mannen doen nog altijd de klusjes, vrouwen het strijkwerk. Koffiezetten en kinderen naar bed brengen, doen de ouders samen. En vrouwen stoppen nog altijd of gaan korter werken als er een baby komt.
Opvallend is dat mannen en vrouwen niet veel verschillen in hun opvattingen. Gezinssocioloog K. de Hoog, een van de opstellers van het rapport: 'Het zijn kennelijk mensen die met elkaar tot een evenwicht zijn gekomen.'
Van de ondervraagde ouders vind 61 procent dat de overheid meer geld moet besteden aan kinderopvang. Verhoging van de kinderbijslag vindt slechts een minderheid van 37 procent van belang. 56 Procent van de ouders meent dat er meer geld nodig is voor opvoedingsondersteuning.
De Hoog is blij dat het modale gezin bij politici en beleidsmakers weer in de schijnwerpers staat. 'Eindelijk breekt het inzicht door dat het gezin niet alleen maar bestaat uit enge dingen als incest en kindermishandeling. Na jaren van afbraak, bepleit de Koninklijke Nederlandse Akademie van Wetenschappen (KNAW) nu meer aandacht voor de gezinssociologie.'

