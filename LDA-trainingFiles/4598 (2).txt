Nieuwe Communistische Partij-NCPN.
NCPN op de Dag van de Arbeid, 1 mei 2014 in Amsterdam.
De Nieuwe Communistische Partij-NCPN (officiële naam; ook wel Nieuwe Communistische Partij van Nederland genoemd, afkorting NCPN) is een communistische partij in Nederland. De NCPN is opgericht in 1992 als fusie van verschillende groepen communisten die het niet eens waren met de beslissing van de Communistische Partij van Nederland (CPN) om op te gaan in fusiepartij GroenLinks. De voornaamste groep waaruit de NCPN is voortgekomen is de VCN, Partij van Communisten in Nederland. Deze groep ontstond in 1983 als het Horizontaal Overleg van Communisten (HOC) binnen de CPN. Bij de oprichting van de NCPN sloten zich ook andere communisten aan. De NCPN geeft via de stichting HOC de vierwekelijks krant "Manifest" uit.
Het voornaamste parlementaire bolwerk van de partij lag in de gemeente Reiderland, waar ze in de jaren 90 zelfs een absolute meerderheid had. Pogingen om ook elders, bijvoorbeeld in de Tweede Kamer, zetels te bemachtigen faalden over het algemeen. Per 2014 heeft de partij zetels in de gemeenteraden van De Friese Meren (1 zetel, 5,68%) en Heiloo (2 zetels, 10,4%). Afdelingen van de partij zijn er op meerdere plaatsen in het land.
De NCPN heeft sinds 2003 ook een organisatorisch zelfstandige jongerenorganisatie: de Communistische Jongerenbeweging (CJB). De CJB verving het eerdere NCPN-Jongeren, wat een platform binnen de partij was. De NCPN is betrokken geweest bij (de oprichting van) verschillende comités en actiegroepen, waaronder CubaSol, een comité dat solidariteit met Cuba nastreeft, en faciliteert veel van de werkzaamheden van deze groep.
Actualiteiten.
Door middel van verklaringen, uitgegeven door het partijbestuur van de NCPN, licht de partij haar standpunten toe met betrekking tot actuele ontwikkelingen. Onder meer bij gebeurtenissen als de moord op Pim Fortuyn in 2002, Nederlandse deelname aan buitenlandse missies, regeerakkoorden en verkiezingsuitslagen.
Gemeenteraadswerk.
De NCPN is vanaf de oprichting vertegenwoordigd geweest in verschillende gemeenteraden. Daarin treedt de partij vooral op op sociale vraagstukken, zoals werkgelegenheid, zorg, huisvesting, minimabeleid en wijkvoorzieningen. Daarnaast is de NCPN ook actief in landelijke samenwerkingsverbanden zoals Keer het Tij, het Platform tegen de Nieuwe Oorlog. en het Nederlands Sociaal Forum
Antifascisme.
De NCPN is ieder jaar vertegenwoordigd bij de herdenking van de Februaristaking, bij de De Dokwerker in Amsterdam. Ook heeft de partij bijvoorbeeld in 2007 actie gevoerd tegen het optreden van artiest Johan Heesters in Amersfoort, omdat Heesters tijdens de Tweede Wereldoorlog met de bezetter zou hebben gecollaboreerd.
Vakbeweging.
Leden van de NCPN zijn ook actief in de vakbeweging, en de partij publiceert regelmatig stukken over de ontwikkelingen in de vakbeweging. Met andere FNV-kaderleden is ook samenwerking zoals bij de publicatie van een folder over het versoepelen van het ontslagrecht, uitgebracht in 2007. De NCPN motiveert haar optreden in de vakbeweging vanuit de communistische ideologie.
Internationaal.
De NCPN steunt de socialistische regering van Cuba en sympathiseert met de linkse regeringen van Venezuela en Bolivia. De NCPN heeft veelvuldig activiteiten georganiseerd in de campagne voor de vrijlating van de Cuban Five. De partij bekritiseerde in het verleden de rechtsgang van Slobodan Milošević, toen die in Den Haag terechtstond wegens oorlogsmisdaden. Volgens de NCPN waren de beschuldigingen onterecht, waarbij de partij ook de acties van de NAVO tegen het voormalige Joegoslavië veroordeelde. Ook de acties van de NAVO in Irak, Afghanistan en Libië worden veroordeeld. De NCPN staat op het standpunt dat Nederland uit de NAVO dient te treden.
Electoraat.
Ondanks dat de partij landelijk nooit de kiesdrempel heeft weten te halen, heeft de NCPN wel een duidelijk electoraal profiel. Er is namelijk een grote overlap in electoraat tussen de NCPN en haar voorganger de CPN, zij het op een bescheidenere schaal. Het gros van de steun voor de NCPN komt uit Noordoost-Groningen, met name de voormalige gemeente Reiderland waar zij met 28% van de stemmen in 1994 de tweede partij was na de PvdA. Ook in de omringende gemeenten werden redelijke (1%-2%) scores neergezet. Daarnaast zijn er ook in Friesland, met name in Lemmer nog enkele bolwerken van de partij. In het vanouds sterk communistische bolwerk Amsterdam is de invloed van de NCPN tanende.
Tweede Kamerverkiezingen.
De NCPN heeft drie maal - namelijk in 1994, 1998 en 2003 - deelgenomen aan Tweede Kamerverkiezingen. In de jaren daarna zag de partij van deelname af. In 2002 had ze zich wel ingeschreven bij de Kiesraad.
Provinciale Statenverkiezingen.
De NCPN heeft in het verleden meermaals aan de Provinciale Statenverkiezingen deelgenomen, met name in de provincies Groningen en Noord-Holland. In 2011 deed de NCPN niet mee aan de Provinciale Statenverkiezingen.
Gemeenteraadsverkiezingen.
Bij de gemeenteraadsverkiezingen in 1994 - de eerste na de oprichting van de NCPN eind 1992 - behaalde de partij goede resultaten. In de gemeente Reiderland (tegenwoordig Oldambt) ging de partij van 5 naar 7 zetels; in Lemsterland (tegenwoordig De Friese Meren) ging de NCPN van 1 naar 2; in Scheemda (tegenwoordig Oldambt) ook van 1 naar 2; in de Amsterdamse stadsdeelraden De Baarsjes en Westerpark behaalde de NCPN respectievelijk 2 en 1 zetels. Het NCPN-raadslid in de Friese Meren, Rinze Visser, is één van de langst zittende raadsleden van Nederland. Hij is onafgebroken lid van de gemeenteraad sinds 1970, opeenvolgend voor de CPN, het VCN en de NCPN. In 2011 ontving hij bij zijn 40-jaar raadslidmaatschap de erepenning van de gemeente Lemsterland.
Bij de verkiezingen in 2006 haalde de NCPN in Heiloo voor het eerst een vertegenwoordiging, met 2 zetels, maar kon slechts één zetel verzilveren, aangezien op de kandidatenlijst alleen de lijsttrekker Willem Gomes stond. Gomes probeerde kort na de gemeenteraadsverkiezingen een NCPN’er voor een wethouderspositie naar voren te schuiven om zo naar eigen zeggen een afspiegelingscollege te vormen. In de gemeenten Groningen en Amsterdam wist de NCPN in 2006 geen zetel te behalen.
Bij de gemeenteraadsverkiezingen van 2006 verloor de NCPN in Reiderland 3 zetels en kwam met 2 in de raad. Iets meer dan een maand na verkiezingen stapte raadslid Zwanie Tielman uit de NCPN-fractie in Reiderland, waarmee de partij nog slechts één zetel overhield. Tijdens vervroegde gemeenteraadsverkiezingen voor de nieuwe gemeente Oldambt slaagde de NCPN er niet in om zetels te halen. Daardoor was de NCPN per 1 januari 2010 niet meer vertegenwoordigd in Oost-Groningen. De Verenigde Communistische Partij, een afsplitsing van de NCPN in Oost-Groningen, behield wel zetels in Scheemda, en later Oldambt.
Bij de herindelingsverkiezing van november 2013 in de nieuw gevormde gemeente De Friese Meren (voorheen Lemsterland) wist de NCPN 1 zetel te behalen (met enkele stemmen te weinig voor een tweede). In de voormalige gemeente Lemsterland, waar de NCPN in de oude raad met 2 zetels vertegenwoordigd was, haalde de partij 18,43% van de stemmen, en in Lemmer zelf werd zij voor het eerst in de geschiedenis de grootste. Bij de gemeenteraadsverkiezingen in 2014 haalde de partij een tweede zetel in Heiloo.
Internationaal.
Als communistische partij hecht de NCPN veel waarde aan aandacht voor internationale werk. De partijkrant Manifest heeft vaste correspondenten in het buitenland. De NCPN neemt regelmatig deel aan de jaarlijkse Internationale Conferentie van Communistische en Arbeiderspartijen, geïnitieerd door de Communistische Partij van Griekenland.
In 2006 startte op initiatief van de NCPN een jaarlijkse conferentie met de Communistische Partij van Luxemburg, de Duitse Communistische Partij en de Partij van de Arbeid van België. In 2014 trad de DKP als organisator op van de conferentie Aken, en organiseerden de vier partijen voor het eerst een gezamenlijke manifestatie "Tegen imperialistische oorlogen". De conferentie dat jaar stond in het teken van de herdenking van 100 jaar Eerste Wereldoorlog.
In 2015 was er opnieuw een conferentie, waarbij de NCPN de gastheer was. Deze conferentie vond plaats in Zuidlaren (Groningen). Daaraan voorafgaand vond een demonstratie plaats in het centrum van de stad Groningen. De leus van de demonstratie was: "Stop de aanvallen op de arbeidersklasse! Strijd is de enige weg!".
