	Fransen vinden bod Vendex op BIS te laag
	Van onze verslaggever
Geert-Jan Bogaerts

AMSTERDAM
In Frankrijk is teleurgesteld gereageerd op het bod van Vendex op uitzendorganisatie BIS. Vermogensbeheerder Richelieu Finance, houder van enkele duizenden aandelen, liet weten zijn stukken niet aan Vendex te zullen aanbieden. Het Nederlandse concern biedt 490 franc per aandeel, veertig franc onder de laatste koers van vóór het bod.

Eric Doutrebente, vermogensbeheerder bij Richelieu Finance in Parijs, is uitgesproken negatief over het Vendex-bod: 'Een goede prijs zou ongeveer 700 franc zijn. Dat is het concern waard. BIS is zeer goed verspreid over Frankrijk en opereert bovendien in een groeimarkt. Er zijn maar weinig van dit soort bedrijven te koop. Ik denk niet dat ik mijn aandelen voor deze prijs zal aanbieden en ik ken een hoop collega's die er ook zo over denken.'
'Veel van mijn collega's in Frankrijk zijn teleurgesteld', aldus analist Dennis Jullens van ING Barings. 'Die hadden hun cliënten geadviseerd om BIS te kopen, omdat ze koersstijgingen tot 700 of 800 franc verwachtten.' Op 27 december werd de handel in BIS opgeschort na de dood van oprichter en grootaandeelhouder Laurent Negro. De laatst opgemaakte koers bedroeg 533 franc. Maandag kwam Vendex met zijn bod van 490 franc.
'De biedprijs lijkt laag omdat hij 8 procent onder de laatste koers ligt en een stuk onder onze schatting van 650 franc per aandeel', aldus analisten bij de Franse effectenhuis Oddo tegenover het persbureau Bloomberg.
Of de oppositie in Frankrijk tegen Vendex beklijft, is echter de vraag. Gisteren daalde de waarde van BIS tot 496 franc, een fractie boven het bod van Vendex. 'Kennelijk valt de uitleg van Vendex en BIS over de hoogte van het bod wel goed', aldus een analist. 'Maar tegelijkertijd koesteren beleggers toch de hoop dat Vendex zijn bod nog gaat verhogen. Dat verklaart waarom de koers niet tot 490 zakt', zei analist Henk Brouwer van Bank Bangert Pontier. De tegenstand is bovendien versnipperd: buiten de familie Negro zijn er geen grootaandeelhouders.
Een woordvoerder van Vendex liet weten dat het concern zich weinig zal aantrekken van de onrust onder Franse aandeelhouders. 'Wij hebben 60 procent van Negro overgenomen en dus de meerderheid van de aandelen. We controleren daarmee de zeggenschap. Het restant hebben we niet nodig.'
In principe hoeven de aandeelhouders hun stukken niet aan te bieden. De beursnotering blijft in dat geval gewoon in stand, en de aandeelhouders kunnen gokken op een hogere verkoopprijs in de toekomst. De kans daarop is wel aanwezig, omdat de Franse uitzendmarkt op dit moment in een diep dal verkeert. Het kan volgens de meeste analisten alleen maar beter gaan.
Nederlandse beleggers en banken reageren positief op de plannen van Vendex. De overnamesom van ruim 800 miljoen gulden, inclusief enige reorganisatiekosten, wordt reëel bevonden. 'Hij is alleen hoog in vergelijking met het geschatte eigen vermogen van BIS', aldus Brouwer van Bangert Pontier. 'Het eigen vermogen zal ongeveer 150 miljoen gulden zijn. Dat betekent dat er ongeveer 700 miljoen aan goodwill wordt betaald. Dat is wel veel.'
Als de transactie doorgaat, wordt Vendex opgesplitst in twee beursgenoteerde delen: een voor de warenhuizen en supermarkten (Vendex Retail) en een voor uitzending, schoonmaak en beveiliging (Vedior). Gisteren waren analisten al druk aan het rekenen om te komen tot een waardebepaling van de dienstenpoot. De meesten komen op bedragen van 2 tot 2,5 miljard gulden.
Er zullen echter maar voor ongeveer 800 miljoen gulden aan nieuwe aandelen uitgegeven worden door Vedior. Met dit bedrag wordt de aankoop van BIS betaald. Na aftrek hiervan wordt bepaald hoe de waarden van Vendex Retail en Vedior zich onderling verhouden. De bestaande aandeelhouders van Vendex International krijgen dan in die verhouding de nieuwe aandelen van Vendex Retail en Vedior. 'Daar kunnen ze niet onderuit', aldus Van Bakkum. 'Als ze het niet zien zitten, kunnen ze hun stukken weer op de beurs verkopen.'
De splitsing van het concern werd door Nederlandse analisten nog positiever ontvangen dan het nieuws over de aankoop van BIS. 'Vanuit de belegger gekeken is dit iets om toe te juichen. Diensten en detailhandel hebben weinig met elkaar te maken. De beleggers kunnen nu kiezen', aldus Jurgen Veenker van MeesPierson.

