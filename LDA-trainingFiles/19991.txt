Provinciale weg 302.
De provinciale weg 302 (N302) verbindt de A1 bij Kootwijk met de A7 nabij Hoorn en is met een lengte van ongeveer 97 kilometer de langste N-weg van Nederland.
Bij Harderwijk ligt het Aquaduct Veluwemeer. Tussen Lelystad en Enkhuizen wordt het IJsselmeer overgestoken via de Houtribdijk. Bij Enkhuizen ligt in de Houtribdijk een sluizencomplex waar de weg via een tunnel (het zogeheten Naviduct Krabbersgat) onderdoor gaat.
Het gedeelte tussen Enkhuizen en de aansluiting met de Markerwaardweg (N240) bij Zwaagdijk-Oost heet "Drechterlandseweg"; het gedeelte tussen deze aansluiting en de A7 bij Hoorn heet "Westfrisiaweg".
In 2006 is de verbreding van 2 naar 4 rijstroken (2 per rijrichting) op het traject Harderwijk-Lelystad gereedgekomen, waardoor de weg veiliger is geworden.
Tot 2002 verliep de N302 vanaf de Houtribdijk zuidelijk om Lelystad richting de aansluiting "Lelystad" (10) van de A6. Aangezien deze route grotendeels tussen woonwijken door loopt, was deze niet erg geschikt voor doorgaand verkeer. Daarom is de route van de N302 gewijzigd, voortaan volgt deze vanaf de Houtribdijk de noordelijke randweg om Lelystad naar de aansluiting "Lelystad-Noord" (11) van de A6. Dit deel was tot 2002 onderdeel van de N307. Vanaf de aansluiting op de A6 loopt de weg ook bewegwijzerd over de A6 richting de aansluiting Lelystad, om vanaf daar de oude route richting Harderwijk weer te volgen.
Plannen.
Er zijn diverse plannen om de N302 op te waarderen om de economie van Flevoland en Noord-Holland te versterken. In 2007 is hiertoe een "werkgroep N23" opgericht. De N23 zal bestaan uit een aantal bestaande weggedeeltes van de N302 en enkele nieuwe weggedeeltes. De N23 is gepland van Kampen bij de N50 tot aan de N242 nabij Alkmaar.
