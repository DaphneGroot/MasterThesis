	Akzo Nobel gaat banen schrappen bij vezeldivisie
	ANP ARNHEM
Akzo Nobel schrapt de komende drie jaar een paar honderd banen bij de productie van industriële vezels. De onderneming spreekt van 'een voortgaande rationalisatie', waardoor jaarlijks een paar procent van de 5800 arbeidsplaatsen verdwijnt.
De maatregelen treffen met name de Duitse productievestiging in Obernburg bij Frankfurt, waar nu nog 3800 mensen werken. De gevolgen voor Nederland zijn minimaal, omdat Akzo Nobel met industriële vezels in Nederland toch al nauwelijks actief is.
Directeur F. Blaisse van de betrokken Akzo-divisie heeft tegenover enkele vakbladen verklaard te streven naar een stijging van de productiviteit met 6 tot 7 procent. Grotere efficiëntie betekent volgens hem meer produceren met minder mensen. Uitbreidingsinvesteringen zijn alleen aan de orde in het Verre Oosten, de groeimarkt bij uitstek.
De winstgevendheid van de vezel-divisie blijft al enkele jaren flink achter bij de doelstellingen van Akzo Nobel. Het bedrijfsresultaat van 1995, dat het concern al als 'zeer mager' beschouwde, is in de eerste negen maanden van 1996 nog eens gehalveerd.
De onderneming uit Arnhem besloot vorig jaar al de viscose-productie in Ede te verplaatsen naar Polen, waardoor op termijn zeshonderd arbeidsplaatsen verdwijnen. Topman C. van Lede zei eind vorig jaar een verdere verplaatsing van arbeid vanuit Nederland en Duitsland naar Midden-Europa niet uit te sluiten. 'De kwestie van loonkosten blijft spelen', aldus Van Ede.

