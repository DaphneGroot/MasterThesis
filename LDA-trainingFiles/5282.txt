	Forse groei transfers sinds Bosman-arrest
Een jaar na het Bosman-arrest is het aantal grensoverschrijdende voetbaltransfers in Europa sterk toegenomen. Dit blijkt uit een studie van de Europese voetbalunie (UEFA).
Vooral Engeland haalde veel buitenlandse spelers binnen. In totaal komen er 255 buitenlanders in de Engelse competitie in actie. Van hen zijn er 226 afkomstig uit de landen van de Europese Gemeenschap. Spanje en Portugal bezetten met 140 en 137 buitenlanders respectievelijk de tweede en derde plaats. Duitsland is vierde met 109.
De UEFA onderzocht in zes landen de gevolgen van het afschaffen van de transfersom voor de meeste spelers die aan het einde van hun contract zijn. Buiten de al genoemde vier landen zijn ook Frankrijk en ItaliÃ« onderzocht. 'De uitkomst is onrustbarend', verklaarde generaal-secretaris Gerhard Aigner van de UEFA bij de presentatie van de cijfers. 'Veel grote clubs hebben een selectie van overwegend internationaal karakter.'
Uit het onderzoek bleek verder dat 41 Noren en 27 Fransen hun heil over de grens zochten. Volgens Aigner hebben vooral de nationale teams last van de ontwikkeling. 'De interlands belasten de verhoudingen tussen speler en club steeds meer.'

