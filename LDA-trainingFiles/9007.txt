Bert Middel.
Lambertus Peter (Bert) Middel (Groningen, 24 juni 1952) is een Nederlands politicus en bestuurder.
Biografie.
Bert Middel studeerde begin jaren 70 politieke sociologie en de lerarenopleiding aan de Rijksuniversiteit Groningen. Hij werd in 1973 leraar aan een mavo/mbo in Drachten. Later was hij onder meer directeur van een onderzoek- en organisatieadviesbureau in Assen en directeur van een instituut voor scholing, vorming en training. Binnen zijn partij had hij verschillende vrijwillige functies, onder meer afdelingsvoorzitter, lid van de partijraad en medewerker van partijbladen. Van 1978 tot 1986 was Middel lid van de gemeenteraad van Assen.
Kort na de verkiezingen van 1989 kwam Middel tussentijds in de Tweede Kamer. Hij hield zich vooral bezig met het vreemdelingen- en asielbeleid, sport en sociale zaken. In 1992 behoorde hij tot een minderheid binnen zijn fractie die tegen het wetsvoorstel inzake uitvoering van het verdrag van Schengen stemde. Bij de Tweede Kamerverkiezingen 1994 werd hij aanvankelijk niet herkozen, maar enkele maanden later kwam hij opnieuw tussentijds in de Kamer. In 1995 was hij tevens korte tijd lid van de Provinciale Staten van Drenthe. Hij was lijsttrekker bij de verkiezingen geweest en beoogd gedeputeerde. Vanwege tweespalt in de fractie van zijn partij trok hij zich echter terug, nadat hij een nieuw College van Gedeputeerde Staten had geformeerd. Een door hem ingediend amendement in de Tweede Kamer leidde er in 1997 toe dat het mogelijk werd een personeelsvergadering of personeelsvertegenwoordiging in te stellen in ondernemingen met 10 tot 50 werknemers.
In 2002 nam hij afscheid van de Tweede Kamer. Een jaar later werd hij lid van de Eerste Kamer. Middel hield zich in de senaat bezig met Defensie en Buitenlandse Zaken. Op 1 december 2005 werd hij benoemd tot burgemeester van Smallingerland. Na de eerste termijn van zes jaar besloot hij in 2011 af te zien van een herbenoeming. Middel is per 1 januari 2012 benoemd tot dijkgraaf van het waterschap Noorderzijlvest.
Sinds 1 juli 2013 is Middel voorzitter van de Raad van Commissarissen van FC Groningen. Hij volgde Ed Zijp op die deze functie bekleedde vanaf 1 september 2003.
Persoonlijk.
Bert Middel is gehuwd met Elżbieta Gachowska. Samen hebben ze een zoon. Middel heeft daarnaast twee kinderen uit een eerder huwelijk. Zijn vrouw heeft één kind uit een eerder huwelijk.
