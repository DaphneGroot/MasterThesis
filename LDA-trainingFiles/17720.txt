 BEURS SCHRAPT KOERSEN TOOLEX ALPHA. 
 AMSTERDAM, 17 okt (Reuter) - De commissaris voor de notering van de Amsterdamse effectenbeurs heeft meegedeeld dat alle eerder vandaag tot stand gekomen koersen en daaraan verbonden transacties in Toolex Alpha als niet gedaan dienen te worden beschouwd. 
 Volgens de commissaris is deze handelsmaatregel genomen "op basis van het ernstige vermoeden van ongelijkheid van informatie". 
 Toolex Alpha, die produktielijnen voor CD's maakt, deelde vanmiddag mee dat haar orderontvangst in het derde kwartaal is tegengevallen door de lagere groeicijfers die de muziekmarkten wereldwijd laten zien. 
 Voor de eerste negen maanden van 1996 verwacht het in Zweden gevestigde bedrijf een omzet van circa 426 miljoen Zweedse kronen. Dat was minder dan verwacht en slechts licht hoger dan de omzet in dezelfde periode van vorig jaar, aldus Toolex. 
 In afwachting van het bericht van Toolex was de notering van dit fonds vanochtend op de Amsterdamse beurs om 10.54 uur onderbroken maar daarvoor was de koers al fors teruggevallen. 
 Bij de handelsonderbreking noteerden de aandelen een koers van 28,20 gulden en dat was liefst 4,20 gulden ofwel zo'n 13 procent onder het vorige slot. 
 Vanaf 15.30 uur mag weer in deze stukken worden gehandeld, zo heeft de commissaris voor de notering laten weten. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
