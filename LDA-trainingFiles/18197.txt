 VastNed Off. verwacht hogere w.p.a. 
 AMSTERDAM, 5 maart (Reuter) - VastNed Offices/Industrial NV verwacht dat zij in 1997 opnieuw een winstgroei zal boeken. 
 "Samenvattend verwacht de directie van VastNed Offices/Industrial voor 1997 een stijging van de winst per aandeel," aldus de directie. 
 Het vastgoedfonds maakte vandaag bekend dat zij, in lijn met een eerdere aankondiging, in 1996 een direct beleggingsresultaat heeft geboekt van 31,2 miljoen gulden tegen 25,5 miljoen in 1995. 
 Per aandeel kwam dit op 4,88 gulden, vergeleken met 4,79 gulden in 1995. 
 De verwachting van een hoger direct beleggingsresultaat per aandeel in het nu lopende jaar wordt mede gebaseerd op de overneming van Pays-Bas Property Fund, waarvan VastNed Offices/Industrial nu meerderheidsaandeelhouder is. 
 Volgens de directie heeft de markt voor kantoren en bedrijfsruimten zich in 1996 positief ontwikkeld. 
 Gezien de economische verwachtingen voor Nederland voorziet VastNed Offices/Industrial dat de verhoging van de bezettingsgraad door zal gaan waardoor huurprijzen op niveau blijven of bij gewilde locaties zelfs kunnen stijgen. 
 De lage rentestanden, positieve economische ontwikkelingen en toegenomen belangstelling voor onroerend goed bij investeerders kunnen de waarde van de objecten in portefeuille licht doen groeien, zo verwacht de directie. 
 "Daarnaast zal de overname van Pays-Bas Property Fund vanwege het goede rendement op de portefeuille en de wijze van financiering reeds vanaf 1997 een positieve bijdrage aan het direct beleggingsresultaat per aandeel leveren," aldus VastNed Offices/Industrial. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
