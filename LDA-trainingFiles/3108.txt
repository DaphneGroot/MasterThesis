	Auditiecircus voor Cliburnconcours begint in Utrecht te draaien
	Van onze verslaggever
AMSTERDAM
In het Utrechtse Muziekcentrum Vredenburg begint 11 januari de eerste 'buitenlandse' selectieronde van het Van Cliburnconcours voor pianisten, waarvan de finale zich in mei afspeelt in Fort Worth in de Amerikaanse staat Texas. De organisatie van het gerenommeerde concours, waarvoor zich elke vier jaar honderden pianisten uit de hele wereld aanmelden, is uitgekeken op het systeem van voorselectie door middel van videotapes.
Volgens concoursmanager Richard Rodzinski is een nieuwe voorselectie met live-optredens ingesteld om 'charisma, persoonlijkheid, het vermogen om een publiek te hypnotiseren' in een zo vroeg mogelijk stadium van de competitie te onderkennen.
De voorronde in Utrecht is gratis toegankelijk. Ze duurt tot en met 15 januari, en neemt negen middag- en avondsessies in beslag. Dertig pianisten treden ieder een kleine drie kwartier op.
Daarna verhuist het auditiecircus met jury en al naar Milaan, Moskou, New York, Chicago en Fort Worth. Eind februari worden de namen bekend gemaakt van de 35 kandidaten die aan het eigenlijke concours in mei mogen deelnemen. Juryleden zijn de Brit Ian Hobson, de Française Cécile Ousset, en de Amerikaanse veteraan Dean Elder en zijn landgenoot Jerome Lowenthal. Voorzitter is de dirigent John Giordano.
Het Van Cliburnconcours is genoemd naar de Amerikaan die in 1958 een levende legende werd door middenin de Koude Oorlog het eerste internationale Tsjaikovski-concours in Moskou op zijn naam te schrijven. Het naar hem genoemde concours in Texas wordt ondersteund door geldschieters als Mobil, Tandy en American Airlines, en is in veel landen op tv te zien. Het heeft laureaten opgeleverd als Radu Lupu, Barry Douglas en Aleksandr Toradze. Winnaars van latere edities - Aleksei Sultanov, Simone Pedroni - hadden tot nu toe een minder aansprekende carrière.
Voor de voorronden van het concours met de grote prijzen (de winnaar houdt aan prijzengeld en tourneehonoraria ruim 200 duizend dollar over) hebben zich opnieuw honderden pianisten aangemeld. De organisatie heeft 154 van hen aangewezen voor de audities. De eerste schifting had plaats op grond van aanbevelingsbrieven en van lijstjes van de kandidaten van hun recitals en optredens met orkest. Onder de 154 zijn geen Nederlanders.
De kandidaten spelen ditmaal louter werk naar eigen keuze. Ze krijgen daardoor de kans zich te presenteren met repertoire waar ze zich het meest in thuis voelen, ook al is dat repertoire smal. De Van Cliburnorganisatie heeft afscheid genomen van het principe dat de vertolkers ook op hun veelzijdigheid worden getest. De enige regel in Fort Worth is de verplichtstelling in de halve finale van een nieuw opdrachtstuk van de Amerikaan William Bolcom, Nine Bagatelles, en de bepaling dat ze moeten kunnen deelnemen aan een kamermuziekstuk met het Tokyo Strijkkwartet.
Verder moeten de kandidaten - tussen 18 en 31 jaar oud - minimaal zes pianoconcerten op hun repertoire hebben. Als ze verder dan vier uur per trein of auto van een van de auditiesteden vandaan wonen, krijgen ze een tegemoetkoming in de kosten van een vliegticket. Voor de geldschieters van het circuit kan dit aardig oplopen. Een groot aantal kandidaten komt uit landen als als Argentinië, Bolivia, Ierland, Australië, Japan, de Filippijnen, China, Zuid-Afrika en Oezbekistan. De nummers een tot en met drie komen op cd, en krijgen internationaal management aangeboden.

