Emmy Award.
Emmy Awards - kortweg Emmy's - zijn Amerikaanse prijzen die worden uitgereikt om buitengewone prestaties in de televisie-industrie te belonen. Deze werden in 1974 opgedeeld in twee categorieën: de Primetime Emmy Awards (avondprogrammering) en de Daytime Emmy Awards (voor overdag uitgezonden programma's). Dit omdat er overdag minder televisie gekeken wordt, waardoor de in dit tijdvak uitgezonden titels zelden tot nooit in aanmerking kwamen voor een Emmy Award. Daytime Emmy Awards worden doorgaans toegekend aan soapseries en de makers daarvan.
Geschiedenis.
Er zijn ook Emmy's uitgereikt voor buitengewone bijdragen aan de techniek van televisietransmissie en opslag. De Japanse firma Sony heeft gedurende dertig jaar een twintigtal Emmy's ontvangen voor zijn belangrijke technische ontwikkelingen die de kwaliteit van televisie sterk hebben beïnvloed, zoals beeldbuizen (Trinitron), camera's, videorecorders etc. De Amerikaanse firma Dolby heeft een zestal technische Emmy's ontvangen. Dr. Kees Schouhamer Immink ontving in 2003, als enige Nederlandse ingenieur, een persoonlijke Emmy voor buitengewone bijdragen aan de broncodes van cd, dvd en blu-ray.
Verder zijn er ook zogenaamde "Lifetime achievement awards", voor personen die een belangrijke bijdrage hebben geleverd aan de (Amerikaanse) televisie-industrie.
Winnaars.
Enkele televisieseries die een Emmy hebben gewonnen, zijn: "Friends", "ER", "The Sopranos", "M*A*S*H" en vier afleveringen van "South Park". Het recordaantal Emmy's staat op naam van de sitcom "Frasier" (37 keer). Ook de actieserie "24" heeft er veel gewonnen, namelijk 17. Voor de editie van 2012 had "Breaking Bad" 16 nominaties.
