IJ (digraaf).
De IJ is een digraaf van de letters "i" en "j". Vaak wordt de "ij" als een ligatuur omschreven, hoewel in de meeste lettertypes de "i" en de "j" niet met elkaar verbonden zijn, maar soms wel dichter bij elkaar gezet.
In de Nederlandse taal wordt de "ij" soms als één letter beschouwd en vormt zij dan samen met de "y" de 25e letter van het Nederlandse alfabet.
De "ij" vertegenwoordigt meestal de tweeklank. In het woord "bijzonder" en in sommige plaatsnamen komt de oude klankwaarde nog voor, zoals in Wijchen en Wijlre. In het achtervoegsel "-lijk" staat zij voor de sjwa ().
De "IJ" verschilt van de letter "Y". In het Algemeen Nederlands en in de meeste Nederlandse dialecten zijn er twee mogelijke spellingvormen voor de tweeklank of: "ij" en "ei". De eerste vorm wordt de "lange ij" of in België soms ook "gestipte ij" genoemd. De tweede vorm heet "korte ei" (of bij het spellen van een woord: "E – I"). Het adjectief "lang" duidt op de lengte van de staart van het tweede teken "j", dat (vooral bij de kleine letter) tot onder de basislijn reikt. De adjectieven "lang" en "kort" duiden niet op (de lengte van) de uitspraak, aangezien beide spellingvormen in het Algemeen Nederlands op dezelfde manier worden uitgesproken.
In het hedendaags Nederlands komt de "Y" alleen in leenwoorden voor. Tot en met het midden van de 19e eeuw werd de "Y" echter ook vaak gebruikt in (van oorsprong) Nederlandse woorden. Het huidige Nederlands heeft het exclusief en consequent gebruik van de "lange ij" te danken aan de Spelling-Siegenbeek.
De "Y" wordt ook wel de "Griekse ij", "i-grec" (zoals in het Frans, maar met de klemtoon op grec) of "ypsilon" genoemd.
Eduard Douwes Dekker ook wel bekend onder zijn schrijversnaam Multatuli, gebruikte in zijn handschriften de ij, maar in zijn uitgaven wilde hij dat de zetter daar een y-teken plaatste. De ij was volgens hem geen letter.
Oorsprong.
De "ij" is van oorsprong een dubbele "i", die in het Middelnederlands de lange voorstelde. Toen werd de "i" nog vaak zonder punt geschreven en kon de digraaf "ıı" gemakkelijk met de "u" verward worden. Om de leesbaarheid te vergroten kreeg de tweede "i" een staart, wat ook bij Romeinse cijfers als "iij" werd gebruikt. De "lange ij" werd in 1804 officieel geïntroduceerd.
Status.
Er bestond in Nederland discussie of de "ij" uit één of twee letters bestaat. In Vlaanderen werd de "ij" altijd als een combinatie van twee letters beschouwd.
Dat de letters samen op één blokje staan op het Leesplankje van Hoogeveen heeft niets te betekenen, want "aa", "eu", "oe" enzovoort staan ook samen op één blokje.
Gebruik.
De IJ beslaat op dit bord even veel ruimte als een enkele letter. De I wordt boven de linkerkant van de J geplaatst om hun verbondenheid te benadrukken. Dit laatste is echter niet noodzakelijk en er zijn ook borden waarbij de I en J los van elkaar op de plek van 1 karakter staan
Hoofdlettergebruik.
Als een woord dat met "ij" begint een hoofdletter krijgt, wordt de volledige ligatuur in hoofdletters geschreven: "IJsselmeer", "IJmuiden". In Vlaanderen wordt deze regel niet altijd en overal strikt gevolgd, resulterend in bijvoorbeeld "Ijzer". Hoewel dit geen standaardgebruik is, is dergelijk hoofdlettergebruik zelfs soms te vinden op officiële bewegwijzeringsborden.
Dit hoofdlettergebruik is opmerkelijk: in het Spaans werden de digrafen "ch" en "ll" tot 1994 als één letter beschouwd. Toch kregen woorden die met die letters beginnen slechts één hoofdletter: "Chile", "Llano". De lettercombinaties "ae" in bijvoorbeeld het Latijn en "oe" in het Frans worden alleen volledig gekapitaliseerd wanneer ze als ligatuur geschreven worden: "Æneas", maar "Aeneas"; "Œil", maar "Oeil".
Sorteren.
Woordenboeken sorteren steeds "ij" als een "i" gevolgd door een "j", dus tussen "ih" en "ik", en dit al sinds 1850. Dit is de geprefereerde alfabetisering volgens de Taalunie. Een uitzondering zijn oudere uitgaven van Kluwer, bijvoorbeeld "Kluwer's Universeel technisch woordenboek Nederlands-Duits" uit 1980, waarin de lange ij als een y wordt gesorteerd.
De Telefoongids van KPN en de Nederlandse Gouden Gids wijken van deze volgorde af en houden "ij" en "y" bij elkaar, als zouden ze dezelfde letter zijn. De reden is dat er heel wat familienamen bestaan waar beide spellingvarianten voorkomen: zowel "Bruijn" en "Bruyn" zijn familienamen, en in de Nederlandse telefoongidsen zijn ze samen te vinden. In het standaardalfabet zou "De Bruijn" tussen 'uh' en 'uk' te vinden zijn. De naam "Bruin", fonetisch gelijk, staat wel elders.
Dit gebruik is niet uniek. Ook in telefoongidsen van sommige andere landen worden spellingvarianten van dezelfde naam bij elkaar geplaatst, bijvoorbeeld "Carlson", "Carlsson" en "Karlsson" in de Zweedse telefoongids of "Böker" en "Boeker" in de Duitse telefoongids hoewel de "ö" in de standaardsortering van een woordenboek eigenlijk op dezelfde plaats staat als de "o" zonder "e".
Klemtoon.
Klemtoon wordt gemarkeerd door het plaatsen van een "accent aigu" op de klinker van de beklemtoonde lettergreep. In het geval van een digraaf of dubbele klinker worden beide letters gemarkeerd met een "accent aigu"; dit geldt ook voor de "ij". Wegens technische beperkingen wordt het accent op de "j" echter vaak weggelaten in elektronisch opgemaakte documenten.
Klank.
De "ij" wordt als "ei" of "ie" uitgesproken. Dit is woord- en streekafhankelijk. "Bijvoorbeeld" en "bijzonder" worden door veel mensen als "beivoorbeeld" en "biezonder" uitgesproken. Wigardus à Winschooten merkte dat in 1683 al op; hij onderscheidde de Gelderse "ii" die uitgesproken wordt als "ie" en de Overijsselse "ii" die uitgesproken wordt als "ei".
Afkortingen.
Wanneer woorden of (voor)namen tot hun initialen verkort worden, wordt een Nederlands woord of naam die met "IJ" begint, afgekort tot "IJ". Zo wordt "IJsbrand Eises Ypma" verkort tot "IJ. E. Ypma".
Verbrede inter-letter-spatiëring.
In tekstopmaak met verbrede inter-letter-spatiëring, wordt de "IJ" vaak, maar niet altijd, samengehouden, bijvoorbeeld: "s l ij t e r ij" of "s l i j t e r i j".
Als woorden verticaal geschreven worden, met de letters niet-geroteerd onder elkaar, wordt de "ij" meestal samengehouden (zie afbeelding).
Telefoonalfabet.
In het Nederlands telefoonalfabet wordt de "IJ" weergegeven met behulp van het woord "IJmuiden". Het verschil met de "Ypsilon", codewoord voor de "y", is duidelijk hoorbaar.
Woordspelletjes.
In de meeste kruiswoordraadsels, en in Lingo, wordt de "IJ" als één letter beschouwd, die één vakje vult, maar de "ij" en de "y" worden wel als verschillende letters beschouwd. Bij andere woordspelletjes kunnen andere regels gelden.
Tot maart 1998 had de Nederlandse versie van Scrabble twee "IJ"-blokjes met letterwaarde 4, naast het ene "Y"-blokje met letterwaarde 8. De recente Nederlandse versie heeft de "IJ" weggelaten; het woord "rij" had in de oude versie twee letters, nu drie. De Vlaamse versie heeft nooit de "IJ" gekend. Er is nu geen verschil meer tussen de Nederlandse en de Vlaamse versie.
In woordspelletjes die een verschil maken tussen klinkers en medeklinkers, is de "ij" een klinker als hij een aparte letter is. (Of de "y" een klinker of een medeklinker is, is een andere discussie, aangezien de letter "y" in leenwoorden zowel een klinker als een (half-)medeklinker kan representeren.)
Toen en nu.
Links de oude, rechts de moderne schrijfwijze
Enkele decennia geleden was het nog heel gewoon om "Y" te gebruiken waar tegenwoordig alleen "IJ" aanvaard wordt, bijvoorbeeld in opschriften ('SLAGERY') en in computeruitvoer (op het giroafschrift stond 'AF' en 'BY'). Tegenwoordig wordt dat niet meer gezien. Wie tegenwoordig iets over Nijverdal wil weten, zal waarschijnlijk in het internet niet op 'Nyverdal' gaan zoeken.
Dit gebruik leeft verder in het Afrikaans: in die taal correspondeert de "y" gewoonlijk met de "ij" in het Nederlands.
Drukwerk en handschrift.
In gedrukte tekst lijken de "ÿ" (kleine letter y met deelteken) en de "ij" heel verschillend, maar in verschillende handschriften lijken de "ÿ" en de "ij" identiek. In het Nederlands komt de "y" enkel voor in leenwoorden, en is de "ÿ" uiterst zeldzaam (als hij al voorkomt).
De "lange ij" strekt zich tot onder de basislijn uit en wordt met een lange lijn geschreven; zelfs in handschriften waarin de letters niet altijd raken, wordt de "ij" vaak als één teken geschreven.
Codering.
De ligatuur behoort niet tot ASCII noch tot een van de ISO 8859 karaktercoderingen, en dus wordt de digraaf meestal als een "i" gevolgd door een "j" gecodeerd. De ligatuur bestaat wel in Unicode, in Latin Extended-A, als de karakters Ĳ (U+0132) en ĳ (U+0133). Deze karakters worden als compatibiliteitsdecomposeerbare karakters beschouwd. Ze zijn opgenomen wegens compatibiliteit en round-trip converteerbaarheid met enkele oudere coderingsmethodes. Het gebruik ervan wordt afgeraden. Zelfs met Unicode beschikbaar, verdient de codering in 2 aparte letters de voorkeur.
HTML bevat de codes &amp;#306; (Ĳ) en &amp;#307; (ĳ).
Unicode biedt nog een mogelijkheid om de i‌j (resp. I‌J) te schrijven: i&amp;zwnj;j met behulp van het stuurteken &amp;zwnj; ligatuurvormer met breedte nul "Zero-width non-joiner".
Schrijfmachines.
Nederlandse schrijfmachines hadden meestal een aparte toets voor de kleine letter ‛"ĳ, waardoor deze lettercombinatie één positie in het niet-proportionele lettertype innam. Belgische schrijfmachines hadden deze toets niet.
Computers.
In Nederland is het QWERTY-computertoetsenbord in gebruik. De standaard VS-indeling (soms in 'Internationale Modus') wordt vaak gebruikt, hoewel een specifieke Nederlandse variant (KBD143) beschikbaar is. In België wordt een specifiek Belgische variant van de AZERTY-toetsenbordindeling (KBD120) gebruikt. Geen van deze toetsenborden bevat een aparte toets voor de "ĳ" of de "Ĳ".
Gevallen waarbij ij nooit als één letter wordt beschouwd.
Als de "i" en de "j" tot verschillende lettergrepen behoren, zoals in de woorden "mini-jurk" (lettergrepen "mi-ni-jurk") en "bijectie" (lettergrepen "bi-jec-tie"), wordt de "ij" nooit als één letter beschouwd. Eerdere regels als het sorteren van de "ij" zoals de "y", het samenhouden van de "ij" bij verbrede spatiëring, het enkele vakje bij kruiswoordraadsels, enz. zijn dan niet van toepassing.
Dit gaat echter weleens fout bij vreemde woorden. In andere talen kan de combinatie "ij" immers ook weleens voorkomen, maar in die talen heeft die combinatie niets te maken met de "y". Nederlanders begrijpen dat niet altijd. Zo zijn er in Nederland veel winkels waar "byoux" of "byous" te koop zijn in plaats van "bijoux". Ook is er een geval bekend van een brief waarop de Nederlandse afzender "Dyon" had geschreven in plaats van "Dijon". De brief werd door de Franse posterijen naar Lyon en vervolgens naar het Zwitserse Nyon gestuurd en ten slotte als onbestelbaar teruggestuurd naar de afzender.
