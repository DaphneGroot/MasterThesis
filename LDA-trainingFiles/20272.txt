Accent aigu.
Het accent aigu (Latijn: "acutus", scherp), in de drukkerij kort met "kuut" aangeduid, is het streepje op een letter dat van linksonder naar rechtsboven wijst. Het wordt op de letter e geplaatst als deze lang uitgesproken moet worden of op een of meer klinkers als de klemtoon op de betrokken lettergreep valt.
Enkele voorbeelden zijn: café, René, hé!, vóórkomen.
Wanneer het streepje andersom staat (zoals bij crème) praten we over het accent grave.
Het accent grave wordt vaak verkeerd gebruikt; er wordt bijvoorbeeld vaak 'èn' geschreven als men 'én' bedoelt. Sinds de spellingwijziging van 1996 wordt vrijwel uitsluitend het accent aigu gebruikt ter benadrukking; het gaat hier namelijk niet om de uitspraak, maar om het benadrukken van een woord. Voor 1996 werd het accent grave ook wel gebruikt om korte lettergrepen te benadrukken. Een uitzondering op het gebruik van het accent aigu is bijvoorbeeld de geschreven uitspraak van verbazing ‘Hè?’ die zich onderscheidt van de uitroep ‘Hé!’ Deze laatste geeft wel aan dat het moet worden uitgesproken als ‘hee’. De reden dat hier een accent grave gebruikt wordt is dat deze dient om het verschil aan te geven tussen de twee woorden, en het dus wel degelijk om de uitspraak gaat.
Het accent aigu wordt in het Nederlands ook wel ad hoc gebruikt bij aanduiden van de klemtoon, zoals in: "vóórkomen vs. voorkómen", en "achterúítgang vs. áchteruitgang".
