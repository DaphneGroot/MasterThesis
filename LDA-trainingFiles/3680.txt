	Een teddybeer van goud
	Een paar jaar geleden verscheen in de serie 'schriftjes' Fientje een wintersprookje van Patsy Backx. De 'schriftjes' werden uitgegeven op initiatief van uitgeefster Jenny de Jonge, en vormden een podium voor beginnende prentenboekmakers. Het fonds van Jenny de Jonge is sinds kort ondergebracht bij uitgeverij Gottmer. Daar is Fientje een wintersprookje opnieuw uitgebracht, samen met het vervolg Fientje en Flappie.
Uiterlijk heeft Fientje een wintersprookje een grote verandering ondergaan. Het nostalgische grijsbruine schriftje heeft plaatsgemaakt voor een vierkant prentenboek met harde kaft. Het verhaal over een meisje dat op weg naar school op een vuilnisschuit waait, aanspoelt op een eiland en onderdak vindt bij een konijn, is hetzelfde gebleven. Maar de zwart-wit illustraties zijn vervangen door gekleurde prenten. De pentekeningen waren al prachtig, maar de illustraties hebben aan kracht gewonnen door het gebruik van kleur.
In Fientje en Flappie is Fientje op weg van school naar huis. Ze ontmoet opnieuw de zilvermeeuw, die in het vorige verhaal op haar schooltas heeft gepast. Trots wil het meisje laten zien hoe mooi het dasje is dat zij voor haar olifantje Flappie heeft gepunnikt. Tot haar schrik zit Flappie niet meer in haar tas. Dan begint voor Fientje een avontuurlijke speurtocht, waarbij ze gelukkig hulp krijgt van haar vriend de zilvermeeuw.
Backx zet met een paar zwarte lijnen de contouren van haar figuren en hun omgeving op papier. Met kleur, meestal in pastel, geeft ze haar illustraties meer diepte. Haar werk ademt de sfeer van de jaren vijftig, maar bezit tegelijk iets tijdloos.
Emma Chichester Clark kreeg vorig jaar een Vlag en Wimpel voor haar illustraties in Kobus van Laura Cecil. Zij wist daarin uitstekend de dreigende sfeer over te brengen van dit verhaal over een hond die bij een wrede baas terechtkomt. De tekeningen in Op een grasgroene dag. . ., waarvoor Clark ook de tekst heeft geschreven, zijn vlak en emotieloos. Het perspectief is in dit telboek op rijm volledig losgelaten. Allerlei dieren komen een meisje verrassen op haar verjaardag. De eksters zijn echter net zo groot als de ringstaartmaki's en de andere dieren. Ze staan niet in proportie tot de bosrijke omgeving. Dat dit prentenboek nog enigszins vrolijk oogt, is te danken aan een uitbundig kleurgebruik.
Vrolijk word je wel van het hartverwarmende en geestige prentenboek Prins Peter en de teddybeer van David McKee. Deze kunstenaar maakt een speels gebruik van vlakken en kleuren. Zijn bekendste schepping is het veelkleurig geblokte olifantje Elmer, dat graag grappen uithaalt met zijn vrienden. Ook in Prins Peter en de teddybeer is duidelijk te zien dat McKee een voorkeur heeft voor veelkleurige motiefjes. De kleding van het koninklijk echtpaar is een bonte mengeling van streepjes, zigzaglijnen en bloem- en vlekpatronen. Zoon Peter draagt daarentegen altijd een rustgevend effen blauw kledingstuk, dat 's nachts vervangen wordt door een blauw-witte streepjespyjama.
De koning en de koningin willen een paar dagen voor Peters verjaardag weten waarmee ze hun zoon een plezier kunnen doen. Tot hun afgrijzen wil de jongen alleen een teddybeer. Het gouden exemplaar dat ze hem cadeau geven, vindt hij veel te koud en hard, maar dan gebeurt er iets dat alle harten doet smelten.
Selma Niewold
Patsy Backx: Fientje een wintersprookje.
Voorlezen vanaf 4 jaar; zelf lezen vanaf 6 jaar.
Gottmer/Jenny de Jonge; 36 pagina's; 혺 16,90.
ISBN 90 257 2935 5.
Patsy Backs: Fientje en Flappie.
Voorlezen vanaf 4 jaar; zelf lezen vanaf 6 jaar.
Gottmer/Jenny de Jonge; 32 pagina's; 혺 16,90.
ISBN 90 257 2934 7.
Emma Chichester Clak: Op een grasgroene dag. . .
Vertaald uit het Engels door Hans Kuyper.
Vanaf 3 jaar.
Leopold; 23 pagina's; 혺 26,50.
ISBN 90 258 3220 2.
David McKee: Prins Peter en de teddybeer.
Vertaald uit het Engels door Rindert Kromhout.
Vanaf 3 jaar.
Leopold; 25 pagina's; 혺 26,50.
ISBN 90 258 4047 7.

