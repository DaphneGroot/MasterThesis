Wieteke van Dort.
Louisa Johanna Theodora (Wieteke) van Dort (Soerabaja, 16 mei 1943) is een Nederlands actrice, cabaretière en zangeres, die onder meer bekend is geworden door vele kinderprogramma's en het Nederlands-Indische personage Tante Lien in "De Late Late Lien Show". Haar bekendste lied is 'Arm Den Haag' (1975).
Biografie.
Van Dort werd geboren in Soerabaja in het toen door Japan bezette Nederlands-Indië. Toen ze zich op veertienjarige leeftijd (1957) in Nederland bevond, werd door Soekarno het buitenlands bezit genationaliseerd en bleven de Van Dorts noodgedwongen in Nederland.
In 1958 werd haar een dichtbundel "Handen" gepubliceerd door uitgeverij Nijgh en van Ditmar en verscheen ze in kranten en op de radio als "jongste dichteres van Nederland". Naderhand verliet ze het Johan de Witt Lyceum in Den Haag zonder diploma. Omdat ze te jong werd bevonden voor de toneelacademie volgde ze eerst een opleiding tot kleuterleidster. Daarna volgden alsnog een tweetal jaren op de toneelschool, maar ook die sloot ze zonder diploma af. Desondanks kon ze terecht bij de Nieuwe Komedie/Toneelgroep Arena.
Carrière.
Na vier jaar kwam Van Dort terecht als cabaretière bij Wim Kan en Corry Vonk.
Na haar huwelijk met Theo Moody concentreerde ze zich met veel succes op radio en televisie. Zo speelde ze met onder andere Willem Nijholt in het jeugdtelevisieprogramma "Oebele". In "De Stratemakeropzeeshow" met Aart Staartjes en Joost Prinsen was zij de 'deftige dame'. Van 1976 tot 1978 presenteerde Wieteke van Dort het radioprogramma "Radio Lawaaipapegaai" en van 1978 tot 1982 presenteerde ze het vervolg op televisie, "Papelagaaiwaai".
In 1979-80 zond de KRO een liedjesprogramma uit met de titel "Kun je nog zingen, zing dan mee", met onder andere Wieteke van Dort en Willem Nijholt. In 1978 verscheen hiervan een lp met liedjes uit "Kun je nog zingen, zing dan mee" (vanaf 1999 op cd). Van 1979 tot 1981 speelde zij samen met Staartjes en Prinsen in de televisieserie "J.J. De Bom voorheen De Kindervriend", waarin zij de rol van Titia Konijn vertolkte. Het schrijverscollectief bestaande uit Hans Dorrestijn, Karel Eykman, Ries Moonen, Fetze Pijlman, Jan Riem en Willem Wilmink schreef de teksten. Ook het televisieprogramma "Het Klokhuis" waarin Wieteke van Dort meedoet wordt door het schrijverscollectief van tekst voorzien.
Tussen januari 1979 en februari 1981 presenteerde zij voor de VARA De Late Late Lien Show, een humoristisch programma voornamelijk gericht op Indische Nederlanders, dat door de VARA werd uitgezonden. De afleveringen bevatten sketches, liedjes, traditionele dansen en verhalen rond nostalgie en heimwee naar het oude Nederlands-Indië. Ook in later jaren trad zij nog regelmatig op als Tante Lien.
Op 29 april 1999 werd Van Dort door koningin Beatrix benoemd tot Ridder in de Orde van Oranje-Nassau.
In de serie t Schaep met de 5 pooten" (2006) speelde Van Dort een gastrol als Manja Wegenwijs.
Ze was ook te zien in de laatste aflevering van TV Comeback van Omroep MAX. Er wordt onder meer een kijkje in haar huis genomen.
Van Dort was aanhangster van Jomanda. Bij de Tweede Kamerverkiezingen van 1994 stond ze als vierde op de lijst van de Natuurwetpartij. Deze nieuwe partij behaalde echter geen zetel.
In 2008 speelde ze in de bioscoopfilm Sinterklaas en het Geheim van het Grote Boek van regisseur Martijn van Nellestijn. In 2009 zette ze nogmaals de rol van Koningin neer in Sinterklaas en de Verdwenen Pakjesboot van dezelfde regisseur.
In 2010 gaf Van Dort haar vrijwillige medewerking aan het liedje 'Toch hoor jij er altijd bij' (tekst Marion Middendorp en Jan Knetsch) over het verlies van een baby.
Wieteke van Dort was en is nauw verbonden met de Efteling in Kaatsheuvel. Ze heeft voor het park vele sprookjes ingesproken, waaronder Roodkapje, De rode schoentjes, Hans en Grietje, Het Volk van Laaf en de put van Vrouw Holle.
Ze was de initiatiefneemster voor de oprichting van een gedenkteken (in januari 2012 onthuld) op het Ereveld Loenen ter herinnering aan de slachtoffers die vielen bij de Strijd om Tarakan.
In 2016 is zij als Tante Lien nog steeds actief op beurzen en pasar malams.
