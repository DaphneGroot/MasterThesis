	Van Het Bildt tot De Wouden hebben de inwoners 12 tot 14 procent minder te besteden dan de gemiddelde Nederlander De strijd van de Friezen tegen de sluipende armoede in het noorden
	Van onze verslaggever
Wio Joustra

LEEUWARDEN
'De Slikwerker' heeft een uitstraling van pure kracht en tomeloze ijver. Hij staat bij het buurtschap Zwarte Haan in Noord-Friesland, waar in de verte de Bildtdijken uit 1505 en 1600 zich majestueus verheffen boven het landschap. 'Hier, op 'e wadden, wereld fan water en slik, won hij lândt út see, in weer en wyn, skep voor skep. Monnikewerk.'
Het beeld symboliseert de arbeidsmoraal. Aan de voet van de 'nieuwe' zeedijk kijkt de Slikwerker uit over het land dat vanaf de zestiende eeuw in diverse toonaarden is bezongen als het vruchtbaarste van Europa.
Er heerst nu grote armoede. Ondanks Europese steunprogramma's is een werkloosheid van 20 tot 25 procent in Noord-Friesland allang geen uitzondering meer. Van de tien Nederlandse gemeenten met de geringste koopkracht liggen er zeven in dat gebied, ruwweg van Het Bildt tot De Wouden, waar de inwoners 12 tot 14 procent minder te besteden hebben dan de gemiddelde Nederlander.
Hoger opgeleide jongeren trekken er weg. Alleen ouderen komen er na een arbeidzaam leven elders terug. Het gevolg is dat Noord-Friesland een relatief vergrijsde en laag opgeleide bevolking heeft met een gemiddeld laag inkomen.
Op het platteland vertekent het beeld. Armoede is er minder goed zichtbaar dan in arme stadswijken. De fijnmazige sociale infrastructuur van de Friese dorpen versluiert een minder idyllische werkelijkheid. Doomsday komt voor veel gezinnen sluipenderwijs.
Ooit stond hier de boer met de duim achter de revers op het erf te waken over vijftien tot twintig arbeiders. Wie het als akkerbouwer heeft gered, teelt nu de aardappelen in zijn eentje, en als het druk is helpt de vrouw. Maar voor de meesten is de cyclus van dier en gewas die eeuwenlang het eentonige, doch vruchtbare leven bepaalde, allang tot stilstand gebracht door schaalvergroting en rationalisering in de, Europese, landbouw.
Voor de uitstoot van arbeidskrachten in de landbouw en veeteelt is in het perifere Noord-Friesland geen vervangende werkgelegenheid teruggekomen. Hier klom men niet op de barricades, wat in delen van Oost-Groningen tenminste nog arbeidsintensieve industrie opleverde.
In Friese streken als Het Bildt en De Wouden is de zelfredzaamheid groot. Wat bijklussen, wat eigen vee houden en wat groente verbouwen. Het lot wordt in eigen hand genomen. Om te overleven.
'Zo is het al 250 jaar. Er is veel beleid en geld in gestopt, maar structureel is er weinig veranderd', zegt regionaal econoom K. Verhaar. Hij verwijst naar een rapport uit 1749, waarin gewag wordt gemaakt van structurele werkloosheid onder 'arme arbeiders' in de gemeente Achtkarspelen. Ook noemt hij een rapport van nog maar veertig jaar geleden over de 'maatschappelijke verwildering' van de jeugd in De Harkema.
'Kerk en Wereld' organiseerde zelfs excursies naar dit heidedorp. Een hel op aarde was het, met 'primitieve huisvesting, een laag peil van de volksgezondheid en hygiëne, gebrek aan geregeld werk, een zwervend leven van de mannen, introversie, geringe inkomsten, slechte voeding, kindermishandeling, drankgebruik, weinig verantwoordelijkheidsbesef'. Maar De Wouden kenmerkt zich ook door een 'hecht onderling contact'. 'Verschoppelingen der aarde', schrijft de populaire Friese auteur Rink van der Velde. 'Maar slim in hun onwetendheid en vrij in hun armoede. Een apart slag mensen, met zwier en in de strijd om het bestaan meer mans dan anderen.'
De paradox van de tweedeling tussen werkenden en niet-werkenden is dat er een afhankelijkheid wordt gecreëerd van overheidsvoorzieningen. Verhaar: 'We stoppen ze in een Melkertbaan en roepen: ze zijn aan het werk. Het tast de zelfredzaamheid aan. Voor een informele economie is in Nederland geen ruimte meer.' Toch zijn lokale bestuurders niet pessimistisch over de toekomst.
Er is sprake van een hecht geloof in de geheel eigen dynamiek van het platteland en in de overlevingsdrang van zijn bevolking. Burgemeester K. Dankert van Het Bildt: 'De toekomst van Noordwest-Friesland ligt toch weer in de landbouw. En het economisch fundament in de Westergo-zone, de lijn Harlingen-Leeuwarden, moet steviger. Wat wonen betreft heb ik geen zorgen; steeds meer mensen willen weg uit de stress.'
Dankert legt uit dat de regio een tweede migratiegolf uit Zuid-Holland verwacht, vijf eeuwen na de eerste, en deze keer van agrariërs. 'Het land hier is uitermate geschikt voor intensieve teelten van vollegronds groenten in de open lucht, voor sierbomen en voor glastuinbouw. In het Westen staat er een enorme druk op de ruimte en het milieu. De Friese kustlocatie, met een lichtintensiteit die het Westland evenaart, scoort gunstig.'
De glastuinbouw in Noordwest-Friesland beslaat nu nog maar zestig hectare. Een voorbode van betere tijden in deze streken is de firma Hartman in Sexbierum, met 120 werknemers een van de grootste en modernste glastuinbedrijven in Europa. Vanwege een exclusief contract met 's lands grootste kruidenier is het bedrijf niet meer afhankelijk van de veilingen in het Westland.
Dantumadeel, met de kernen Damwoude, Veenwouden en Zwaagwesteinde, moet het vooral hebben van uitbreiding van de bestaande bedrijvigheid en van een betere infrastructuur. Burgemeester J.L. Eggens van Dantumadeel, een gemeente met twee keer zo veel klanten bij de sociale dienst als een gemiddelde andere gemeente met twintigduizend inwoners, zit nog maar een jaar in Friesland. Wat hem irriteert is dat de problemen worden gebagatelliseerd.
Hij wil een betere ontsluiting van Noordoost-Friesland en intensievere bestuurlijke samenwerking om de ontwikkelingskansen van de gehele regio, de kern Dokkum incluis, optimaal te benutten. 'Want armste streek van Nederland word je niet zo maar.'
De econoom Verhaar gaat nog verder. Mensen moeten het lot weer in eigen hand nemen. Ook de schrale grond van De Wouden biedt mogelijkheden. 'Voor biologische landbouw, voor streekeigen producten, voor kleinschalige recreatie, voor export van agrarische kennis.
Niet meer intensiveren, maar extensiveren. Niet meer globaliseren, maar regionaliseren. Het Friese platteland is toe aan sociale vernieuwing.'

Foto
	Het land dat vanaf de zestiende eeuw in diverse toonaarden is bezongen als het vruchtbaarste van Europa, wordt nu geteisterd door armoede. FOTO HARRY COCK. GRAPHIC: armoede in Friesland

