Ten Boer.
Topografische kaart van gemeente Ten Boer, oktober 2016
Ten Boer () is een plaats en gemeente in de Nederlandse provincie Groningen. De gemeente beslaat een oppervlakte van 45,71 km² (waarvan 0,46 km² water) en heeft per een inwoneraantal van (bron: CBS; in 2000 was dit 7.233). De historische naam voor de gemeente is Vierendeel, waarmee een onderdeel van het middeleeuwse landschap Fivelingo en een schepperij binnen het Winsumer en Schaphalsterzijlvest werd bedoeld.
Geografie.
Ten Boer ligt ruim tien kilometer ten noordoosten van de stad Groningen. De plaats telt volgens het CBS 4.745 inwoners (2013). In de twintigste eeuw is het deels een forensenplaats geworden.
Indeling.
De gemeente ontstond in 1798 uit de voormalige kerspelen Garmerwolde, Garrelsweer, Lellens, Ten Boer, Thesinge, Wittewierum en Woltersum. Tegenwoordig is het Eemskanaal de zuidoost-grens van de gemeente. Oorspronkelijk liep de gemeentegrens deels ten oosten van dat kanaal, maar dat deel, waaronder de gehuchten en buurtschappen Blokum, Graauwedijk, Heidenschap en Roeksweer, werd in 1962 bij de gemeente Slochteren gevoegd.
De gemeente Ten Boer omvat tegenwoordig naast Ten Boer de plaatsen Achter-Thesinge, Garmerwolde, Kröddeburen, Lellens, Sint-Annen, Ten Post, Thesinge, Winneweer, Wittewierum en Woltersum.
Geschiedenis.
Vóór 1301 werd bij het dorp een nonnenklooster gesticht dat tot de orde van de Benedictinessen behoorde. Het enige dat van het klooster resteert is de huidige kerk die waarschijnlijk nog dateert van vóór de stichting van het klooster, maar er wel deel van heeft uitgemaakt. De buurtschap Bouwerschap ten oosten van Ten Boer werd in de 15e eeuw ook wel "in de Bauwert" genoemd.
Het lot van de gemeente hing bij de gemeentelijke herindeling in 1990 aan een zijden draadje, de norm was dat een gemeente ongeveer 10.000 inwoners diende te hebben, en Ten Boer voldeed daar niet aan. Een samenvoeging met de gemeente Bedum ging uiteindelijk echter toch niet door. Sinds 2006 heeft Ten Boer op ambtelijk niveau een nauwe samenwerking met de gemeente Groningen. Ten Boer is een zelfstandige gemeente, maar veel taken worden door de gemeente Groningen uitgevoerd.
