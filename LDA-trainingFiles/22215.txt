Marvin Gaye (zanger).
Marvin Gaye, officieel Marvin Pentz Gay, Jr. (Washington, D.C., 2 april 1939 - Los Angeles, 1 april 1984) was een Amerikaanse rhythm-and-blueszanger. Hij geldt als een van de belangrijkste en invloedrijkste soulzangers. Hij werd na een leven met vele hoogte- en dieptepunten door zijn vader doodgeschoten.
Levensloop.
Gaye was een zoon van dominee Marvin Gay (1914-1998). De "e" voegde hij later aan zijn achternaam toe als eerbetoon aan Sam Cooke. Gaye begon zijn carrière in plaatselijke vocale groepen als de Rainbows, de Marquees en de Moonglows. In 1961 ging hij met zijn vriend Harvey Fuqua mee naar het platenlabel Motown Records van Berry Gordy Jr. in Detroit, aanvankelijk als sessiedrummer. Hij huwde de zuster van Gordy, Anna, die een eigen platenlabel beheerde en veel ouder was dan hij.
Hij had zijn eerste hit in 1962 met "Stubborn Kind of Fellow". Gaye groeide in de daaropvolgende jaren uit tot de populairste zanger uit de Motown-stal, met solo-hits als "How Sweet It Is (To Be Loved By You)", "Can I Get A Witness", "Ain't That Peculiar", "I Heard It Through The Grapevine" en "Abraham, Martin and John". Daarnaast nam hij succesvolle duetten op met de topzangeressen van het label, Mary Wells en Kim Weston ("It Takes Two"), maar vooral Tammi Terrell ("Ain't no mountain high enough", "Your precious love", "You're all I need to get by").
Toen Tammi Terrell in 1970, na twee jaar van vele operaties, aan een hersentumor overleed, leidde dat tot een depressie bij Gaye. Hij trok zich een paar jaar terug uit de openbaarheid. Hij vernieuwde zijn thematiek op de in 1971 door hemzelf geproduceerde LP "What's Going On". Weg van de hitparadenummertjes bevat dit album maatschappijkritische songs als "Save the Children", "Mercy Mercy Me (The Ecology)", "Inner City Blues" en het titelnummer, die vloeiend in elkaar overgaan. Deze plaat, waarop hij ook jazz- en klassieke elementen verwerkte, wilde Berry Gordy aanvankelijk niet uitbrengen. Hij verwachtte er geen commercieel succes van en vreesde dat Gayes imago eronder zou lijden. "What's Going On" wordt inmiddels als Gayes meesterwerk beschouwd en als een van de invloedrijkste platen in de zwarte Amerikaanse muziek.
Gaye sloeg daarop verder nieuwe muzikale paden in. Er volgden een jazzy, hoofdzakelijk instrumentale soundtrack voor de film "Trouble Man" en een duetplaat "Diana & Marvin" met Diana Ross. Hij kreeg drugsproblemen en begon met Anna Gordy een vechtscheiding, die pas in 1977 juridisch afgerond was en waarvan de dubbel-LP Here, My Dear de artistieke neerslag is. In 1973 ontmoette hij de 17-jarige Janis (ook gespeld Janice) Hunter. Het was liefde op het eerste gezicht. Allicht met haar in gedachten maakte hij een nieuwe soloplaat, het sterk seksueel geladen "Let's Get It On" (1973). Hij trouwde vier jaar later met haar in de herfst van 1977. Ondertussen hadden zij twee kinderen, Nona Marvisa en Frankie Christian. Ook dit huwelijk strandde, in 1981, voornamelijk omdat hij zijn liederlijke nachtleven en het drugsgebruik niet had kunnen opgeven.
Het einde.
Gayes carrière geraakte steeds meer in het slop. Op 8 juli 1980, toen hij in Londen zou optreden voor prinses Margaret en door haar was uitgenodigd voor een liefdadigheidsdiner vooraf kwam hij pas opdagen toen bijna alle bezoekers, de prinses als eerste, vertrokken waren. Nadat hij met de LP "In Our Lifetime" uit 1981 had teruggeblikt verbleef hij onverwachts ruim een jaar in België, in Oostende en Moere in West-Vlaanderen. Over deze periode werd door Richard Olivier een documentaire gemaakt. In 1982 nam hij voor het platenlabel CBS de lp "Midnight Love" op met de hit "Sexual Healing". De videoclip daarvan werd opgenomen in het Casino-Kursaal van Oostende. Gaye kreeg dat jaar een Grammy Award, die zijn comeback leek in te luiden.
In maart 1984 keerde Gaye terug naar zijn familie in de Verenigde Staten. Met zijn vader, die zijn levenswijze sterk afkeurde, had hij het hevig aan de stok gekregen. Op de dag voor zijn vijfenveertigste verjaardag werd hij tijdens zo'n hoogoplopende ruzie door vader Marvin senior doodgeschoten. Hij liet drie kinderen achter.
