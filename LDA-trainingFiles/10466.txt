Vliegveld Texel.
Texel International Airport (ICAO: EHTX) (vliegveld Texel) is een vliegveld gelegen op het eiland Texel in polder Eierland, zo'n 5 km oostnoordoost van het dorp De Koog.
Geschiedenis.
Texel International Airport begon als vliegveld "De Vlijt", naar de boerderij die er tot 1932 gestaan had, en tot in 2012 werd het vliegveld nog zo aangeduid. Het was gebouwd in het kader van een werklozenproject en werd geopend op 9 april 1937. Het was toen zowel een militair vliegveld als een vliegveld voor de burgerluchtvaart. In de jaren dertig vloog de KLM met de vier-motorige Fokker F.XXXVI op dit vliegveld. Dit grote toestel was voor de route naar Nederlands-Indië bedoeld, maar door de komst van de Douglas DC-2 kreeg de F.XXXVI de rol om dagjesmensen naar Texel te vliegen.
Aan het begin van de Tweede Wereldoorlog werden 10 van de 25 gestationeerde vliegtuigen direct vernietigd. Zes Fokker D.XVII's werden naar Buiksloot gestuurd en de rest werd daarna zelf onklaar gemaakt om niet in handen van de Duitsers te vallen.
Na de oorlog heeft het vliegveld twee jaar dienstgedaan als interneringskamp voor collaborateurs. Pas in 1952 werd het weer als vliegveld in gebruik genomen.
Bijzonderheden.
Op het vliegveld bevindt zich een gedenkteken ter herinnering aan de Dakotaramp op 25 september 1996.
Aan de weg langs het vliegveld is de staart van het tweede Fokker 50 prototype te zien, en tot 22 september 2010 stond bij de ingang een Lockheed F104G Starfighter opgesteld bij het naastliggende Luchtvaart- & Oorlogsmuseum Texel.
Texel Airport is onder andere bekend van de Texel Airshow. De voorlaatste airshow was op zaterdag 21 juli 2007 onder de naam "Inproject Texel Airshow 2007". Normaal wordt de show eens in de drie jaar georganiseerd, maar vanwege een grondige renovatie kon dit tussen 2001 en 2007 niet doorgaan. De laatste internationale Texel Airshow was op zaterdag 1 augustus 2015.
Parachutespringen.
Eén van de belangrijkste activiteiten op Texel Airport is het parachutespringen.
