	'Collectief deeltijdontslag is goed voor werkgevers, werknemers en overheid'
	Monetair en fiscaal conjunctuurbeleid behoren in Europa binnenkort tot het verleden. Wat het monetaire beleid betreft: door de Economische en Monetaire Unie zal het rente-instrument niet per land kunnen worden ingezet om de particuliere bestedingen te stimuleren, en kan devaluatie van de wisselkoers niet worden gebruikt om de concurrentiepositie ten opzichte van de Europese handelspartners te verbeteren. De prioriteit voor prijsstabiliteit en een sterke euro maakt een actieve monetaire conjunctuurpolitiek op Europese schaal onwaarschijnlijk.
Het fiscale of begrotingsbeleid zal zich moeten houden aan de regels gedicteerd door het stabiliteitspact. De strekking van het akkoord dat hierover in december vorig jaar werd bereikt is dat recessies niet actief afgezwakt mogen worden door begrotingsbeleid. Het financieringstekort mag oplopen tot 3 procent van het nationaal inkomen. Dat gebeurt in een recessie automatisch omdat de belastinginkomsten dalen en de uitgaven aan werkloosheidsuitkeringen toenemen. Al met al is het begrotingsbeleid dus ook niet meer beschikbaar om naar eigen inzicht conjunctuurpolitiek te voeren.
Het wegvallen van de mogelijkheden voor de overheid om macro-economische conjunctuurpolitiek te voeren betekent dat de marktsector zelf de gevolgen van een recessie zal moeten opvangen. Het is daarom van belang de vraag te stellen, of in Nederland de arbeidsmarkt daarvoor voldoende is toegerust. Mijn stelling is, dat het verbod op collectief deeltijdontslag in Nederland moet woren opgeheven. Collectief deeltijdontslag houdt in dat - op initiatief van de werkgever - de werkweek op bedrijfsniveau tijdelijk wordt teruggebracht.
Bij een stagnerende vraag zullen prijzen en/of hoeveelheden zich moeten aanpassen. Dat geldt op goederenmarkten, en ook op de arbeidsmarkt.
Een verregaande prijsaanpassing op de arbeidsmarkt is niet mogelijk. De lage inflatie maakt een reële loondaling bij een constant of stijgend nominaal loon onmogelijk. Zelfs de gematigde Nederlandse vakbeweging zal een nominale loondaling niet accepteren.
Wat betreft hoeveelheidsaanpassing is de enige manier die in Nederland wordt toegepast die van volledig ontslag. Wie ontslagen wordt, gaat de WW in, werkt helemaal niet meer en ontvangt 70 procent van het laatstverdiende loon.
Introductie van de mogelijkheid van collectief deeltijdontslag houdt in, dat bij een conjuncturele stagnering van de vraag er per bedrijf een aanpassing van de omvang van de werkweek kan plaatsvinden. Zo'n aanpassing zou tijdelijk moeten zijn, bijvoorbeeld met een maximale duur van twee tot drie jaar. Daarbij behouden werknemers het recht om na afloop van die periode weer volledig aan het werk te gaan. Zo kan een bedrijf dat door een recessie een overcapaciteit heeft alle werknemers verplichten tijdelijk korter te werken, al dan niet met een gedeeltelijke aanvulling op het loon.
De voordelen van een dergelijk systeem zijn duidelijk. Dat geldt voor werknemers, werkgevers en voor de samenleving als geheel.
Ten eerste is de inkomensachteruitgang voor de individuele werknemer geringer. Bij een collectief ontslag van 20 procent, een dag per week, houdt de werknemer altijd nog 80 procent loon over. Omdat daardoor de WW-premie omlaag kan is er een verkleining van de wig, met alle voordelen van dien.
Eventueel zou men op bedrijfs- of bedrijfstakniveau kunnen afspreken dat er wel aanvulling plaatsvindt, bijvoorbeeld met de helft van het bedrag van de loonderving door het deeltijdontslag. In het geval van een teruggang in werkweek met een dag per week ontvangt de werknemer dan 90 procent van het oorspronkelijke loon. De aanvulling kan niet als WW-uitkering worden aangemerkt, omdat de werknemer niet beschikbaar is voor de arbeidsmarkt.
Voordeel van deeltijdontslag voor de werknemer is ook dat hij niet vanuit een positie van werkloosheid hoeft te solliciteren. En in een wereld waarin het tweeverdienerschap aan belang wint, is het deeltijdontslag een oplossing die voor steeds meer werknemers weinig bezwaarlijk hoeft te zijn.
Voorwaarde om zo'n regeling acceptabel te maken voor de vakbonden is wel, dat de werknemer een aantal rechten behoudt. Zo zou het pensioen gebaseerd moeten blijven op de volledige werkweek, en zou de WW-uitkering voor werknemers die alsnog, na twee of drie jaar, geheel worden ontslagen ook aan het voltijdse loon gerelateerd moeten zijn.
Ook voor werkgevers is conjunctureel deeltijdontslag gunstig. De concurrentiepositie verbetert door de verkleining van de wig, het verschil tussen de arbeidskosten en het netto loon. Bovendien blijkt er in de praktijk sprake te zijn van wat economen 'labour hoarding' noemen: bedrijven houden bij terugvallende afzet meer werknemers in dienst dan nodig is. Dit doen ze onder andere om toekomstige wervings- en selectiekosten te voorkomen en talent in huis te houden. Deeltijdontslag levert dezelfde voordelen als labour hoarding, maar zonder de kosten van overbodig personeel.
Tenslotte is deeltijdontslag vanuit maatschappelijk oogpunt te prefereren. Het terugdringen van de tweedeling in de maatschappij tussen actieven en niet-actieven wordt erdoor bevorderd. Immers, van de werkenden (de 'insiders') hoeft er niemand een 'outsider' te worden. Overigens is het pleidooi voor tijdelijk deeltijdontslag iets anders dan dat voor arbeidsduurverkorting. Het gaat mij om een tijdelijke regeling in geval van recessie, waarbij werknemers weer volledig in dienst kunnen komen als de vraag aantrekt.
De hier voorgestelde regeling is zeker niet revolutionair. In bijvoorbeeld de Verenigde Staten, Japan, België, Duitsland, Frankrijk en Italië bestaat het conjunctureel deeltjdontslag al jaren. In Nederland is deze vorm van deeltijdontslag verboden. Wel is onder extreme omstandigheden verplichte werktijdverkorting toegestaan, waarbij werknemers voor een maximum van zes weken naar huis gestuurd mogen worden met een WW-uitkering.
Begin jaren tachtig heeft deeltijdontslag op de politieke agenda gestaan. Ruim twee jaar geleden is de mogelijkheid van collectief deeltijdontslag onderwerp van studie geweest op het ministerie van Sociale Zaken. In een rapport uit april 1994 kondigt het ministerie herbezinning op dit terrein aan, 'mede gelet op het beleid in omringende landen'. De FNV heeft daarop positief gereageerd, zij het dat de bond een eenzijdige, door de werkgever opgelegd deeltijdontslag afwees. De destijds door het ministerie beloofde vervolgstudie is er nooit gekomen. De naderende Europese eenwording en de grotere nadruk op marktconform beleid vormen een goede aanleiding om dit onderwerp opnieuw op de agenda te plaatsen.
Henriëtte Prast is econoom, verbonden aan de Universiteit van Amsterdam.

