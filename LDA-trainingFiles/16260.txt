Odalisk.
"La grande odalisque" (1814) van Ingres; 91 x 162 cm, Louvre, Parijs
Een odalisk was een slavin of concubine in de harem van de Turkse sultan.
Het woord "odalisque" kwam waarschijnlijk via het Frans naar de Nederlandse taal, maar is afkomstig van het Turkse "odalık", dat kamermeisje betekent ("oda" betekent kamer).
De odalisk was tijdens de 19e-eeuwse westerse kunst een geliefd figuur voor kunstschilders. Zij schilderden graag een welgevulde naakte vrouw, meestal liggend op een divan. Deze schilderperiode wordt ook wel het oriëntalisme genoemd. Meestal kijkt de odalisk de aanschouwer van het schilderij direct aan. De erotiserende werking van deze schilderijen moge duidelijk zijn.
Ook een moderne schilder als Matisse schilderde echter odalisken, ook in oriëntaals gedachte sfeer, bijvoorbeeld met een kort, open jasje en een wijde pofbroek, altijd verleidelijk liggend. In de fotografie komt men ook odalisken tegen.
