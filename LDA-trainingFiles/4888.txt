	Door hitte bevangen Becker in eerste ronde onderuit
Het hoofd van Boris Becker voelde 'als een roerei'. De Duitse titelverdediger kon na zijn opzienbarende uitschakeling bij de Open Australische tenniskampioenschappen nauwelijks een zinnig woord uitbrengen. Het was niet alleen omdat de jonge Spanjaard Carlos Moya hem verslagen had, maar hij was zeker ook hevig getergd door de extreme hitte.
De 29-jarige Duitser is een slow starter en in 1993 en 1995 werd hij op Flinders Park ook al eens in de eerste ronde geëlimineerd. Maar gezien zijn uitnemende spel, eind vorig jaar in eigen land bij het ATP-kampioenschap en de Grand Slam Cup, kwam zijn malheur nu wel erg onverwacht.
Vorig jaar overleefde Becker in Australië enkele vroege vijfsetters om uiteindelijk de titel te veroveren, nu kon hij na drieëneenhalf uur inrukken: 5-7, 7-6, 3-6, 6-1, 6-4. 'De huid onder mijn voeten liet los, mijn benen stonden in brand en mijn nek was paars', klaagde hij.
Een excuus voor het verlies was het niet, hij had gewoon niet zijn beste spel laten zien en Moya te veel kansen geboden. Maar fysiek was het een gruwel geweest, met een 'gevoelstemperatuur' van zestig graden op het centrecourt. 'Ik dacht aan het einde van de derde set dat Moya kapot zat', keek Becker terug. 'Hij zag er verschrikkelijk uit.' 'Ik was moe', erkende Moya, 'maar Becker zelf nog meer.'
Tot de vierde set had Becker het duel redelijk onder controle doch toen kantelde de wedstrijd. 'Moya speelde slim', gaf Becker toe. 'Hij sloeg halfhoge ballen vanaf de baseline waarmee ik weinig kon uitrichten. Hij liet mij de fouten maken. Ik maakte er legio. Meer dan tijdens de hele Masters.' Hij sloeg er 87 tegen Moya 51 en combineerde 22 aces met 17 dubbele fouten.
Voor de tweede keer overigens delfde Becker al het onderspit tegen de twintigjarige Moya. In Parijs (Bercy) was de Spanjaard drie maanden geleden ook al winnaar. Afgelopen weekeinde was hij nog finalist in het toernooi van Sydney, hij verloor toen van het aanstormende Britse talent Henman.
Becker was de eerste geplaatste speler (zesde) die Melbourne op de openingsdag alweer verliet. Bij de vrouwen verdwenen Judit Wiesner, elfde geplaatst en met 10-8 in de derde set verliezer van de Roemeense Dragomir, en de Russin Jelena Likovtseva, die als dertiende in het tableau was gezet.
Maar de uitschakeling van Becker was vanzelfsprekend de grootste deceptie voor de organisatoren in Melbourne, die al waren geconfronteerd met een enorm aantal afzeggingen.
Krajicek, Agassi, Kafelnikov, Martin, Pioline, Stoltenberg, Philippoussis, Seles en Novotna gaven forfait met blessures. Courier, Muster, Enqvist, Rosset, Woodbridge en Forget verschenen wel, maar optimaal van lijf en leden voelen ook zij zich niet.

