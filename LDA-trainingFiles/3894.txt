	Aida in Arene getekend door povere fantasie
	
Van onze verslaggever
Roland de Beer

AMSTERDAM
Egyptische nachten kunnen vinnig koud zijn. Dat de temperatuur zaterdag onder het open dak van de Amsterdamse Arena al voor de triomfmars van Verdi's Aida naar acht graden Celsius zakte, congrueerde dus wel met een deel van de historisch-klimatologische realiteit. Minder kloppend was het effect van de wind, die de geprojecteerde pyramides en Amon Ra-pylonen van Maestro Raffa's 'Operama'-decor tijdens koren en duetten deed trillen als een Alzheimerpatint.
Of de 36 duizend kleumende, broederlijk in sportjacks, smokings en blote avondtoiletten naast elkaar gezeten Operama-gangers het allemaal zullen beamen is dus niet zeker, maar Giuseppe Raffa - herstel, maestro Giuseppe Raffa, heeft de kunstvorm opera opnieuw verheven tot een 'brede vorm van vermaak, zoals de componisten oorspronkelijk bedoeld hadden'.
Of Giuseppe Verdi hetzelfde zou hebben gezegd als hij in de Arena op rij 100, of nog verder, op de noordelijke ring had gezeten, moet in het midden blijven. Van de nietige witte slavinnenfiguurtjes in het Operama-concept van maestro Raffa was op rij 49 niet meer te bepalen of ze een witte mierenpopulatie voorstelden, of zich presenteerden als een miniatuurorde van Moeder Teresa.
Operama is niettemin het antwoord op de falende opvoeringscultuur van de tegenwoordige operahuizen. Tenminste, dat is de analyse van Giuseppe Raffa, in de programma- en promotieteksten die hij heeft gewijd aan Giuseppe Raffa, 'regisseur, producent en dirigent van opera'. Raffa meent dat de operatheaters 'het visuele aspect' van de kunstvorm verwaarlozen, ten gunste van 'de muziek en de orkestratie'. In Raffa's nieuwe concept 'krijgt het schouwspel zijn vroegere aandacht terug'.
De tekst zal de Aida-gangers die vier jaar geleden in de Amsterdamse Rai schreeuwend hun geld terug eisten bekend voorkomen. Toen al slaagde Raffa - volgens Raffa - in het realiseren van een totaal 'nieuwe, innovatieve interpretatie', met dit verschil dat Aida toen nog Aida, The Opera Spectacular heette, en dat de Rai-cast nog een boa constrictor telde.
Is Raffa een oplichter, of fraudeur c.q. zwendelaar, zoals Raffa's toenmalige zakenpartner J. Rooymans onlangs heeft beweerd, tot de Zutphense rechter hem gelastte deze conclusie van het Internet-scherm te verwijderen?
Ee ding had de maestro zaterdag in ieder geval voor elkaar. De bekende triomfmars waarmee duizenden zingende stadiongangers wekelijks aantonen hun klassieken wel degelijk te kennen, herkreeg in de Ajax-Arena iets van zijn muziekdramaturgische context.
Het NOS-journaal, onder de indruk geraakt van het 'internationaal begrip' tot welk het nieuwe concept van Raffa is uitgegroeid (volgens Raffa en zijn nieuwe Nederlandse zakenpartner Joop van den Ende), maakte zaterdag melding van '36 voorstellingen' in de Arena. Een raadselachtig getal, dat in menige huiskamer de kijker aan het rekenen zal hebben gezet. Volgens het NOS-journaalcijfer zou Van den Ende er een slordige 250 miljoen gulden mee moeten binnenhalen, en zou Ajax voorlopig geen thuiswedstrijden meer hoeven of kunnen spelen.
Het bleef in werkelijkheid bij een eenmalige, zeg 'unieke' gebeurtenis. Men had er weer 75 tot 275 gulden per persoon voor over, maar het verschil met Aida, The Opera Spectacular was niet alleen dat ditmaal Joop van den Ende achter de kassa zat.
Het was flink schrikken, toen bleek dat Van den Ende de duizenden veldstoelen in de Arena plat en plompverloren achter elkaar had gezet, net als vier jaar geleden het geval was toen in de Rai alleen het publiek in de vakken van 350 en 200 gulden iets kon zien van de jumbo's die in de tweede akte over het voortoneel sjokten.
Maar Raffa heeft de architectuur bijgesteld: bij de Operama-Aida kijkt men niet naar voren, maar schuin omhoog, naar een tweedimensionale podiumconstructie van vier ondiepe terrassen. Er zijn geen zetstukken meer. Het toverwoord is nu Projectie. Dat de geprojecteerde hiroglyphen, zuilen en Toetmosiskoppen per massascne ook over priesterfiguranten schijnen, een camouflagefenomeen dat ook slaven en enkele trekkebenende krijgsgevangenen op een eigenaardige manier in het toneelbeeld doet opgaan, kan op de koop toe worden genomen. In Operama is het individu geheel bijzaak.
Van de jumbo's werden in de tweede akte alleen twee slagtanden nog opgedragen. Er stond tegenover, dat onder de 500 dienstdoende Egyptenaren thans iemand zichtbaar was die de radslag beheerste.
Zo staarden twee menigten elkaar aan. Het enige dat de zuidelijke menigte niet deed, was terugflitsen met camera's.
Het ballet in het boudoir van prinses Amneris (intieme scne: slechts 36 priesters, alsmede 16 slavinnen in bodystocking en 40 stilstaande dames) kende de attractie van een simultaan bukken en rechtop gaan staan, waarbij een hoofdslavin met de armen het V-teken maakte dat politieagenten in opleiding laten zien wanneer verkeer uit beide richtingen moet stoppen.
De karakterdramaturgie betreffende Amneris (mezzosopraan Roberta Mattelli), haar Ethiopische slavin Aida (sopraan Wilhelmenia Fernandez) en de veldheer en minnaar Radames (tenor Piero Giulacci) leidde tot een gestiek van stilstaan, verlevendigd met een enkele armheffing. Ook viel men soms op de grond.
Dat er gezongen werd, kon worden afgeleid uit de geluiden die uit luidsprekers toeterden, waarbij maestro Raffa zo scherpzinnig was de echo's en het risico van akoestisch dichtsoepen te pareren met onverwachte muzikale en scnische pauzes. Zo werd de partituur de tegenhanger van een met naden en verticale breuklijnen doorschoten toneelbeeld - een 'kloppende' Aida, met andere woorden. Hoezo, oplichting?
Van den Ende had de goede smaak het scorebord tijdens de pauze te benutten voor reclames, onderstrepend dat de P van Projectie en Pyramide bij Joop toch vooral de P is van poen en povere fantasien.

Foto
	Massascne uit Verdi's Aida in de Arena. FOTO BERT VERHOEFF - DE VOLKSKRANT

