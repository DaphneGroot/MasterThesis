Focus (band).
Focus is een Nederlandse progrockband, vooral bekend uit de jaren zeventig om zijn instrumentale muziek, een combinatie van invloeden uit klassiek, rock en jazz. De belangrijkste leden uit die tijd waren Thijs van Leer en Jan Akkerman.
Eind jaren zestig.
Focus begon als trio, opgericht door de klassiek geschoolde organist/fluitist Thijs van Leer in 1968. Dit "Trio Thijs van Leer", met bassist Martijn Dresden en drummer Hans Cleuver, begeleidde Ramses Shaffy en Liesbeth List, en de Nederlandse uitvoeringen van de Amerikaanse musical "Hair". Tijdens een opname als begeleidingsgroep voor de kerstsingle 'Vier ballen en een piek' van Neerlands Hoop (Freek de Jonge en Bram Vermeulen) ontmoette het trio de Amsterdamse gitarist Jan Akkerman die toen uit de groep Brainbox kwam. Hij voegde zich eind 1969 bij de groep en nam met hen het album "Focus plays Focus" op.
Jaren zeventig.
Akkerman nam uit Brainbox drummer Pierre van der Linden mee die na de opnamen van de debuutelpee Cleuver verving. Dresden werd in 1971 vervangen door Cyril Havermans.
In 1971 bracht Focus zijn tweede album uit, "Focus II", dat de groep internationale erkenning bracht onder de titel "Moving waves". De grootste hits van de band waren de instrumentele nummers "Sylvia" en "Hocus Pocus". De titel van het laatste nummer was mogelijk een bewuste poets die dj's werd gebakken: "Dat was Hocus Pocus van Focus". Dit nummer bevatte gejodel van Van Leer. "Sylvia" had Van Leer een aantal jaren eerder geschreven voor de achtergrondzangeres Sylvia Alberts, die destijds net als hijzelf in de cabaretgroep van Ramses Shaffy werkte.
Bassist Havermans werd in 1971 vervangen door Bert Ruiter, en in deze bezetting werd op 5 mei 1973 een live-album opgenomen in Londen. In hetzelfde jaar kwam de dubbel-lp "Focus 3" uit en werd de band onderscheiden met de Conamus Exportprijs. Vervolgens kreeg Focus last van een drummerscrisis tijdens de opnamen van het album "Hamburger Concerto" in 1974. Pierre van der Linden verliet de groep en ging samen met Rick van der Linden van Ekseption en Jaap van Eik (ex Cuby + Blizzards) verder in de formatie Trace. Hij werd vervangen door Colin Allen. In 1975 verliet ook Jan Akkerman de band, die daardoor feitelijk ophield te bestaan. In mei 1976 trad een vrijwel geheel nieuwe bezetting op voor de BBC rond Ruiter en Van Leer, met Philip Catherine als gitarist en David Kemper als drummer. Deze opnamen zijn jaren later uitgebracht als "Live at the BBC". In 1977 volgde nog een lp "Focus con Proby" met gitarist Eef Albers en incidentele zang van P.J. Proby (uitgebracht in januari 1978), maar in 1978 werd de band door Van Leer ontbonden.
Jaren tachtig en negentig.
In 1985 brachten Van Leer en Akkerman wegens contractuele verplichtingen een gezamenlijk album uit, met als titel "Focus", waaraan ook een concert in Muziekcentrum Vredenburg in Utrecht werd gekoppeld. In 1990 trad Focus op in het tv-muziekprogramma Goud van Oud in de bezetting Van Leer, Akkerman, Ruiter en van der Linden. In 1998 formeerde Thijs van Leer een nieuwe bezetting van Focus met naast veteranen Hans Cleuver (drums) en Bert Ruiter (bas) ook de jonge gitarist Menno Gootjes.
Na 2000.
In het najaar van 2002 kwam er na jaren weer een nieuwe cd uit, genaamd "Focus 8", met gitarist Jan Dumée. De laatst uitgebrachte cd is uit 2006 en heet "New Skin". De bezetting is opnieuw gewijzigd: nieuwe gitarist is Niels van der Steenhoven, basgitarist is Bobby Jacobs en Pierre van der Linden is terug als drummer. In deze bezetting heeft de groep een paar succesvolle internationale tournees gemaakt, o.a. in Zuid-Amerika.
Op 13 januari 2011 was er op de website van Focus te lezen dat gitarist Niels van der Steenhoven stopt met Focus. Hij werd vervangen door Menno Gootjes, die al sinds 1996 samenwerkt met Thijs van Leer.
Trivia.
Het nummer Hocus Pocus werd tijdens de zomer van 2010 gebruikt als achtergrondmuziek in een prestigieuze Nike-spot voor het WK 2010. In de spot speelden onder meer Cristiano Ronaldo, Wayne Rooney en Franck Ribéry een hoofdrol.
