Helden (plaats).
Helden (Limburgs: "Helje', 'Helje-Dörp', of kortweg 'Dörp") is een plaats en een voormalige gemeente in de Nederlandse provincie Limburg. De plaats telt 6156 inwoners (2013), en maakt deel uit van de gemeente Peel en Maas. Net als in vele Limburgse dorpen spreekt men hier ook een Limburgs dialect, het Heldens.
Geschiedenis.
De zogenaamde Sierschijf van Helden is een belangrijk voorwerp in de collectie van het Rijksmuseum van Oudheden in Leiden. Het betreft een rijkversierde ronde schijf ("fibula") van verguld zilver, waarschijnlijk bedoeld als versiering van een schild of paardentuig. Het sieraad uit de 1e eeuw voor Chr. (of later) is waarschijnlijk afkomstig uit Thracië. Het voorwerp werd rond het midden van de 19e eeuw ontdekt door een turfsteker in de omgeving van Helden. Hoe het voorwerp in het veen is terechtgekomen, is niet bekend.
De naam Helden wordt het eerst vermeld in 1144 in een oorkonde van de aartsbisschop van Keulen over het klooster van Millen (Duitsland), waarin over bezittingen te Helden wordt gesproken.
In 1230 schenkt Willem van Horne volgens een oorkonde het patronaatsrecht van de kerk van Heldele (Helden) aan de abdij van Averbode in het graafschap Vlaanderen. Tot aan de oprichting van het bisdom Roermond in 1559 valt Helden kerkelijk onder het bisdom Luik.
De naam Heldele verandert via Heldene in Helden.
Helden en omgeving behoorden bij het Overkwartier van het Hertogdom Gelre of Spaans Opper-Gelre. Tijdens de Spaanse Successieoorlog werd het gebied door Pruisische troepen bezet, en zo bleef het als deel van Pruisisch Opper-Gelre ongeveer een eeuw lang Duits (tot 1814).
Op 1 januari 2010 is de gemeente Helden opgeheven en opgegaan in de nieuwe gemeente Peel en Maas.
Natuur en landschap.
Helden ligt op hoge zandgrond. De hoogte bedraagt ongeveer 33 meter. De grond is in gebruik voor landbouw, maar in het zuidoosten ligt het Boekenderbos, voornamelijk naaldbos op voormalige heide en stuifzand. In het noorden loopt de Kwistbeek in oostelijke richting.
Voormalige gemeente.
De voormalige gemeente Helden telde in november 2009 19.631 inwoners (bron: CBS). De gemeente had een oppervlakte van 69,23 km², waarvan een verwaarloosbaar percentage water. Tegenwoordig maakt Helden deel uit van de gemeente Peel en Maas.
De andere kernen van de voormalige gemeente waren Beringe, Egchel, Grashoek, Koningslust en Panningen (gemeentehuis).
Vlag.
De vlag van Helden bestaat uit 6 banen, asymmetrisch gescheiden door een verticale lijn. De kleuren zijn afwisselend geel en blauw, beginnend met geel bovenaan de broekingzijde.
De 2x6 banen stellen de 6 kerkdorpen voor (brede banen) en de 6 gehuchten (smalle banen) waar de gemeente oorspronkelijk uit bestond
Wapen.
Het wapen is officieel omschreven als: een schild van lazuur, beladen met een naar voren gekeerde St.Lambertus in bisschoppelijk gewaad van goud, houdende in de linkerhand een zwaard en een palmtak, in de rechterhand een bisschopsstaf, alles van goud, het geheel omgeven door het randschrift 'Gemeentebestuur van Helden'.
Sint Lambertus is de patroonheilige van de R.K. kerk van Helden
