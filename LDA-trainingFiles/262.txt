	'Euthanasie op termijn niet meer strafbaar'
	Van onze verslaggevers
DEN HAAG

Op termijn moeten artsen die euthanasie toepassen, worden uitgesloten van strafvervolging. Daartoe moet het Wetboek van Strafrecht worden aangepast. Minister Sorgdrager van Justitie zei dit dinsdag bij een toelichting op het kabinetsstandpunt over euthanasie.

Volgens de minister zal euthanasie nooit uit de strafwet worden geschrapt. Levensbeëindigend handelen moet immers altijd tot vervolging kúnnen leiden. Maar de tekst van het wetboek kan zodanig worden aangepast dat voor artsen een aparte positie wordt gecreëerd als zij het leven van een patiënt beëindigen op diens uitdrukkelijk verzoek. Een wetsaanpassing zal echter nog enkele jaren duren.
Sorgdrager ging met haar uitspraken verder dan het vrijdag door het kabinet ingenomen standpunt. De ministerraad sprak zich niet uit over een aanpassing van het Wetboek van Strafrecht. Sorgdrager formuleerde het standpunt van haar eigen partij, D66.
De minister gaf gisteren diverse redenen waarom het nu nog te vroeg is om te komen tot wetsaanpassing. Zo is het percentage artsen dat gevallen van euthanasie meldt 'te laag voor institutionalisering'. Uit de evaluatie van de euthanasiepraktijk van eind november vorig jaar bleek dat slechts 40 procent van de euthanasiegevallen wordt gemeld. Hoewel dit percentage aanzienlijk hoger ligt dan in 1990 is het nog veel te laag, aldus Sorgdrager.
Een andere voorwaarde voor wetsaanpassing is dat de palliatieve zorg (pijnbestrijding) op een hoger niveau komt. De patiënt moet ervan overtuigd kunnen zijn dat hij tot het laatst met alle mogelijke zorg wordt omgeven, niet hoeft te lijden en niet in de steek wordt gelaten. Het tekort schieten van palliatieve zorg mag nooit een reden zijn om euthanasie toe te passen.
Ook stelt Sorgdrager dat de maatschappelijke discussie over euthanasie 'een stabiel beeld' moet geven. Dat is volgens haar nu niet het geval.
Namens de artsenorganisatie KNMG reageerde algemeen-secretaris Th. van Berkestijn enthousiast: 'Wij kunnen op aanpassing van de wet zelf invloed uitoefenen als we vaker gaan melden en meer doen aan stervensbegeleiding.'
Oppositiepartij het CDA reageerde verontrust. 'We glijden steeds verder af als artsen straks gevrijwaard worden van vervolging', aldus het kamerlid Lansink.
De coalitiefracties delen de opvattingen van Sorgdrager. Swildens (PvdA): 'We zijn nog niet toe aan wetsaanpassing, maar het is op termijn een logisch gevolg als je de artsen toch niet meer vervolgt.' Van Boxtel (D66): 'Als voor artsen een rechtvaardigingsgrond in het Wetboek van Strafrecht wordt opgenomen, zijn we terug bij het initiatief-ontwerp van Wessel-Tuinstra. Voor D66 wordt de cirkel dan gesloten.' Kamp (VVD): 'Wijziging van de strafwet ligt in onze politieke lijn voor de hand.'
Voorlopig beperkt het kabinet zich bij euthanasie en hulp bij zelfdoding voor aanpassing van de meldingsprocedure. Regionale toetsingscommissies (bestaande uit artsen, juristen en ethici) zullen beoordelen of artsen die op verzoek van de patiënt levensbeëindigend hebben gehandeld aan de criteria van zorgvuldigheid hebben voldaan. Is dit het geval, dan zal het Openbaar Ministerie alleen nog in 'zeer zwaarwegende gevallen' vervolgen.
Voor de toetsing van levensbeëindigend medisch handelen zonder verzoek zal een landelijke commissie de procedure toetsen.
Het oordeel van deze commissie gaat naar het college van procureurs-generaal. Het college beslist, met instemming van de minister van Justitie, of strafvervolging moet worden ingesteld.
Door de instelling van toetsingscommissies komt euthanasie op meer afstand van het strafrecht, stelt het kabinet. De KNMG denkt dat de rechtszekerheid voor de artsen door de toetsingscommissies wordt vergroot, omdat die volgens gelijke maatstaven gaan oordelen.
VVD-kamerlid Kamp is, net als haar collega's van PvdA en D66, tevreden. De VVD stelt voor nieuw evaluatieonderzoek te doen, zodat de politiek zicht krijgt op de praktijk vanaf 1994. 'Dan hebben we na de verkiezingen materiaal in handen voor een afspraak in het regeerakkoord.'
Pagina 3: Hirsch Ballin: 'Nederland is behoedzamer geworden'

