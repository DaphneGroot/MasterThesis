	Kabinet nomineert Tjeenk Willink voor Raad van State
	Van onze verslaggeefster
DEN HAAG
Het kabinet heeft mr. H. Tjeenk Willink (55), voorzitter van de Eerste Kamer, voorgedragen als vice-president van de Raad van State. De PvdA'er Tjeenk Willink volgt op 1 juli 1997 mr. W. Scholten (CDA) op, die met pensioen gaat.
Tjeenk Willink is sinds 1987 lid van de Eerste Kamer. In juni 1991 koos de senaat hem tot voorzitter. Hij zal in die functie worden opgevolgd door oud-minister Korthals Altes, die nu de Eerste-Kamerfractie van de VVD leidt. De VVD is in 1995 de grootste partij geworden in de Eerste Kamer.
Eerder is op hoog politiek niveau afgesproken de functies van voorzitter van de Tweede- en Eerste Kamer en het vice-voorzitterschap van de Raad van State over de drie grootste partijen te verdelen.
De PvdA vond het belangrijk dat Tjeenk Willink naar de Raad van State zou gaan. De partij zag daarom af van haar recht als grootste fractie in de Tweede Kamer de voorzitter te mogen leveren, toen CDA-kamervoorzitter Deetman eind vorig jaar burgemeester werd van Den Haag. Deetman werd bij die gelegenheid opgevolgd door CDA-kamerlid Bukman.
Tjeenk Willink, Bukman en Korthals Altes zijn bij de kabinetsformatie in 1998 de belangrijkste adviseurs van de koningin. Tjeenk Willink was twee maal informateur tijdens de kabinetsformatie in 1994.

