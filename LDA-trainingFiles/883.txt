	Volksverhuizing in Indonesië leidt tot bloedige rellen
	Van onze buitenlandredactie
AMSTERDAM
De ongeregeldheden in de Indonesische provincie Kalimantan, waar vorige week twee Dayaks en drie Madurezen om het leven zijn gekomen, zijn al de derde dodelijke geweldsuitbarsting in Indonesië in drie maanden tijd. De eerste twee vonden plaats op Java en waren economisch en religieus gemotiveerd. De rellen in Kalimantan waren echter etnisch getint.
Met zeventien inwoners per vierkante kilometer is Kalimantan het dunst bevolkte deel van Indonesië op Irian Jaya na. Dat staat in schril contrast met de negenhonderd inwoners per vierkante kilometer op Java, dat 120 miljoen van de 200 miljoen Indonesiërs herbergt.
Veel boeren kunnen op het platteland van Java geen droog brood verdienen en trekken naar de stad. Maar ook daar zijn de banen schaars. Veel plattelanders zoeken hun toevlucht in de straathandel en verkopen kranten, flesjes water, pinda's of losse sigaretten. De vrouwen belanden niet zelden in de prostitutie.
Om die problemen het hoofd te bieden voert de Indonesische regering een transmigratiebeleid. Inwoners van Java en Bali worden gedwongen te verhuizen naar Kalimantan, Irian Jaya of elders.
Dat beleid kent een wisselend succes. In het begin van de jaren tachtig slaagde men erin 250 duizend families (van gemiddeld vijf personen) per jaar te verhuizen. Later kwam daar de klad in. Ook werd het succes deels tenietgedaan doordat beter opgeleide jongeren uit de buitengewesten naar Java kwamen op zoek naar ontplooiingskansen. Maar het transmigratiebeleid wordt onverdroten voortgezet. Voor dit jaar staat de verhuizing van 350 duizend mensen op het programma - bijna duizend per dag.
Indonesische kinderen leren op school over de voordelen de transmigratiepolitiek. Naast de verlichting van de bevolkingsdruk op Java en Bali bevordert de transmigratie ook het nationale saamhorigheidsgevoel en leidt ze tot een betere ontwikkeling van de dunbevolkte gebieden. Over de negatieve gevolgen van de gedwongen volksverhuizing krijgt de schooljeugd niets te horen. Critici verdenken de regering ervan de andere eilanden te willen Javaniseren en de macht van de centrale regering te willen versterken, evenals de invloed van de islam - zonder rekening te houden met etnische, culturele en godsdienstige verschillen.
De vele conflicten van de afgelopen dertig jaar lijken het gelijk van de critici te bewijzen. De geweldsexplosies hebben zich vooral voorgedaan in Irian Jaya en Oost-Timor, waar nog altijd verzet leeft tegen de inlijving bij Indonesië, respectievelijk in 1969 en 1976. Maar ook Kalimantan beleefde vorige week bepaald niet zijn eerste rellen.
Met zijn dertienduizend eilanden (waarvan de helft onbewoond) is Indonesië een natie met een rijke etnische, culturele en religieuze verscheidenheid. De saamhorigheid die groeide tijdens de onafhankelijkheidsstrijd tegen Nederland heeft daarin geen verandering gebracht. En ook de nationale ideologie Pancasila, waarin de eenheid van Indonesië voorop staat, heeft er geen einde aan kunnen maken.
De etnische en religieuze verschillen zijn zelfs in Jakarta zichtbaar op sommige middelbare scholen, waar leerlingen van verschillende bevolkingsgroepen en geloofsrichtingen elk hun eigen vriendenkring vormen. Die groepjes gaan niet zelden met elkaar op de vuist en daarbij zijn het afgelopen jaar minstens vijftien doden gevallen.
De oorzaak van de rellen die vorige week uitbraken in het stadje Sanggau Ledo in Kalimantan lijkt hoofdzakelijk te liggen in de etnische verschillen tussen de oorspronkelijke bevolking - de Dayaks - en de immigranten uit Madura, een eiland voor de kust van Oost-Java. Maar ook godsdienst heeft wellicht een rol gespeeld. De Madurezen staan bekend om hun fanatieke beleving van de islam en hun licht ontvlambare aard. De tot de islam bekeerde Dayaks vermengen hun geloof echter rijkelijk met ingrediënten uit hun oorspronkelijke natuurgodsdiensten. Daarnaast bestaat er onder de oorspronkelijke bevolking van Kalimantan een omvangrijke christelijke gemeenschap, de vrucht van Nederlands zendingswerk.
En dwars door dat alles heen loopt de scheidslijn van sociale ongelijkheid. Zolang daarvoor geen oplossing in zicht komt, blijft de kans op nieuwe gewelddadigheden in Indonesië levensgroot aanwezig. Zeker met de parlementsverkiezingen van 29 mei in het vooruitzicht.

