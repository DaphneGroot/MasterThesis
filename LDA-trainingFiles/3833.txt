	Een christen-krijgsman
	DE LUITENANT-generaal M.R.H. Calmeyer was al enige tijd CHU-staatssecretaris voor land- en luchtmacht in het kabinet-De Quay (1959-1963) en ergerde zich aan de gewoonte om elkaar te tutoyeren. Hij deed er niet aan mee - zoals hij aan geen enkele mode meedeed - en toen minister Marga Klomp tijdens een ministerraad naar zijn voornaam vroeg, zei hij: 'Mevrouw, mijn voornaam is er alleen voor mijn moeder en mijn vrouw.'
In 1968, hij was 73 en al jaren 'buiten dienst', begon hij zijn herinneringen aan een halve eeuw militair en politiek bestaan op te schrijven. Nauwgezet, streng en vaak ontstemd, maar met oog voor mooie details. Het geschrift was alleen voor zijn kleinzoons bedoeld, meende hij aanvankelijk, maar na afsluiting van het geheel, zo rond 1974, vond hij dat publicatie toch wel kon. Maar pas na zijn dood, want hij had al gedonder genoeg gehad.
Michal Calmeyer stierf, 95 jaar oud, in 1990 en sindsdien heeft de 'bezorger' van deze bijna dertig jaar oude Herinneringen, de krijgshistoricus J. Hoffenaar, er in alle rust nog een heel proefschrift omheen gebouwd, waarop hij donderdag in Leiden promoveerde. Hoffenaars volumineuze inleiding ontbeert een straffe selectie, wat overigens ook geldt voor de memoires van de christen-krijgsman. Maar ter duiding van de wondere wereld van het oude legerwezen - vooral voor niet-militairen - heeft het groot nut.
Het resultaat is dik en prijzig, maar hoogst leesbaar voor wie enig geduld heeft en genteresseerd is in het denk- en leefklimaat van de eerste twintig jaar na de oorlog. Dat komt vooral door de markante persoonlijkheid van Calmeyer. Oubolligheid en grande stijl, bekrompen steilheid, vroom idealisme en superieur aandoend inzicht zijn hier op een unieke manier samengebracht. Calmeyer was een vent, maar wel een van de negentiende eeuw. Zoals hijzelf ook vaststelde, toen hij weer eens tegen allerlei modernismen foeterde.
In 1949, Calmeyer was in vier jaar van kapitein tot luitenant-generaal opgeklommen, vergeleek hij het officierendom met het middeleeuwse ridderideaal. Maar helaas, steeds meer werd het uniform 'een werkpak'. Zoals de hele samenleving beheerst werd door 'vakbondsleiders in slobberpak'. Officieren holden om elk wissewasje naar het Ambtenarengerecht (alleen het w¢¢rd al) en Calmeyers eigen Hervormde Kerk riep (wegens de atoomwapens) op tot dienstweigering op termijn. Dat kwam de rode dominees op een (zwaar omstreden) brief te staan.
Belangenorganisaties kregen tot zijn woede een grote mond en veel aandacht in de pers, terwijl het beleid toch alleen gemaakt mocht worden na een overleg dat slechts mocht dienen om wensen te overhandigen. De VVDM, 'een junta van dienstplichtigen', deed de deur dicht. Ook van de humanitaire geestelijke verzorging in de krijgsmacht moest Calmeyer niets hebben. Die had op het slagveld toch niets te bieden aan stervenden, meende hij. Hij had groot bezwaar tegen 'de prediking van het nieuw heidendom door vanwege de Staat aangestelde, betaalde en geniformeerde lieden'.
De CHU-generaal had ook moeite met de kronkels van het politieke bedrijf. Met zijn medestaatssecretaris Piet de Jong (marine - later minister en premier) sprak hij af op te stappen als de humanisten hun 'aalmoezeniers' zouden krijgen. Maar twee jaar later was de KVP-fractie 'om', ongetwijfeld met toestemming van het episcopaat, en dat gold - verrassenderwijs op hetzelfde moment - ook voor De Jong. Dat werkt bij KVP'ers toch anders dan bij ons, meende Calmeyer.
Zijn grootste en nimmer opdrogende bron van ergernis was de hetze van De Telegraaf tegen Defensie. Helmenaffaire, 'Majoor K.', de zaak-Van der Putten. Calmeyer was nog CHU-Kamerlid toen een hoofdredacteur van het blad om zijn medewerking in de zaak van majoor K. vroeg. Hij weigerde in scherpe bewoordingen en sindsdien was hij evenzeer het mikpunt van De Telegraaf. Begin jaren zestig werden 'zijn' (overigens zwakke en onhandige) minister S.H.Visser (VVD) en hij steeds heftig aangevallen in de 'zaak-Van der Putten', een opgeblazen geheel van oude grieven uit de koker van een querulant.
Calmeyer vroeg aan de fractieleider van de VVD in de Eerste Kamer, Harm van Riel, waarom hij geen stelling nam tegen dit voor de krijgsmacht beroerde gedoe. 'Dacht u dat ik mijn politieke carrire op het spel wil zetten?' In feite heeft Van Riel dat toch gedaan, want zijn plompe poging in de Eerste Kamer om Visser wegens de affaire weg te zenden, mislukte dramatisch. En hij kreeg, behalve die ene krant, iedereen tegen en wel voor lange tijd.
Ook VVD-leider Pieter Oud deed mee aan de hetze. Calmeyer citeert diens uitspraak 'Politiek is een hard vak', en vult aan: 'Het kan ook een smerig vak zijn.' De vraag is of hij Oud daarmee recht deed. Calmeyer was te veel een eerlijk krijgsman om te begrijpen dat Oud vooral blies en donderde met de bedoeling Visser te redden. Oud had geen zin in een volgende VVD-ministerscrisis. Sydney van den Bergh was immers al verdwenen wegens een Amerikaanse echtscheidingsaffaire.
En Oud had vooral geen zin in Van Riel als minister van Defensie, iets wat deze al tweemaal eerder had geprobeerd. Voor zijn derde poging moest de grootste krant dienen, maar de zaak keerde zich tegen hemzelf en de hele VVD. Overigens heeft de affaire ertoe geleid dat Calmeyer zeer opgelucht afscheid nam van de politiek. D¡t slagveld was niets voor hem. Evenmin als het interview dat de verse minister De Jong aan De Telegraaf gaf en waarin deze ex-duikbootkapitein (zelf buiten schot gebleven) zei dat alle kritiek in het blad zo nuttig was geweest.
Tegen kritiek van het plebs (ook het journalistieke) heeft Calmeyer nooit goed gekund. 'Wee de wolf die in een kwaad gerucht staat, zelfs als hij geen wolf is, maar getracht heeft een goede herdershond te zijn.' Zijn verontwaardiging is soms schaapachtig naef, maar draagt veel bij aan de toon en charme van dit boek.
Het soms hemeltergende gerommel in en rond het ministerie van Defensie tussen 1945 en 1963 gaf overigens genoeg aanleiding tot alle misnoegen, inclusief de Nieuw Guinea-affaire. 'Luns zou voor mij een groter figuur zijn, indien hij toen was afgetreden.' En er was altijd te weinig geld voor het leger (in Koude Oorlog), terwijl de Nederlandse soldaat zo ongeveer de duurste ter wereld werd.
Calmeyer heeft in veel moeten berusten (al kostte dat veel decibellen). 'Zou ik het goede uit des Heren hand ontvangen en het kwade niet?'
Jan Joost Lindner
M.R.H. Calmeyer: Herinneringen - Memoires van een christen, militair en politicus.
Sdu; 928 pagina's;  89,50.
ISBN 90 120 8440 7.

Foto
	M.R.H. Calmeyer, 1970. FOTO UIT 'HERINNERINGEN'

