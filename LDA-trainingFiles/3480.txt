	Vincent Bijlo blijft dicht bij huis maar houdt grote thema's vast
	Tegen door Vincent Bijlo, regie: Mariska Reijmerink. De Vest Alkmaar 21 november. Tournee.
In het blindeninternaat hebben de docenten er alles aan gedaan om de leerling Vincent Bijlo zo klein en meegaand mogelijk te maken. De voorbereiding op de echte wereld daarbuiten bleef beperkt tot het bakken van een eitje en het haken van een lapje. Het enige echter wat de schoolleiding daarmee heeft bereikt is dat Bijlo er heel recalcitrant van is geworden. Hij is nu overal tegen. En dat is natuurlijk een uitstekend uitgangspunt voor een cabaretier.
Die jeugdervaring levert een geestig-schrijnend verhaal en een prachtig lied op. Bijlo hoefde op het internaat geen lakens aan elkaar te knopen, en er was geen cipier, maar daarmee zijn alle positieve dingen over de opleiding wel genoemd.
Toch is Tegen heel wat minder opstandig dan zijn vorige programma's. Dat komt omdat Bijlo sinds kort een gelukkig getrouwd man is. Tegen is eigenlijk een ode aan zijn vrouw van wie hij meer geleerd heeft dan van al die docenten op het internaat. En daarnaast vertaalt zij ook nog nummers van Tom Waits, een plezierig traditioneel onderdeel van een Bijlo-programma. Zij doet ook de tekstregie en komt aan het eind van de avond even het podium op.
Nee, het is toch geen klef programma, allerminst. Bijlo weet namelijk uitstekend te relativeren en onderuit te schoppen. Zowel anderen als zichzelf. Hij vertelt over zijn Utrechtse woonwijk Lombok, waar naar het schijnt de stomste mensen van Nederland wonen. En hij zet zichzelf te kijk omdat hij zo graag een 'integreerblinde' wilde zijn.
De enige politieke naam valt in zijn verzoek aan Minister Borst om Dr. Grolsch (en een plakkie worst) in het ziekenfondspakket onder te brengen. Want, zo stelt Bijlo geheel in Tom Waits-stijl, alle maatschappelijke en persoonlijke problemen kunnen worden opgelost met bier.
Vincent Bijlo was in zijn vorige vier programma's heel nadrukkelijk bezig om zijn geÂ‰ngageerde kant te tonen. Dat verliep de vorige ronde nogal stroef. Dit keer blijft hij met zijn 'klein blindenleed' vooral dicht bij huis. Hij staat er volkomen ontspannen bij, en kan op die manier tussen de grappen en vriendelijke grofheid door toch de grote thema's intelligent en scherp aanpakken. Bijlo is in evenwicht.
Patrick van den Hanenberg

