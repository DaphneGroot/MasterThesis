	Meisjes tussen 12 en 14
	'HIJ WAS VERLEGEN en kleedde zich uit in de badkamer. Ik, iets minder verlegen maar wel zenuwachtig, onder de lakens. Toen hij terugkwam, was ik overrompeld: hij was prachtig. Hij huiverde, maar stond toe dat ik keek. (. . .) Het deed maar een beetje pijn, toen we de liefde bedreven. Het was leuk, maar vreemd.'
Zo beschrijft Naomi Wolf haar eigen ontmaagding in Verwarrende tijden. Met dit boek wil zij 'de schaduw-slet onderzoeken die ons vergezelt als we opgroeien' en andere vrouwen ertoe aanzetten hun eigen erotische verhaal te vertellen.
Verwarrende tijden heeft als ondertitel De ontluikende seksualiteit van meisjes in het tijdperk van de pil. De meisjes over wie het gaat, zijn blanke middenklassemeisjes die opgroeiden in het San Francisco van de jaren zeventig. Toen ze een jaar of 6 waren, zagen ze hun ouders veranderen in hippies die zichzelf gingen ontdekken en hun en passant toestemming gaven om zo'n beetje alles te doen wat ze leuk vonden.
Het aardigste deel van het boek gaat over de tijd dat de meisjes tussen de 12 en 14 zijn. Als je 12 bent, dan is je beste vriendin eigenlijk ook je grote liefde. Zij is degene met wie je alles bespreekt, je angsten en verwachtingen deelt.
Naomi Wolf verhaalt over slaapfeestjes, waar je kon leren hoe je moest tongzoenen, zodat de jongens je later niet zouden uitlachen, omdat je niet wist hoe het moest.
Met soms onverwachte neveneffecten. 'Shari's haar viel over Genevieve's gezicht, toen zij demonstreerde ''hoe je een jongen moest zoenen''. Genevieve dacht: waarom zou ik dit op moeten geven? Ze hield nu eenmaal van meisjes. De zoen en haar opwinding erover hadden niets schokkends voor ons. Wij hielden ook van meisjes.'
Maar 14, dat is anders. Dat is verzamelen in de badkamer voor het feest in het souterrain.
'Je bekeek jezelf en het meisje naast je; je keek met de ogen van een denkbeeldige minnaar en peilde wie van de twee door hem gekozen zou worden en waarom. Als er dingen waren die de fantasiejongen zou kunnen prefereren, werden die vrijuit en keihard geattaqueerd. Dit was wel wat anders dan de vrolijke nieuwsgierigheid van de preadolescentie: dit was een puur darwiniaans gevecht om je plaats in de pikorde.'
Vanaf dat moment staan de jongens centraal. Wie krijgt de leukste van de school? Hoe ver moet je gaan om geen trut te worden bevonden? Wat is net te ver, zodat je in de slet-categorie belandt? En vooral: wat moet je doen om die jongen te plezieren, wat vindt hij fijn? En niet: wat vind ik fijn en hoe leer ik genieten van mijn eigen seksualiteit?
Tonya: 'Als ik met vriendjes was, had ik het gevoel dat ik iets met dat ding moest doen, omdat de hele wereld zei dat hun genot draaide om hun penis en dat er verder niks was waar je jongens blij mee kon maken. Zij waren mij aan het begraaien en ik dacht ''goh, ik moet ook wat doen''. Ze brachten het alsof dat het juiste, gepaste en beleefde gebaar was als je je vriendje wou houden.'
Wolf wil betogen dat het allemaal anders moet en ook kan. Ze heeft een keur aan onsamenhangende informatie bijeengebracht, varirend van obscure stammen die de vrouwelijke seksualiteit wel zouden eren, en pioniers uit de psychologie die de clitoris en de vrouwelijke begeerte hoog hadden, tot erotische teksten uit het oude India en China.
Zij draagt ook oplossingen aan. Ten eerste wil zij dat groepen vrouwen bij de geboorte van een dochter samen de verantwoordelijkheid voor haar gaan dragen. Wanneer het meisje dertien is, moet zij met andere meisjes en oudere vrouwen op kampeertocht. De oudere vrouwen moeten de jongeren dan alles doorgeven wat zij hebben geleerd over het vrouw zijn en elke vraag die de meisjes willen stellen, beantwoorden.
Verder moeten tienermeisjes worden gesterkt in de gedachte dat de vrouwelijke seksualiteit iets goddelijks is en moet hun worden verteld over het tantrisme waarin de kosmische godin Shanti wordt vereerd in alle vrouwen.
De tantrist, aldus Wolf, is in staat zijn seksuele beleving te feminiseren en ziet seks als de manifestatie van de kosmische scheppingskracht, die boven het individu uitgaat. Uiteraard moet dit inzicht ook tienerjongens worden bijgebracht.
Verwarrende tijden is best aardig zolang Naomi Wolf vertelt over opgroeien in San Francisco in de hippietijd. De verhalen over seksuele ervaringen uit haar eigen leven en dat van haar vriendinnen zijn tam en noden niet echt tot een graven naar de volgens de schrijfster verborgen resten van de eigen seksuele begeerte.
De gedeelten waarin zij haar boodschap tracht te onderbouwen met willekeurige plukjes geschiedenis, psychologie en antropologie zijn zwak. En terwijl het geen slecht idee is als vrouwen van verschillende leeftijd met elkaar praten en elkaar helpen, verwordt dit voorstel tot New Age-geneuzel zodra het wordt opgehangen aan onderwijzen over 'seks als kosmische scheppingskracht'.
Jeanne Doomen
Naomi Wolf: Verwarrende tijden - De ontluikende seksualiteit van meisjes in het tijdperk van de pil.
Vertaald uit het Engels door Ren van de Weijer en Stanneke Wagenaar;
De Boekerij; 288 pagina's;  32,50.
ISBN 90 225 2330 6.

