	Machten en mensen  J. GOUDSBLOM INTEGREERT DE GESCHIEDENIS IN DE SOCIOLOGIE
	WISKUNDE IS een vak waar niemand iets van begrijpt, maar dat toch groot prestige heeft. Taalkunde is een vak waar iedereen verstand van heeft en dat geen prestige heeft. Geneeskunde is een vak waar iedereen over meepraat, maar dat toch prestige heeft. Is er ook een vak waar niemand wat van begrijpt en dat geen prestige heeft? Ja, op die plaats heeft de sociologie zich genesteld.
Karel van het Reve en Jan Blokker weten dat sociologen alleen dingen beweren die iedereen allang weet. Of fantasien verzinnen die gegarandeerd onjuist en zelfs gevaarlijk zijn. Sociologen bedenken allesvoorspellende theorien (Marx) die alleen maar ellende brengen aan wie erin geloven, of ze houden een onderzoek dat eruit bestaat dat ze aan de mensen vragen wat ze van iets vinden, waarna ze ons met percentages overgieten.
Wat is sociologie?
Joop Goudsblom begon zijn leerboek Balans van de sociologie (1974) zo: 'Sociologie is een vorm van betweterij. Sociologen werpen zich op als experts in een materie waarover iedereen al kennis en opinies bezit: de sociale werkelijkheid waarin wij leven.'
In deze woorden zien wij de bescheidenheid en ironie die zijn hele werk kenmerken. In 1992 verscheen van hem het magistrale en originele boek Vuur en beschaving, dat begint met de zin: 'Dit is een koel boek over vuur.' Hierin lees je zijn tegenzin tegen opwinding en opschepperij. Ook in zijn nu verschenen boek Het regime van de tijd wint de balans het van het vuurwerk.
Het regime van de tijd is helaas niet een samenhangend betoog, maar een verzameling van veertien artikelen. Voor een recensent is zo'n collectie een ramp. Moet hij ze alle veertien gaan bespreken? Moet hij er een samenhang in gaan zoeken? Goudsblom schreef geen inleiding en laat het zoeken naar de samenhang aan de lezer over.
Die lezer zal ontdekken dat de titel van het boek niet zomaar de titel is voor een van de veertien hoofdstukken, waarin wordt geschetst hoe de tijd, de klok, het uur steeds meer het leven van de mens beheersen, terwijl bijvoorbeeld de regenworm geen tijd kent (de tekening van Peter Vos voor op het boek, waar een groep dieren, waarbij ik ook een regenworm meen te herkennen, zich buigt voor een klok, is dan ook niet juist), maar dat die titel een gedachte onder woorden brengt die het hele boek doordesemt.
Sociologie kan niet zonder geschiedenis, dat zou een korte samenvatting van het boek kunnen zijn. Het lijkt een magere ontdekking, maar Goudsblom laat zien dat sociologen, en antropologen, vaak meenden samenlevingen te kunnen beschrijven zonder hun geschiedenis erbij te halen. Eigenlijk is het dezelfde ontdekking die de volkskundige Koning doet in Voskuils Vuile handen en waarmee hij zijn volkskundige collega's opschrikt: behalve de ruimtelijke verspreiding van kerstboom of dorsvlegel is ook hun geschiedenis in de tijd van belang.
De veertien artikelen in Het regime van de tijd volgen elkaar op als de regels in een sonnet. In het eerste kwatrijn worden een aantal machten die op de mensen drukken (de schaamte, de tijd, de gulzigheid) besproken, plus het temmen door de mensen van dreigende natuurmachten als vlammen en dieren.
In het tweede kwatrijn worden vier machten besproken die groepen mensen over andere groepen mensen uitoefenen: priesters met hun godsdienst, krijgers met hun wapens, mannen over vrouwen, en koningen over onderdanen. Goudsblom probeert die machtigen te begrijpen 'vanuit hun vroegste opkomst'. Aangezien die vroegste opkomst ligt in de periode voordat het schrift was uitgevonden, moet er gespeculeerd worden en het valt in elke zin op hoe voorzichtig en verstandig Goudsblom daarbij te werk gaat.
Die voorzichtigheid brengt met zich mee dat er vaak dingen worden verteld die niet opzienbarend zijn - dat zijn dan die allang bekende waarheden van Karel van het Reve en Jan Blokker. Maar de oplettende lezer ziet tussen dat overbekende graan ook verrassende gouden bloemen staan waar hij zijn ogen bij uitwrijft. Drie voorbeelden.
Goudsblom kritiseert antropologen die over priesters schrijven die bijvoorbeeld 'tussen mens en god bemiddelen', in termen waaruit je zou kunnen afleiden dat zij zelf in die goden geloven. Natuurlijk zullen ze zich verdedigen dat dit maar een afkorting is voor een gedachtegang bij de door hen beschreven mensen, maar Goudsblom heeft gelijk dat dit een bizarre en verwarrende gewoonte is. Ik kan me niet herinneren er ooit op gewezen te zijn hoe dwaas dit is.
Misschien zijn priesters de mensen die belast waren met het eerlijk verdelen van de jachtbuit. Als iemand vlees stal en betrapt werd, dan werd dat vlees 'als een offer' verbrand. Goudsblom suggereert heel voorzichtig dat de teleurgestelde en hongerige kijkers naar de geurende rook zich misschien afvroegen: 'offer voor wie?', en dat zo de gedachte aan een God is ontstaan. In een boekenweek waarin ik wanhoopte nog iets nieuws over God te horen, was dit idee een welkome verrassing.
Voor het verklaren van het beroep van krijger of soldaat doet Goudsblom een beroep op wat hij het 'receptie-effect' noemt: men gaat op een receptie harder praten omdat de anderen harder zijn gaan praten, en die deden het om dezelfde reden. Niemand heeft de schuld, maar het gekakel is oorverdovend. Zo hebben we soldaten omdat de buurstammen soldaten hebben.
Dit waren de drie voorbeelden.
Bij het raadsel van de macht van mannen over vrouwen, overal en altijd, verwerpt Goudsblom een aantal hypothesen van anderen (God wil het, het zaad wil het, mannen hebben meer kennis). Hij legt zich neer bij: mannen vechten beter. Maar dan moet nog worden verklaard waarom mannen, ook nu vechten niet meer algemeen als scheidsrechter aanvaard wordt, de macht hebben behouden. Of, zo veroorloof ik mij te vragen, zouden we ons vergissen en is macht iets wat door mannen gedefinieerd en dan ook bezeten wordt, terwijl vrouwen allang het beste van het leven hebben: kinderen krijgen, kinderen opvoeden, huizen inrichten, mooie kleren dragen, en uiteindelijk, als weduwen, ook nog al het geld bezitten?
In een sonnet volgt op het octaaf, dat een concrete kwestie op tafel legt, een sextet, dat een algemeen antwoord geeft. Zo zijn de laatste zes artikelen in het boek van meer theoretische aard.
Het eerste terzine gaat over de theorie die Norbert Elias ontwikkelde in zijn Het civilisatieproces (1939). De ontvangst van dat boek en de kritieken op Elias' theorie worden besproken. Religie kreeg van Elias geen aparte behandeling. Misschien om niet in het vaarwater van Max Weber te komen, misschien vooral omdat religie niet een oorzaak, maar een gevolg is - zoals God niet de oorzaak, maar het gevolg van offerrook is.
Hier ging mij een verschijnsel ergeren dat bij een verzameling artikelen moeilijk te vermijden is: de herhalingen van zetten. Steeds weer lezen we over Salomo of Augustinus, terwijl die toch geen essentile onderdelen, maar slechts illustraties zijn. Goudsblom had natuurlijk op grond van de veertien artikelen een monografie moeten schrijven, maar dan hadden we jaren moeten wachten en misschien heeft hij meer zin in een ander boek.
Het laatste terzine is de climax waar eigenlijk steeds naartoe werd gewerkt: de integratie van de geschiedenis in de sociologie. Hier wordt het fraaie schema van de omdat-omweg en de opdat-omweg tussen motief en doel, via respectievelijk berekening en principe, nog eens gegeven dat mij in Balans van de sociologie ook al trof. Het zit nu een kwart eeuw in mijn hoofd en nooit ben ik het ergens anders tegengekomen.
Bij geschiedenis denk je aan jaartallen, aan chronologie. Maar er is, als de jaartallen ontbreken, ook een geschiedenis mogelijk waarin meer abstracte fasen voor de periodisering zorgen. De drie ecologische transformaties (vuurbeheersing, ontstaan van landbouw, en van industrie) maken een opeenvolging van vier fasen duidelijk, die ook zonder jaartallen inzicht geeft.
Goudsblom noemt dat fasen-schema: 'een modelletje'. Dat verkleinwoord herinnert ons aan het feit dat naast het accent op het tijdsregime een heel ander kenmerk de veertien artikelen aaneensmeedt: de bescheiden stijl van de auteur, die nooit wil overdonderen en daarmee meer indruk maakt dan het gebruikelijke Amerikaanse onweer.
Mijn samenvatting van Goudsbloms betoog zou een sonnet moeten zijn. Ik geef hier de inhoud die ik de dichter als grondstof zou willen geven:
Tijd leidt

Schaamte regeert de mensen, ze blozen.
 Tijd regeert ons, en niet de regenworm.
 Vertevling wordt een dwangneurose.
 Voor en dier temden wij tot beste vorm.
 Priesters paaien goden, eters van offers.
 Krijgers geven andere krijgers klop.
 Mannen vechten beter dan vrouwen  - boffers.
 Koningen winnen, of verliezen kop.
 Eli, Eli, as hebt gij ons gelaten.
 Religie is geen oorzaak, maar gevolg.
 Kritiek op Elias kan enkel baten.
 Jaartal of fasen vertellen verhaal.
 Omdat 'opdat' reel formule zwolg.
 Vloed en eb leidden ons naar hier, n maal.

Het woord vertevling (van teveel) werd door Goudsblom gesmeed, evenals de woorden institueren (tot instituut maken) en nawaarde (tegenover voorwaarde). Ik vind het geen gelukkige vormingen, omdat vertevling gauw rijmt met verstekeling, institueren al vijf eeuwen 'onderwijzen' betekent, en nawaarde de verleden tijd is van nawaren.
Wilt u weten wat sociologie is? Let dan niet op de krantenstukken en traktaatjes van mensen die zich 'socioloog' noemen en die alleen hun stokpaardje de sporen geven. Lees Goudsblom, vanwege de inhoud, maar ook en vooral om te zien hoe de ware wetenschap spreekt.
H. Brandt Corstius
J. Goudsblom: Het regime van de tijd.
Meulenhoff; 255 pagina's;  39,90.
ISBN 90 290 5371 2.

Foto
	Zeventiende-eeuws Frans uurwerk. 'De tijd, de klok, het uur beheersen steeds meer het leven van de mens.'

