Tripoli (Libanon).
Tripoli (Arabisch: "Taraboeloes") is een belangrijke plaats in het noordwesten van Libanon, aan de Middellandse Zee. De Griekse naam "Tripolis" (Τρίπολις) betekent letterlijk "drie steden". De stad heeft ongeveer 500.000 inwoners. Het grootste deel van de bevolking is soennietisch moslim (ongeveer 80%), van wie een aanzienlijk deel behoort tot de strenge salafistische bewegingen. Er wonen ook alawieten in een wijk van de stad, terwijl de christelijke minderheid sinds 1985 sterk in aantal is gedaald door bloedbaden tijdens de Libanese burgeroorlog.
Waarschijnlijk is de stad na 700 v.Chr. gesticht. Tripoli is enige tijd hoofdstad geweest van de Fenicische confederatie van Tyrus, Sidon en Arados. Omdat de handelaars van deze 3 steden zowat gescheiden leefden in de stichting, ontstond de naam van drie steden of tri-polis. Nadien volgden veroveringen door de Perzen, Grieken (Alexander de Grote), Romeinen (Pompeius), Arabieren en Seldsjoeken.
Van 1102 tot 1109 werd Tripoli belegerd door Raymond IV van Toulouse. Dit Beleg van Tripoli eindigde op 12 juli 1109 met de val van de stad die vervolgens werd geplunderd; Raymond IV van Toulouse installeerde zich in de citadel Mons Peregrinus. Tripoli werd een kruisvaardersstad, voor twee derde onder gezag van Bertrand van Toulouse, terwijl de rest onder gezag van de Republiek Genua kwam. In de streek rond Tripoli werd het Graafschap Tripoli gevestigd, het kleinste en het laatst gestichte kruisvaardersland; Tripoli was er de hoofdstad van.
Onder het bewind van de Mammelukken groeide de stad aanzienlijk, zodat de stad, oorspronkelijk aan de kust, thans volledig de Mons Peregrinus omvatte.
In 1983 belegerde Syrië de stad om er de Palestijnse Bevrijdingsorganisatie (PLO) te verjagen.
Sport.
In Tripoli bevindt zich het Saida International Stadion.
Vervoer.
Tripoli ligt aan de internationale M51-route, van Kassab naar Naqoura.
Langeafstandsbussen van Veolia Transport rijden op Beiroet.
Weetje.
In Tripoli staat het beeld "Byblos" (2003) van de Belgische beeldhouwer Patrick Crombé.
