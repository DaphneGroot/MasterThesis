Voorne-Putten.
Voorne-Putten en omgeving op een kaart uit 1645. Kaart gemaakt door Blaeu
Voorne-Putten beslaat een gebied in de provincie Zuid-Holland tussen het Haringvliet, het Spui, de Oude Maas en het Brielse Meer, direct ten zuiden van het haven- en industriegebied van de Rijnmond. Het dubbeleiland bestaat uit de eilanden Voorne en Putten. Deze waren ten gevolge van de verzanding van de Bernisse aan elkaar gegroeid en vervolgens door middel van bruggen, tunnels en dammen met de rest van de provincie verbonden. De Bernisse is enige tijd geleden uitgebaggerd. Er liggen vier gemeenten op het dubbeleiland met in totaal ruim 170.000 inwoners (2008). Vanwege de sterke economische band met Rotterdam en het Rotterdamse havengebied, behoort Voorne-Putten tot de Stadsregio Rotterdam.
De grens tussen Voorne en Putten is niet het Kanaal door Voorne (ook: Voornse Kanaal), dat het dubbeleiland in twee gelijke helften lijkt te verdelen, maar de Bernisse, die via Geervliet, Abbenbroek en Zuidland loopt. Putten is dus veel kleiner dan Voorne, en het wordt voor een zeer groot deel in beslag genomen door de plaats Spijkenisse. Ten oosten van de Oude Maas grenst Voorne-Putten aan IJsselmonde, ten oosten van het Spui ligt de Hoekse Waard en aan de zuidkant van het Haringvliet grenst het aan Goeree-Overflakkee. Volgens de Waterwet heeft Voorne-Putten het dijkringnummer 20.
De voornaamste plaatsen op Voorne-Putten zijn Spijkenisse, het oude vestingstadje Brielle, de voormalige marinehaven Hellevoetsluis en de badplaatsen Rockanje en Oostvoorne. Bezienswaardig zijn de historische tolstadjes Heenvliet en Geervliet aan weerszijden van de Bernisse. Brielle mag zich de officieuze hoofdstad van het eiland noemen, alhoewel Spijkenisse door de hier aanwezige voorzieningen een centrale rol speelt. De meeste toeristen komen af op het watersportcentrum Brielle, maar vooral op de beide badplaatsen.
Het Waterbos in het natuurgebied Voornes Duin
Het westen van Voorne wordt in beslag genomen door een belangrijk natuurgebied, Voornes Duin, met duinvalleien en een rijk vogelleven. Het is het oudste deel van het eiland, en het heeft vroeger één geheel gevormd met Goeree. Het huidige Voorne heette toen Oostvoorne, een naam die voortleeft in die van het dorp Oostvoorne, het oudste op het eiland. Hier resideerden de Heren van Voorne, in een burcht op een kunstmatige heuvel.
Na 1200 werd de rest van Voorne-Putten ingedijkt. In 1371 werd Voorne voorgoed een deel van het gewest Holland.
