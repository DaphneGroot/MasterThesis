Wereldorganisatie voor de Intellectuele Eigendom.
Hoofdkwartier van de Wereldorganisatie Intellectuele Eigendom
De Wereldorganisatie voor de Intellectuele Eigendom (WIPO, van het Engelse "World Intellectual Property Organization", OMPI, van het Franse "Organisation mondiale de la propriété intellectuelle") is een internationale organisatie gewijd aan het beschermen van intellectuele monopolies. WIPO is een gespecialiseerde organisatie van de Verenigde Naties. WIPO heeft 187 lidstaten, en beheert 23 internationale verdragen. Het hoofdkwartier bevindt zich in Genève, Zwitserland.
Sinds 1974 is de WIPO onderdeel van de VN. Haar voorganger, de BIRPI ("Bureaux Internationaux Réunis pour la Protection de la Propriété Intellectuelle", was in 1893 opgezet om de Conventie van Bern voor de bescherming van literaire en artistieke werken te bewaken. In tegenstelling tot andere VN-organisaties beschikt de WIPO over grote financiële bronnen. Deze vloeien voort uit het Verdrag tot samenwerking inzake octrooien (Patent Cooperation Treaty oftewel PCT).
De WIPO is een forum waarin één land één stem heeft. Dit is belangrijk, omdat er een aanzienlijke "noord-zuid kloof" bestaat in de politiek van intellectuele monopolies. Gedurende de jaren zestig en zeventig waren ontwikkelingslanden in staat expansies van verdragen voor intellectuele monopolies tegen te houden (zoals universele farmaceutische patenten).
In de jaren tachtig werd de autoriteit over intellectuele monopolies van de WIPO naar het "General Agreement on Tariffs and Trade" (GATT, later WTO) overgebracht, waar het Noorden een veel grotere controle over de agenda had. Deze strategie toonde zijn succes voor de VS met de inwerkingstelling van het TRIPs-verdrag (Trade-Related Intellectual Property rightS).
