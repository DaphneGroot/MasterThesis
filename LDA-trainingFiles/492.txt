	De Boer is vooralsnog tegen tweede luchthaven
	Van onze verslaggevers
Jan Hoedeman
Thom Meens

DEN HAAG
Minister De Boer van Volkshuisvesting, Ruimtelijke Ordening en Milieubeheer is vooralsnog tegen de aanleg van een tweede nationale luchthaven. Ook de aanleg van de kustlocatie, een eiland voor de kust tussen Den Haag en Hoek van Holland, is onnodig. 'Dat is leuk voor ontwerpers en techneuten, maar nodig is het nog niet.'

In een interview in de Volkskrant zegt de minister op dit moment geen enkele behoefte te hebben aan de gehaaste discussie over de plaats waar een tweede nationale luchthaven zou moeten komen. ' Ik ben nog lang niet overtuigd van het nut en de noodzaak. We krijgen eerst de perspectievennota over de toekomst van de luchtvaart, en daarna een nationaal debat. Pas bij het regeerakkoord komt de vraag van de locatie aan de orde, als er al een locatie nodig is.'
De Boer mengt zich daarmee in de discussie die in de politiek en daarbuiten wordt gevoerd over het tweede Schiphol. Zo heeft de luchthaven Schiphol al een voorzichtige voorkeur laten blijken voor een dependance op een eiland voor de kust, nadat premier Kok het debat opende. Kok bezocht eind vorig jaar een luchthaven in zee in Japan, en kwam enthousiast terug.
De minister ontkent dat in het kabinet al openlijk wordt gerekend met bedragen die nodig zijn voor de nieuwe luchthaven. Cijfers van het ministerie van Verkeer en Waterstaat doet ze af als ambtelijke berekeningen.
Minister Jorritsma van Verkeer zei gisteren in de Tweede Kamer dat er geen conclusies mogen worden verbonden aan berekeningen van haar departement. Er ligt wel een brief waarin met dertig miljard gulden rekening wordt gehouden, maar dat is volgens Jorritsma puur een rekensom. Volgens haar kan de komende discussie ook leiden tot de conclusie dat er geen plaats is voor meer luchtvaart, al rekent ze daar zelf niet op.

