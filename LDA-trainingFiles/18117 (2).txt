Jupiler.
Jupiler is een Belgisch pilsbier met een marktaandeel van zo'n 45% in het eigen land. Het bier wordt gebrouwen door brouwerij Piedbœuf (onderdeel van Anheuser-Busch InBev) in het plaatsje Jupille-sur-Meuse, een deelgemeente van Luik. Het complex ligt aan beide zijden van de spoorlijn Maastricht-Luik.
De naam "Jupiler" is in 1966 gevormd met het achtervoegsel -er bij de plaatsnaam (zoals in het Duits en soms in het Nederlands een adjectief voor plaatsnamen gevormd wordt, zoals in Aachener of Maastrichter).
Het embleem van Jupiler is altijd al een stier geweest. In 2006 werden zowel de glazen, als de flesjes van Jupiler vernieuwd. Het uiterlijk van het embleem en de lay-out werd lichtjes veranderd (de stier staat nu op zijn 4 poten in plaats van enkel op zijn achterste poten) en de tekst "Jupiler" staat nu verticaal op het glas.
De slogan van Jupiler is "Mannen weten waarom".
Sponsorschap.
Jupiler is een belangrijk sponsor van het Belgisch voetbal, zowel van de nationale ploeg de Rode Duivels als van de eerste klasse in het competitievoetbal, die officieel de "Jupiler Pro League" heet. In Nederland sponsort het de eerste divisie, die sinds 2006 de Jupiler League heet. Sinds het seizoen 2012-2013 heeft Jupiler ook een officieel partnership met AFC Ajax. Jupiler was het officiële WK-bier in de Benelux in 2010 en 2014.
