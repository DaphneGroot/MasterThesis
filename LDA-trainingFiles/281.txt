	Aantal doden in verkeer blijft verminderen
	Van onze verslaggever
AMSTERDAM
Het aantal doden in het verkeer blijft dalen. In de eerste negen maanden van 1996 kwamen 895 personen in het verkeer om. In dezelfde periode van 1995 waren dat er 984, zo blijkt uit voorlopige cijfers van het CBS.
Naar verhouding heeft de grootste daling zich voorgedaan onder voetgangers, jongeren tot en met veertien jaar, en in de leeftijdsklasse van veertig tot 64 jaar. Een daling van het aantal verkeersdoden doet zich ook voor op 120 km-wegen.
Het aantal dodelijk verongelukte voetgangers daalt nog steeds het sterkst. Volgens het CBS zijn in de eerste negen maanden van 1996
76 voetgangers omgekomen, tegen honderd in dezelfde periode van 1995. Het aantal verkeersdoden onder jongeren tot en met veertien jaar daalde in de becijferde periode tot vijftig (62).
Na stijgingen in 1994 en 1995 van het aantal verkeersdoden in de leeftijdsklasse van veertig tot 64 jaar is in 1996 een opmerkelijke daling geconstateerd: van 249 naar 203. Ook onder mensen ouder dan 65 jaar heeft het CBS een daling waargenomen van 231 naar 202. Aanzienlijk was de daling van het aantal doden op 120 km-wegen: van 78 naar 66.

Foto
	GRAPHIC: Daling aantal verkeersdoden

