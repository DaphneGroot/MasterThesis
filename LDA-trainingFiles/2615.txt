	Biologieleraar vindt examen voor mavo en vbo 'hap-snap'
	Beren in winterslaap, vrouwelijke geslachtsorganen en sluipwespen. Het examen biologie voor mavo en vbo bevatte de meest uiteenlopende vraagstukken en dat kan ook niet anders, volgens biologiedocent Visser. 'In het examenjaar worden veel te veel onderwerpen behandeld. Zo'n hap-snap-examen is inherent aan de hoeveelheid stof.'
Over de vragen zelf is de docent zeer te spreken. 'Geen te lange teksten zoals in het verleden nogal eens het geval was. Wat ik wel slecht vind, is het kleine niveauverschil tussen C- en D-niveau. De examens zijn praktisch hetzelfde; dat compenseer je natuurlijk met de schoolonderzoeken.'
Volgens de leerlingen was het examen goed te doen. Pyter Jurre de Roos (15): 'Ik vond het wel meevallen, ik had het moeilijker verwacht. Alleen de berekeningen vond ik lastig.' En dat was precies volgens verwachting van docent Visser: 'Met het rekenwerk gaan de meesten de mist in, daar zullen ze altijd problemen mee houden.'
Dat geldt niet voor Jan Rouke (17): 'Die berekeningen liggen me juist wel. Ik had meer problemen met het benoemen van de onderdelen van het skelet. Al die botjes en zo. . .' Rouke doet voor de tweede keer examen en kan dus vergelijken: 'Makkelijker dan vorig jaar.'
Annemarie Veenstra (15) had er meer moeite mee. 'Er waren zo veel open vragen.' Rouke: 'Je moest inderdaad veel nadenken.'
Leerlingen op C-niveau konden griezelen bij vraag 7. Na een beschrijving van een ongeluk luidde de vraag van welk type zenuwencellen van het slachtoffer de uitlopers waren doorgesneden. Visser: ' Die rare vraag hadden ze van mij niet hoeven stellen.'
MD

