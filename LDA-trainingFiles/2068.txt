	Leeuw van Dokkum draagt zijn lot
	OGENSCHIJNLIJK is Piet Hoekstra de laatste maanden niet veranderd, of het moet zijn dat hij iets van zijn koppigheid heeft verloren. Maar van binnen kan de hele affaire soms verschrikkelijk aan hem vreten. Dan stapt hij op zijn fiets: om de pers te ontvluchten, zijn zinnen te verzetten en te genieten van de Drentse natuur.
Een brief van vijf wielrensters uit zijn selectie maakte vier maanden geleden in n klap een dramatisch einde aan de carrire van de wielercoach. De beschuldigingen over drankmisbruik en gebrekkige communicatie lekten uit in de media. 'Onze Piet' was ineens 'Dronken Piet'. Hoekstra: 'Je hoeft er niet dramatisch over te doen, maar die krantenkoppen gaan met me mee het graf in.'
Hoewel een onderzoekscommissie Hoekstra rehabiliteerde en de KNWU hem een nieuwe functie (topsportontwikkeling) aanbood, is zijn naam voor altijd beschadigd. Maar de Leeuw van Dokkum lijkt te berusten in zijn lot. 'Natuurlijk voel je je op zo'n moment beschadigd, maar het is niet zo dat ik er ontzettend onder lijd. Ik heb verhalen gehoord van mensen die vals beschuldigd waren; die zaten tien jaar later nog bij een psycholoog. Zo zit ik niet in elkaar.
'Dit is nu eenmaal inherent aan de sport. Vandaag heb je een wereldkampioen en ben je de man, morgen zit je in de goot en dan heb je helemaal niks. Die contrasten liggen dicht bij elkaar. Goed praten kan ik het toch niet meer, die koppen haal ik nooit meer weg.
'Ik vind die brief van die meiden niet het ergste, ik heb er ook nog wel begrip voor dat ze die naar de KNWU hebben gestuurd. Maar om het schrijven door te spelen aan de pers, dat was als een mes in mijn rug. Als die brief was behandeld zoals het hoort, dan hadden ze waarschijnlijk hetzelfde resultaat bereikt. Dan was alleen de negatieve lading van die drank niet zo overheersend geworden. Want dat wordt nu uiteraard breed uitgemeten in de pers.'
De klacht over het drankmisbruik werd ongegrond verklaard, maar wel werd Hoekstra verweten dat hij in de communicatie met zijn rensters tekort schoot. 'Die meiden noemden me ondeskundig, nou daar moest ik hartelijk om lachen. Dat zou namelijk betekenen dat de KNWU al negen jaar een ondeskundige bondscoach in dienst heeft. Maar dat ik mijn gedrevenheid niet op de ploeg zou kunnen overbrengen, dat is een gegronde klacht. Dat kan ik ook wel hebben, want ik weet hoe ik in elkaar zit. Ik kan de hele dag wel over wielrennen lullen, maar dat enthousiasme overbrengen op deze groep lukt me niet. Die kwaliteit bezit ik kennelijk niet.
'Als je ontslagen wordt als coach, dan moet je dat accepteren. Maar dan moeten ze er vervolgens geen randzaken bij gaan halen, want die hebben niks met mijn functioneren te maken. Het gaat om de kerntaken. En als daaruit blijkt dat ik tekort schiet, dan is dat voldoende aanleiding om mij te ontslaan.'
Communicatie was nooit een sterk punt van de bondscoach. De vijftien jaar die Hoekstra als bewaarder in de gevangenis van Winschoten doorbracht, tussen beruchte seriemoordenaars en bankovervallers, hebben zijn afstandelijke houding slechts versterkt. 'Ik was van nature al zo. Ik sluit niet snel vriendschap.' Maar ondanks zijn rechtlijnige en soms ruwe aanpak ontbrak het in de groep van Van Moorsel, Haringa en Knol nooit aan wederzijds respect. Van Moorsel, die in de begin jaren negentig onder zijn leiding twee wereldtitels behaalde en twee keer de Tour Fminin op haar naam schreef, noemde hem een 'rotte, botte Fries', maar ook een 'vaderfiguur'.
'Van hen kreeg ik ook wel eens te horen dat ik te grof of te ruw overkwam. Het was in wezen ook van dik hout zaagt men planken. Maar aan de andere kant denk ik dat ik uitstraal dat ik bezeten ben. Ik wil topsporters creren, daar ben ik voor, dat is mijn functie. Dan gaat het op mijn manier, zoals ik dat gewend was.
'In de Tour van '89 hield Cora Westbroek een dagboek bij voor de Amersfoortse Courant waarin zij schreef: We moeten gelijk al bergop en worden direct gelost. En dan komt Piet ons zo voorbij gereden. Hij draait het raam nog niet eens open, die boerenlul. Maar wat moet ik zeggen: Het gaat leuk, of zo? Die humor heb ik niet.
'In die tijd is ook dat dikke-konten verhaal de wereld ingekomen. Ik zag de wereldtop en ik zag bij ons die gezonde boerenmeiden en toen heb ik gezegd: dit moet anders. Dat is gewoon wielertaal, dikke konten. Daar bedoel ik verder niks verkeerds mee. Ik zeg het niet om mensen te vernederen, maar ik constateer wat er aan de hand is. Laat ze zelf in de spiegel kijken. We konden internationaal niet meekomen en als je daarop veronderstelt dat dit het gevolg is van overgewicht dan moet je daar iets aan doen.
'Die groep was ook niet gecharmeerd van mijn persoon of van mijn aanpak, maar wel van het spelletje dat wielrennen heet. En dat is keihard. Je kunt er lang en breed over praten, maar als er in de wedstrijd een groep van een man of vier weggaat en er zit niemand van onze ploeg bij, dan moet je niet bij mij komen zeiken, maar dan moet je de koppen bij elkaar steken en dan moet er iemand naar die vier toe. En wel zo snel mogelijk.
'Die rensters hebben allemaal wielrennen ervaren, wielrennen beleefd. We waren een ploeg. We wonnen niet voor niets negen etappes. Ja, we hadden Van Moorsel, maar die kon het niet alleen. Je moet systemen in de ploeg hebben, je moet iets voor elkaar over hebben. Wie dat niet kon opbrengen, zat niet in de ploeg voor de Tour.
'Ik snap niet dat die generatie het wel begreep. Dat is mij echt een raadsel. En ik ben echt niet veranderd hoor. Toen was ik niet goed in communiceren en dat zal ik nou ook nog niet zijn. Maar toen hadden we rensters die keihard voor Van Moorsel of voor Haringa wilden trappen. En als het moest trapte Van Moorsel ook keihard voor Haringa. Waarom kon dat toen wel en nu niet?'
Zijn ogen lichten op wanneer hij verhaalt over de successen van de beginjaren negentig. De eetproblemen van Van Moorsel ten spijt was Hoekstra de gevierde man, die het vrouwenwielrennen nieuw leven had ingeblazen. Maar even snel verdwijnt de glans wanneer de ellende van de afgelopen twee jaar ter sprake komt. Hoekstra wil niet natrappen, hij wil vooruit, maar het onbegrip is groot.
'We missen een vedette. Yvonne Brunen zou er n kunnen zijn, maar die kan het spelletje niet begrijpen. Vroeger kwam je in de selectie en dan werd er tegen je gezegd: 'trappen verdomme. Rijden, kop over kop'. Onderling voedden ze elkaar keihard op. Niet om elkaar de grond in te stampen, maar dat gat moest dicht, simpel zat. Die vroegen echt niet aan elkaar: zou je misschien alsjeblieft zo vriendelijk willen zijn om ook eventjes op kop te rijden?
'Mijn motivatie is waarschijnlijk groter dan van deze groep. Als er al na vijf kilometer drie meiden voor de bezemwagen uit rijden, dan moeten ze van mij niet verwachten dat ik het raampje open doe en zeg: zouden we het niet beter zus of zo kunnen doen? Nee, je bent een renster van de selectie en dan rij je niet binnen vijf kilometer voor de bezemwagen. Punt uit. Iemand die dat wel denkt te kunnen doen, die moet van mij niet verwachten dat ik zeg: oh, je bent ook binnen. Leuk zeg, we hebben het weer gehaald. Zo zit ik niet in elkaar. En als men dat gebrek aan communicatie noemt, nou sorry hoor.
'Waar moet ik dan nog over communiceren? Dit zijn de feiten en dat wil ik. Ik ga op dat doel af en daar heb ik jullie voor nodig. Pas je daarin of pas je daarin niet. En als je vandaag niet mee bent in de eerste of tweede groep, dan zeg ik sorry, maar ik ga niet langer in jou investeren. Dus je moet het vandaag maar eens laten zien. En doet ze dat niet, dan is ze er de volgende keer niet meer bij. Dan kan ik communiceren wat ik wil, maar dan voldoet ze gewoon niet aan de eisen van topsport. Daar ben ik mee uitgeluld.'
In augustus, tijdens de Tour Fminin, verslechterde de verstandhouding. Hoekstra voelde zich onbegrepen, de vrouwen voelden zich in de steek gelaten. 'Ik kan het ze kennelijk niet aan hun verstand brengen. Dan zeg ik: vandaag komt er over zestig kilometer een klim maar tot dat bergje is het vrij vlak en dus kunnen we twee dingen doen: f we laten ons afslachten op die berg f we ondernemen actie. Als we nou eens voor die berg een ontsnapping op touw zetten en proberen om met twee minuten voorsprong aan de beklimming te beginnen dan hebben we nog kans die etappe te winnen ook.
'Nou dan zie je dat de eerste ontsnapt, even later de tweede. En waar blijven wij? Geen reactie. Omdat ze bang zijn dat ze anders de berg niet overkomen, maar daar worden ze toch afgeslacht. Dat vind ik onbegrijpelijk.'
'Dat heeft dus helemaal niks met communicatie te maken, maar met willen f niet willen. Ze willen erbij horen, maar je gaat niet naar de Tour om er bij te horen. Je moet je ook realiseren dat het warm kan zijn, dat het veel bergop is en dan moet je daar niet gaan zitten klagen. Dat weet je van tevoren. Dan moet je niet gaan.
'Ze zijn te beroerd om voor elkaar te rijden. Als ik van Meike de Bruin moet horen dat ze zelf haar drinken moet komen halen, omdat de rest het verdomd, dan krijgen ze van mij op hun donder. Ze moeten maar zorgen dat Meike te drinken heeft. En wie het doet, interesseert me geen moer.
'Maar dan hebben ze onderling ruzie, want dan moet er iemand tien meter naar achteren. Dan begin ik grof te worden. Dat zijn voor mij onwillige honden. Die willen het spelletje niet begrijpen, want dan moeten ze voor anderen werken.
'Alleen als er aan het einde van de rit duizend gulden is te verdienen dan willen ze wel hun hand ophouden. Maar dan zijn ze bij mij aan het verkeerde adres. Want ze hebben geen trap gedaan voor Meike. Meike heeft alles zelf verdiend. Maar dan ben ik de zwartepiet, dan heb ik het gedaan. Maar dat zeg ik dan voor Meike, want die heeft niet het lef om dat zelf te zeggen, omdat ze een buitenbeentje is. Zo werkt het al twee jaar.'
De definitieve breuk kwam vlak na de Tour, door een brief aan de KNWU die door n van de rensters was doorgespeeld aan het Algemeen Dagblad. De klap kwam hard aan, vooral omdat de bondscoach zich in Frankrijk nog in allerlei bochten had moeten wringen om de van doping beschuldigde Yvonne Brunen te beschermen. Nog v¢¢r de proloog werd ze teruggeroepen naar huis en Hoekstra deelde de organisatie en de rensters mee dat de broer van Brunen een ernstig ongeluk met een aardappelrooimachine had gehad.
'Ik was er echt niet trots op dat ik zo'n lulsmoes moest ophangen. Daar schaam ik me dood voor, dat is mijn natuur helemaal niet. Maar op dat moment kies ik ervoor om mijn renster te beschermen. Als diezelfde mensen achteraf gaan roepen dat ik dronken achter het stuur van de auto ben gekropen, moet ik heel hard lachen.
'Ik ben echt geen heilig boontje hoor, je zult mij niet horen zeggen dat ik nooit bier of wijn drink in een restaurant. Maar achter het stuur drink ik nog geen blikje cola leeg. Dus al die verhalen zijn vreselijk overdreven.
'Ik wil niet natrappen, maar in de Tour heb ik inderdaad een paar meiden laten voelen dat het zo niet werkt. Ga vooral zo door als je nu bezig bent en blijf vooral hard roepen dat je topsporter bent, dat je in de selectie zit. Dat vind ik triest. Zij hebben verkeerde normen voor een plaats in de selectie. Je moet te allen tijde laten zien dat je in zo'n selectie thuishoort. Ik hoop dat mijn opvolger Jean Paul van Poppel weer wat van het vrouwenwielrennen maakt. En ik gun die meiden alle succes. Ik ben niet haatdragend. Het zal niet zo zijn dat ik vandaag of morgen vriendelijk tegen ze aan zal praten, maar haat vind ik nogal wat.'

Foto
	Hoekstra: 'Je hoeft er niet dramatisch over te doen, maar die krantenkoppen gaan met me mee het graf in.' FOTO HARRY COCK

