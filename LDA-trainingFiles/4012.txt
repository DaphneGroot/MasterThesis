	Laatste toevlucht voor verslaafden
	Na de regen van Sergi Belbel door Art & Pro, regie Frans Strijards. Gezien 4 december Rozentehater Amsterdam, daar t/m 30 december. Tournee.
Zelfs de aardigste collega's worden furies als de discussie gaat over wel of niet roken op de werkplek. Stiekem roken op kantoor lijkt bijna nog erger dan ongewenste intimiteiten bij het kopieerapparaat. Hoewel het anti-rookstuk Na de regen van de Spaanse toneelschrijver Sergi Belbel zich nadrukkelijk afspeelt in de nabije toekomst, lijkt die toekomst niet eens zo ver weg.
Het dak van een hoge kantoorflat is nog de enige plek waar het personeel mag roken. Eigenlijk mag het daar ook niet, maar de echte nicotineverslaafden vinden daar hun laatste toevlucht. Het is een futuristisch decor waarin ze zich bevinden. Helicopters vliegen heen en weer, er klinkt geluid van sirenes, de wereld beneden lijkt in brand te staan. Regelmatig springt er iemand uit het raam.
Toch zijn het gewone mensen die elkaar op het dak treffen. De bureauchef, de bedrijfsleider, de koerier, de programmeur en een stoet secretaresses van chique tot ordinair. Behalve roken is het een algemeen ongenoegen dat deze mensen bindt - de carrirekansen, of juist het gemis daaraan, de lege levens na kantoortijd.
Alle frustraties van het dagelijks leven komen op het dak naar buiten. Het zijn vrouwen die op het punt staan te verleppen en mannen die zelfs in de lift het liefst hun piemel uit hun broek halen.
Art & Pro is de eerste Nederlandse theatergroep die een stuk van Belbel speelt. Deze jonge Catalaan is op dit moment in eigen land een sensatie. Vooral in Barcelona beheerst hij het theaterleven, zowel in de marge waar zijn eigen stukken worden gespeeld, als in de grote schouwburgen waar hij Molire regisseert.
Dat juist Strijards voor dit stuk koos, is begrijpelijk gezien zijn voorkeur voor situaties waarin mensen elkaar met hun neuroses voortdurend voor de voeten lopen.
Strijards houdt ervan zijn personages onder hoge druk aan elkaar over te leveren - of het nu acteurs zijn in Hensbergen of kunstliefhebbers in Het Syndroom van Stendhal.
In Na de regen zijn het kantoorpikkies die elkaar het leven zuur maken. Het is overduidelijk dat Belbel zijn stuk ziet als een waarschuwing tegen een doldraaiende wereld waarin van menselijk contact nauwelijks nog sprake is en het werk de ideale mogelijkheid aan de realiteit te ontsnappen.
Het dak dient als vluchtheuvel voor op hol geraakte zielen, het roken is een metafoor voor alles wat de kwaliteit van het leven uitholt. De mensen die elkaar hier treffen hadden net zo goed in de wachtkamer van een psychotherapeut kunnen zitten, zo vreemd zijn ze.
Deze personages die zich geestelijk en lichamelijk in allerlei bochten wringen, smeken om een onvervalste Strijards-regie. Acteurs als Trudy de Jong, Els Ingeborg Smits en Han Kerckhoffs wil je hier zien, maar die zie je niet, die spelen al lang elders. Nettie Blanken, Leny Brederveld en Dries Smits doen hun best, maar blijven steken in een typering, die in geval van Brederveld wel rg plat is.
Daarom gaat alle aandacht uit naar de weer voortreffelijke Han Rmer en vooral naar Debbie Korper die zich in Na de regen ontpopt als een fenomenale, geexalteerde, zalig tierende bedrijfsleidster, en in n klap de ideale Strijards-actrice wordt. In deze voorstelling zit je vooral te wachten op de momenten waarop Korper weer uit de lift komt zeilen.
Pas geleden zag ik bij het NTG in Gent een ander stuk van Belbel, Strelingen, een overrompelende eerste kennismaking. Het was een wrede, komische, hartverscheurende en soms ook weerzinwekkende voorstelling die zich afspeelde in een aftandse woonkazerne vol afgestompte mensen. Incest, verkrachting, liefdeloosheid gierden door de muren van dat moderne poppenhuis.
Na de regen is helaas veel minder extreem en uiteindelijk een lief sprookje. Aan het slot regent het en wordt alle zwartgalligheid weggespoeld. Collega's staan verliefd naar de hemel te staren, er vliegt een witte duif voorbij - wie weet komt Noach wel weer langs met zijn ark. Sigaretten zal niemand meer nodig hebben.
Hein Janssen

Foto
	'Na de regen'. FOTO REYN VAN KOOLWIJK

