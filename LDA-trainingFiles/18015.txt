 BONDEN EISEN RUIM 2,25 PCT MEER LOON RIJKSOVERHEID. 
 AMSTERDAM, 15 jan (Reuter) - De vakbonden bij de Rijksoverheid eisen een loonsverhoging van meer dan 2,25 procent voor de nieuwe eenjarige cao die per 1 april moet ingaan. 
 "De bonden zijn van mening dat het tijd is voor een reele koopkrachtverbetering voor de 106.000 ambtenaren," aldus een bericht van de AbvaKabo, VOV, CFO en CMHF. 
 Volgens Jos van Dijk van de AbvaKabo, gelieerd aan de vakcentrale FNV, is de verwachting dat de inflatie in 1997 op 2,25 procent zal uitkomen. "Dus is de eis een loonsverhoging van boven de 2,25 procent, maar we hebben nog geen hard percentage vastgesteld," zei Van Dijk. 
 De bonden gaan in hun eisenpakket uit van een arbeidsvoorwaardenruimte van 4,5 procent. Naast een structurele loonsverhoging moet er geinvesteerd worden in scholing en de bonden willen ook afspraken maken over werkdruk bij de Rijksoverheid. 
 "In de cao 1995-1997 is opgenomen dat de invoering van de 36-urige werkweek (per 1 januari 1997) niet mag leiden tot een verhoging van de werkdruk," aldus het bericht. 
 "Bij handhaving van het bestaande werkpakket betekent dat uitbreiding van de werkgelegenheid," aldus het bericht. 
 - Redactie Amsterdam +020 - 504 5000. 
 (c) Reuters Limited 1997. 
