Python (mythologie).
Apollo en Python (gravure van Virgil Solis voor boek I van de "Metamorphosen" van Ovidius, 1581).
Python (Oudgrieks:, "Púthôn"), ook wel "Delphine" genoemd, was een draak in de Griekse mythologie, een dochter van Gaia (de Aarde) en een chtonische godheid. Zij werd geboren na de watervloed van Deukalion uit het achtergebleven slijk.
Ze was de bewaker van het orakel van Themis aan de Castalische bron bij Delphi. Door Hera, de vrouw van Zeus werd hij opgehitst om de godin Leto, die zwanger was van Zeus, te vervolgen. Bovendien wist zij dat zij door een kind van Leto gedood zou worden. Maar korte tijd nadat Leto's zoon Apollo op Delos was geboren, nam hij wraak voor zijn moeder, doodde het monster en maakte zich meester van het orakel.
Na deze overwinning kreeg de god de bijnaam "Pythios" of de Pythische Apollon, Delphi de bijnaam "Pytho", en de priesteres van Delphi die van "Pythia". Bovendien stelde de god de Pythische Spelen in, die ter ere van hemzelf, van zijn zuster Artemis en zijn moeder Leto, elke vier jaar te Delphi werden gevierd.
