Haaksbergen.
Haaksbergen () (Nedersaksisch: "Hoksebarge") is een gemeente en dorp in het zuiden van Twente, in de Nederlandse provincie Overijssel. De gemeente telt inwoners (bron: CBS). Haaksbergen ligt dicht bij Hengelo - 11 km en Enschede - 12 km. De totale oppervlakte is 105,55 km² (waarvan water: 0,27 km²). De gemeente Haaksbergen, die zichzelf "Ster in Twente" noemt, werkt samen in de Regio Twente.
Ten zuiden van Haaksbergen ligt het landgoed Lankheet, waar het water van de Buurserbeek gezuiverd wordt in rietfilters. Andere dorpen in de gemeente Haaksbergen zijn: Buurse, Sint-Isidorushoeve.
Geografie.
In het zuiden van Twente ligt de gemeente Haaksbergen, die naast de hoofdplaats bestaat uit de dorpen Buurse en St. Isidorushoeve en een aantal buurtschappen. De gemeente grenst in het noorden aan de Overijsselse gemeenten Hof van Twente, Hengelo en Enschede. Daarnaast vormt de grens van Haaksbergen in het zuidwesten tegelijkertijd de provinciegrens met Gelderland en de gemeente Berkelland. In het zuiden en zuidoosten liggen de Duitse gemeenten Vreden en Ahaus.
Topografie.
"Topografische gemeentekaart van Haaksbergen, maart 2017" (klik voor vergroting)
Geschiedenis.
De vroegste sporen van bewoning binnen de huidige gemeentegrenzen van Haaksbergen zijn gevonden langs de Buurserbeek. Ze dateren vermoedelijk van rond 800 voor Chr. Het dorp Haaksbergen ontstond veel later, rond 800 na Chr., als landbouwnederzetting verder stroomafwaarts aan de Buurserbeek. Er zijn overblijfselen gevonden van een houten kerkje van rond het jaar 1000, voorloper van de huidige St. Pancratius-kerk. De eerste vermelding van Haaksbergen dateert uit 1188. In een 12e-eeuws goederenregister vermeldde graaf Hendrik van Dale, die ook Diepenheim en Ahaus bezat, goederen in de parochie "Hockesberghe". Aan het begin van de 14e eeuw ontstonden de marken, welke tot halverwege de 19e eeuw bleven bestaan. Onder het gericht Haaksbergen vielen de marken Brammelo, Langelo, Eppenzolder/Stepelo, Holthuizen, Boekelo en Haaksbergen/Honesch.
Rond 1400 werd de Buurserbeek, die tot dan toe door het dorp stroomde, verlegd en ten zuiden van Haaksbergen aangesloten op de Schipbeek. Hierdoor ontstond een waterverbinding met de IJssel en konden via het water de Hanzesteden Deventer, Zwolle en Zutphen worden bereikt. In de 18e eeuw werd een korenmolen gebouwd, genaamd De Korenbloem.
Vanaf het midden van de 19e eeuw was de textielindustrie van groot belang. De fabriek van D. Jordaan & Zonen zorgde voor veel werkgelegenheid. Op het toppunt was 80% van de beroepsbevolking van Haaksbergen werkzaam in de textielsector. Begin jaren 1970 stortte de textielindustrie in, ook in Haaksbergen sloot de fabriek.
College van burgemeester en wethouders.
Burgemeester: Gerrit Jan Kok wnd, (VVD)
Openbaar vervoer.
Er zijn diverse directe busverbindingen met onder meer Enschede, Goor, Hengelo, Borculo, Doetinchem, Winterswijk en de tussenliggende plaatsen verzorgd door Syntus en Arriva.
Syntus verzorgt ook de directe busverbinding met Hengelo en de buurtbusverbinding tussen Haaksbergen en Buurse-grens.
In de zomermaanden rijdt er sinds de jaren 1970 voor de toeristen een historische stoomtrein over de Museum Buurtspoorweg (MBS) tussen Haaksbergen en Boekelo.
Wegverkeer.
De belangrijkste weg langs Haaksbergen is de N18. De N18 loopt van Knooppunt Oud-Dijk langs Doetinchem, Lichtenvoorde en Eibergen richting Enschede. De N18 heeft geen aansluiting op de A35. Maar via de Westerval kan men vanaf de N18 op de A35 komen. Verder kan men via de N347 van Haaksbergen richting Goor, Rijssen, Nijverdal en Ommen en via de N739 naar Hengelo. Veel verkeer maakt van de N739 gebruik om op de A35 te komen, omdat het sneller en korter is.
Bezienswaardigheden.
Het centrum van Haaksbergen met de Pancratiuskerk in het midden
Monumenten.
Negen werknemers van D. Jordaan & Zonen's Textielfabrieken werden tijdens de Tweede Wereldoorlog door de Duitsers gefusilleerd omdat zij aan een staking deelnamen. Een monument herdenkt hen.
Media.
De gemeente Haaksbergen heeft een eigen lokale omroep genaamd RTV Sternet. Deze omroep kent een radio- en televisieafdeling.
Ook 'hyperlocal' Haaksbergen Actueel verzorgt lokaal nieuws. Lokale kranten zijn vertegenwoordigd door de wekelijkse "Rond Haaksbergen", de "Haaksberger Koerier" en "Hart van Haaksbergen". De redactie Haaksbergen van "De Twentsche Courant Tubantia" is gevestigd in Enschede.
