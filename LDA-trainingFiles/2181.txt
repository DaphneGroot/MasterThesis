	Economen in de zandbak
	'IK WAS eerst een socialist, toen een Keynesiaan, daarna een Chicago-econoom, toen werd ik criticus van het overheersende economische denken en nu ben ik een vrije markt-feministe', zegt Deirdre McCloskey. 'De voornaam die ik heb gekozen, Deirdre, is oud-Iers voor zwerver. Dat is in meer dan n opzicht toepasselijk.'
Om die uitspraak te begrijpen, moet je Deirdre zien en horen tegelijk. Dan schemert van achter haar oogschaduw, nagellak en stemgeluid de oude Donald McCloskey van twee jaar geleden nog door. Als Donald maakte ze, mede in samenwerking met de Nederlandse econoom Arjo Klamer, naam met studies naar de retorische gaven van economen. Als Deirdre schuwt ze zelf de woordkramerij niet. Vooral haar mannelijke collega's moeten het ontgelden. De meeste van hen zijn net kleine jongetjes in de zandbak, verrukt van hun zelfgebouwde zandkasteeltjes, maar blind voor wat zich aan de buitenkant van de zandbak in de echte wereld afspeelt.
Van alle zandbakeconomen heeft McCloskey het vooral gemunt op drie heren: de Amerikaanse Nobelprijswinnaars Lawrence Klein en Paul Samuelson en hun Nederlandse collega Jan Tinbergen.
Hun zonden zijn voor McCloskey overduidelijk. Zonden waar alle andere zandbakeconomen voor zijn gevallen. Het verwijt aan Klein is dat hij geen verschil ziet tussen de uitkomsten van zijn ingewikkelde rekenwerk en de echte wereld, aan de andere kant van de zandbak. Samuelsons zandtaartje bestaat uit de gedachte dat de werkelijkheid louter bestaat uit de theorien die in de studeerkamer worden uitgedacht. En Tinbergen heeft het in de ogen van McCloskey helemaal bont gemaakt door de ideen van Klein en Samuelson te combineren tot het geloof in de maakbare samenleving.
Met de leerboeken en gedachten van Klein, Samuelson en Tinbergen zijn al vele generaties economen gehersenspoeld. Dat dit niet tot een ineenstorting van economien heeft geleid, is te danken aan datzelfde eigenwijze economenvolk. 'Er zijn geen rampzalige fouten gemaakt omdat de economen niet geloven in hun eigen theorien. Ze negeren ze gewoon. Het economische beleid wordt niet op basis van aanbevelingen van economen gemaakt, maar is gebaseerd op ideologische keuzes.'
Ook dan kan het fout gaan. Vooral als politici de ideologie van de maakbaarheid belijden. Een recent voorbeeld hiervan is de Economische en Monetaire Unie waarop Europa afstevent. 'De EMU is baarlijke nonsens. De unie maakt een einde aan de wisselkoersen. Maar die zijn toch slechts een klein ongemak? Nationale munten zijn een uitdrukking van een gemeenschap. Europa is geen gemeenschap. Het is een bedenksel van deskundigen.'
Het ideale Europa volgens McCloskey ziet er heel anders uit. Haar ideaal is geen grote economische eenheid, laat staan een politieke, maar een losse verzameling staten, ieder voor zich te klein om een grote oorlog te beginnen. Dat nostalgische verlangen ontleent McCloskey aan haar ideaal van de vrije markt zoals Adam Smith die tweehonderd jaar geleden beschreef. Zo ver teruggaan vindt zij niet erg, want 'ik ben een beetje een ouderwets meisje'.
Adam Smith was behalve econoom vooral moraalfilosoof en in die hoedanigheid heeft hij, volgens McCloskey, behartenswaardige zaken op papier gezet over het belang van 'burgerlijke deugden'. Het deugdenspectrum van Smith loopt van moed via ingetogenheid, berekendheid en recht tot aan liefde.
Deze deugden zijn allemaal van groot belang voor een goede werking van de markteconomie, zegt McCloskey Smith na. Zo'n economie is geen machine waarin de goede en slechte karaktertrekken van producenten en consumenten zijn uitgeschakeld. De markt is menselijk en werkt alleen goed bij de gratie van vertrouwen, overleg en overtuiging. Voor een goede afloop zijn de deugden van Smith nodig.
Vooralsnog zijn beleidsmakers selectief in hun keuze van deugden. 'Berekendheid en moed zijn belangrijke elementen in de sport. In de zakenwereld wordt op dit moment graag een parallel met sportprestaties getrokken. Dan gaat het over strijd, punten scoren, bla, bla, bla. Maar in dergelijke termen denken over economisch beleid, leidt tot catastrofes.'
Een goed voorbeeld van het eenzijdige sportdenken in de economie is de manier waarop de discussie over de wereldhandel wordt gevoerd. Vaak wordt gesproken in termen van strijd tussen economische grootmachten en handelsoorlogen. Hierdoor raken de voordelen van handel snel uit zicht, vindt McCloskey. Zij trekt liever een andere, 'meer feministische' parallel.
'Je kunt internationale handel ook als aerobic dancing zien. Je weet wel, van die dames met iets te veel vet rond de heupen in een strakke broek die samen met anderen hun oefeningen doen. Door die samenwerking worden ze er allemaal beter van. Het gaat niet om concurrentie maar om samenwerking.'
In de economische wetenschap heeft het concurrentiedenken nu de overhand, en dat is volgens McCloskey niet toevallig te danken aan de massale aanwezigheid van mannen in het vak. Met meer vrouwelijke economen zou volgens haar de nadruk ook op de andere deugden van Smith komen te liggen, zoals recht en liefde. Maar, zegt ze er direct bij, recht en liefde zijn niet louter vrouwelijke eigenschappen. 'Dit is geen biologische redenering. Alle deugden zijn bij iedereen aanwezig.'
Als die mannen maar uit hun zandbak zouden komen.
Deirdre McCloskey: De Zondeval der Economen.
Amsterdam University Press; 160 pagina's;  29,50.
ISBN 90 5356 258 3.

Foto
	McCloskey: 'Ik ben een ouderwets meisje.' FOTO GUUS DUBBELMAN

