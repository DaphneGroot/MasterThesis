	Beweging van zoekers die trauma vonden
	Van onze correspondent
Jan van der Putten

VENETIE
In woeste kleuren kijkt Otto Dix de bezoeker vol afgrijzen aan. Driehoekige ogen, kale kop, negrode trekken, gekweld gezicht: Zelfportret als soldaat 1914. Welkom in Palazzo Grassi. Welkom bij de Duitse expressionisten aan het Canal Grande.
Na de Nederlandse en Vlaamse schilderkunst van de twintigste eeuw herbergt het tentoonstellingspaleis van Fiat opnieuw een grote expositie over een thema dat in Itali weinig bekend is. Tweehonderdvijftig schilderijen, etsen en sculpturen, aangevuld met manifesten, kunsttijdschriften en audiovisuele middelen, laten de getourmenteerde periode herleven van het Duitse expressionisme van 1909 tot 1923.
De makers van de tentoonstelling zijn Wolf-Dieter Dube, directeur-generaal van de staatsmusea van Berlijn, en Stephanie Barron van het Los Angeles County Museum of Art. De sobere inrichting is van architect Gae Aulenti. 'We wilden er een andere tentoonstelling van maken dan anders', zegt Stephanie Barron.
'Normaal laat men het expressionisme lopen van het begin van de eeuw tot 1916. Wij zijn doorgegaan tot 1923, met de naoorlogse revolutionaire periode erbij. En we zijn verder gegaan dan de gebruikelijke stilistische of esthetische benadering.'
Die brede aanpak wordt samengevat in de ondertitel van de expositie: Kunst en maatschappij. De tentoonstelling is ingericht op een thematische en historische basis. Ze belicht de relaties met de politieke gebeurtenissen. En ze maakt duidelijk, zegt Barron, 'dat het expressionisme geen bepaalde kunststijl is, maar een manier van denken, een mentaliteit.'

Het expressionisme, de eerste artistieke protestbeweging in Duitsland van deze eeuw, oefent nog altijd zijn invloed uit. Het dook overal op: niet alleen in de schilderkunst en de grafische kunst, maar ook in muziek, pozie, toneel, film en architectuur.
In het Palazzo Grassi zijn twee zalen ingericht om naar 'expressionistische' muziek te luisteren van Mahler en Stravinskij en een 'expressionistische' film te zien van Robert Wiene.
De binnenkomende bezoeker loopt aan tegen een groot model van de Toren van Einstein in Potsdam, een van de symbolen van het architectonisch expressionisme. Deze tussen 1919 en 1923 gebouwde sterrenwacht, een ontwerp van Erich Mendelsohn, was bedoeld om Albert Einstein in staat te stellen de afwijkingen van het zonnespectrum te bestuderen op basis van zijn relativiteitstheorie.
Ook de grote revolutionair van de binnenwereld, Sigmund Freud, ging de expressionisten niet voorbij. Het verschrikkelijke zelfportret van Dix, waarmee de eigenlijke tentoonstelling begint, had zonder Freud waarschijnlijk niet gemaakt kunnen worden.

Na Otto Dix stellen in andere zelfportretten de protagonisten van Die Brcke (1905-1913) zich voor, de in Dresden begonnen beweging van oer-expressionisten. Het zijn de gezichten van zoekers die zichzelf zagen als de Nieuwe Mens, de afbrekers van de oude maatschappij en de opbouwers van een nieuwe: Ernst Ludwig Kirchner, Erich Heckel, Karl Schmidt-Rotluff, Max Pechstein.
Bij hen voegden zich Otto Mller, Ludwig Meidner, Alexej von Jawlensky en Oskar Kokoschka. Wat later verschijnen nieuwe reuzen: Otto Dix, Georg Grosz, Max Beckmann.
Aan de andere belangrijke expressionistische groepen, Der blaue Reiter en Der Sturm, besteedt de expositie weinig aandacht. Werken van Paul Klee en Emil Nolde zijn niet eens tentoongesteld. Deze laatste had volgens de curatoren immers een 'arcadische' visie op de natuur, die los stond van de maatschappij.
Maar zo'n visie had de kern van Die Brcke aanvankelijk ook. Een van de zeven secties van de expositie in het Palazzo Grassi is zelfs geheel gewijd aan de 'utopien in de natuur' van Kirchner en zijn vrienden. Met hun idyllische schilderingen van de naakte mens in bos, duin of zee drukten ze een ideaal uit dat haaks stond op de moderne stedelijke cultuur.
Die utopie gaat snel voorbij. In 1912 verhuizen de schilders van Die Brcke, bijna allen van goede komaf, van Dresden naar Berlijn. Ze ontdekken daar niet alleen de moderne hoofdstad van Europa, maar ook de materile en geestelijke misre van de armen die naar de grote stad zijn getrokken. Op die barre realiteit loopt het ideaal over de harmonie tussen mens en natuur te pletter.
De expressionisten beginnen de stad te schilderen en haar mensen. Ze maken straatscnes met belangrijke personen, maar ook met mensen van de zelfkant. Stadslandschappen zoals Brug over de Rijn in Keulen en Tramviaduct, beide van Kirchner, hebben chromatisch veel, maar inhoudelijk niets gemeen met de zorgeloze naakten van De zee instappend en Drie baadsters die dezelfde Kirchner nog maar kort tevoren had geschilderd.
Naef verwachten veel jonge Duitse intellectuelen en kunstenaars dat de toen naderende oorlog de 'zuivering' - wie zou die term nu nog durven gebruiken - van Europa zal brengen. Daardoor zal eindelijk, hopen ze, de nieuwe maatschappij kunnen worden opgebouwd.
Velen van het vertrekken als vrijwilligers naar het front. Uit idealisme, of uit artistieke plicht. Otto Dix zegt: 'Ik moet alle laagheden van het leven leren kennen, daarom moet ik de oorlog in.'
Maar de apocalips ontpopt zich tot catastrofe. Sommige kunstenaars voorvoelen die ramp. Ze schilderen een wereld die uit haar voegen barst en ten onder gaat. Dieptepunten van verschrikking en hoogtepunten van expressionistische kunst zijn de schilderijen en etsen van Meidner, Beckmann en Dix.
Die oorlog van 1914-'18 heeft de kunstenaars diep getraumatiseerd. Sommigen stellen hun hoop op revolutionaire socialistische ontwikkelingen, anderen vluchten terug naar de natuur. Mannen als Dix, Grosz en Beckmann blijven ondanks de restauratie doorgaan met hun bijtende politieke en sociale kritiek.
Totdat de nazi's het expressionisme en andere Entartete Kunst verbieden en zoveel mogelijk vernietigen.
Het deprimerende motto van de laatste zaal van de expositie in Palazzo Grassi luidt: 'De nieuwe ordening is de oude ordening.' Dat gold voor de jaren twintig. Maar het geldt ook voor nu, meent curator Dube.
Juist het voortbestaan van dezelfde, onopgeloste maatschappelijke problemen, zegt hij, verklaart de grote belangstelling voor het expressionisme.
Duits expressionisme: kunst en maatschappij 1909-1923, tot en met 11 januari dagelijks van 10 tot 19 uur in het Palazzo Grassi, Veneti. Toegang 13.000 lire, catalogus 65.000 lire.

Foto
	Brug over de Rijn bij Keulen van E.L. Kirchner.

