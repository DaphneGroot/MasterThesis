	Zelfs machtige lobby kan familie Gumus niet helpen
	Van onze verslaggever
Jeroen Trommelen

AMSTERDAM
Lobbyen is het enige wat de Turkse familie Gumus uit Amsterdam nog kan redden van uitzetting. De familie heeft machtige lobbyisten aan haar zijde. Burgemeester Patijn van Amsterdam gaat de zaak opnieuw bespreken met zijn partijgenoot staatssecretaris Schmitz van Justitie, liet hij dinsdag weten. En ook CDA-fractievoorzitter Spit van de Amsterdamse gemeenteraad heeft zijn Haagse collega's gevraagd zich in te zetten voor het Turkse echtpaar en hun kinderen.
Zeven jaar woont de familie inmiddels in Nederland, en al die tijd heeft vader Gumus eerlijk zijn geld verdiend als kleermaker. Toen hij in 1995 zijn illegale status wilde inruilen voor de legaliteit, kwam hij echter één jaar tekort. In plaats van de vereiste zes jaar kon hij slechts aantonen dat hij vijf jaar aaneengesloten in Nederland had gewerkt en premie had betaald.
De zaak heeft geleid tot publieke verontwaardiging. Op de Oscar Carréschool, waar twee zonen van Gumus onderwijs volgen, is een actiegroep opgericht. En ook buurtgenoten en politici namen het voor het gezin op.
Maar er zijn veel gevallen als deze, zo begint het door te dringen tot de politici, van wie sommigen twee jaar geleden juist hardop riepen om nog scherpere toelatingsregels. Begin 1995 struikelde staatssecretaris Schmitz bijna over de zesjarenregeling die Gumus nu dwarszit. Met name VVD en CDA vonden die regeling indertijd te soepel.
Intussen heeft zelfs de directeur van het Amsterdamse bevolkingsregister zich persoonlijk verdiept in de dossiers van het Turkse gezin en vergelijkbare andere gevallen. Soms ontbreekt het daarin alleen aan een stukje papier waaruit de aanwezigheid in Nederland blijkt.
In andere gevallen komt de illegaal veelal volgens de wet een korte periode arbeidsverleden tekort. Turken en Marokkanen kwamen vaak terecht in seizoensarbeid en hebben daarom niet één aaneengesloten periode kunnen werken.
Burgemeester Patijn wil een apart gesprek met Schmitz over de volgens hem inhumane effecten van de nieuwe wet, maar in het geval van Gumus lijken de wettelijke mogelijkheden uitgeput. Vorige week wees de rechtbank zijn laatste verzoek om een verblijfsvergunning af. Behalve lobbyen bij Schmitz of het indienen van een verzoek om clementie bij de koningin zijn er voor de familie geen mogelijkheden meer om in Nederland te mogen blijven.
Spelregels voor dat laatste 'wanhoopsberoep' bestaan echter nauwelijks, zeggen door de wol geverfde belangenbehartigers en actievoerders. Lobbyen heeft ook slechts een hoogst enkele keer resultaat. Geen enkel geval is voorspelbaar.
Rechtsgelijkheid is in laatste instantie niet meer aan de orde. De heftigheid van de publiciteit en persoonlijke voorkeuren van de staatssecretaris lijken uiteindelijk de doorslag te geven.
Volgens Schmitz gaat het bij gevallen als Gumus om 'een vat vol tegenstrijdigheden', zei ze een jaar geleden tegen Vrij Nederland. 'Zodra een vluchteling of een familie een gezicht krijgt, komen de solidariteitsgevoelens op. Dan krijg ik brieven van gemeentebesturen, scholen, kerken en individuen. Ze roepen altijd hetzelfde: staatssecretaris, dat ene gezin bij ons in het dorp is een uitzondering'
Niettemin leest Schmitz de dossiers van de zeer schrijnende gevallen vaak zelf, en laat ze de mappen soms enkele dagen op haar bureau liggen om de informatie te laten bezinken. Om vervolgens ('met pijn in het hart') toch meestal een negatieve beslissing te nemen.
Humanitaire uitzonderingen wil Schmitz eventueel maken voor gevluchte, gescheiden, Iraanse vrouwen met kleine kinderen, zo liet ze eind vorig jaar doorschemeren. Daarbij doelde ze met name op het geval van Narin Rapour en haar twee dochters, die in januari 1996 bijna op het vliegtuig naar Teheran werden gezet waar ze volgens de islamitische zeden rond echtscheiding in het gevang terecht zouden kunnen komen.
Volgens E. Peters van VluchtelingenWerk in Maastricht heeft de publiciteit er inderdaad toe geleid dat die zaak vooruit werd geschoven, maar daarmee is er nog geen oplossing. 'Schmitz heeft gevraagd om een individueel ambtsbericht bij Buitenlandse Zaken, om te horen wat de vrouw bij terugkeer in Iran zou kunnen overkomen. Sindsdien is er nauwelijks meer iets gebeurd. In september kwam er een flutberichtje dat volgens de advocaat niets voorstelde. Sindsdien is men aan het werk, maar het duurt schandalig lang.'
Heel soms vraagt Justitie om een beoordeling van Amnesty International om een 'nieuwe' beslissing over een gevoelige, persoonlijke kwestie te kunnen nemen. Volgens R. Bruin van Amnesty is dat één keer gebeurd.
'Dat betrof een publicitair geval, dat overigens nog steeds loopt. Het zou overigens niet nodig moeten zijn. Wanneer Justitie twijfelt over eerder genomen beslissingen, kan men zonder problemen een nieuw besluit nemen en een verblijfsvergunning verstrekken.'
De vraag of er kinderen in het spel zijn, speelt bij een humanitaire ingreep door de staatssecretaris kennelijk een rol. Anderhalf jaar geleden namen de gehele gemeentepolitiek en alle kerken in Steenwijk het op voor de toen 32-jarige Haticr Karakus, die er als tienjarig meisje was komen wonen, maar op haar zestiende tegen haar wil door haar vader in Turkije werd uitgehuwelijkt.
Zo snel mogelijk keerde ze terug, maar omdat ze langer dan negen maanden buiten Nederland was geweest, raakte ze haar verblijfsvergunning kwijt.
'In Steenwijk heeft iedereen, van links tot rechts, voor haar gepleit. Ook fracties in de Tweede Kamer hebben het voor haar opgenomen bij Schmitz, maar uiteindelijk is ze toch uitgezet', zegt een nog steeds teleurgestelde PvdA-fractievoorzitter L. Greven. Begrip heeft hij ook: 'Misschien haalt één van de twintig zaken het die op deze manier worden aangekaart. Er waren inderdaad geen kinderen in het spel. Dat schijnt uit te maken.'
Volgens F. Biesma van VluchtelingenWerk Nederland was het vroeger gemakkelijker om specifieke, schrijnende gevallen bij de immigratiedienst IND te bepleiten. Maar de dienst is groter, logger en bureaucratischer geworden, en ook nog eens geregionaliseerd.
Biesma: 'Men is nu heel bang geworden om een beslissing te nemen die ergens hogerop tot kritiek zou kunnen leiden.'

