	Rusland privatiseert dit jaar vijf bedrijven
	Van onze correspondent
Bert Lanting

MOSKOU
De Russische regering gaat dit jaar vijf grote staatsondernemingen privatiseren. Alleen al met de verkoop van het telecommunicatiebedrijf Svjazinvest hoopt de regering al zo'n anderhalf Ã  twee miljard gulden binnen te halen. Naast Svjazinvest, dat eigenlijk vorig jaar al verkocht zou worden, gaan dit jaar ook het staatsverzekeringsbedrijf Rosgosstrach, het olietransportbedrijf Transneft, de oliemaatschappij Onako en het bedrijf Roesski Dizel onder de hamer.
De regering heeft de opbrengst van de derde privatiseringsronde al voor een groot deel meegerekend in de begroting over 1997, die nog steeds definitief moet worden goedgekeurd door het parlement. Eind 1995 bereikte de regering een akkoord met de Italiaanse staatstelefoonmaatschappij STET over de verkoop van 25 procent van de aandelen in Svjazinvest, maar de transactie liep op het laatste moment spaak.
Een van de redenen voor de mislukte overname was de overwinning van de communistische partij bij de parlementsverkiezingen. Het ziet ernaar uit dat westerse investeerders nu meer vertrouwen hebben in het politieke klimaat in Rusland, ondanks de ziekte van Jeltsin. De afgelopen dagen zijn de koersen op de Russische beurs sterk gestegen.
Volgens Vladimir Bojko van Goskomimoesjstvo, het overheidsorgaan dat over de privatisering van staatsondernemingen gaat, is het de bedoeling Svjazinvest in delen te verkopen, omdat het moeilijk is een investeerder te vinden die kapitaalkrachtig genoeg is om het hele bedrijf over te nemen. Ook buitenlandse investeerders mogen meebieden voor de Svjazinvest-aandelen.
Het is nog niet helemaal duidelijk wie de privatisering zal begeleiden. Aanvankelijk zou de Rothschild-bank in Londen als adviseur optreden, maar naar verluidt heeft de regering de opdracht de veiling te organiseren nu verleend aan twee Russische banken: Most-bank en de Alfa-bank.

