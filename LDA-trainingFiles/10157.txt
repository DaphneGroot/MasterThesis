Kuinre.
Kuinre (Nedersaksisch: "De Kuunder") is een plaats in de gemeente Steenwijkerland in de Nederlandse provincie Overijssel.
Geschiedenis.
De oudste notities waarin sprake is van "Cuinder", dateren van ongeveer het jaar 1100. Kuinre was tot 1973 een zelfstandige gemeente en ging toen op in IJsselham. Sinds 2001 is het een onderdeel van Steenwijkerland. Aan de rand van Kuinre is het Kuinderbos te vinden. In Kuinre bevindt zich de voormalige Waag uit 1776 en de voormalige watertoren uit 1933 met de status van Rijksmonument.
De inwoners worden "Kuundersen" genoemd. Kuinre lag vroeger aan een riviertje dat door de Friezen Tsjonger werd genoemd, en door Stellingwervers "Kuunder".
Kuinre was een bescheiden vissers- en havenplaatsje, maar kwam door aanleg van de Noordoostpolder in 1942 op het droge te liggen. De polder werd voor een groot deel, in strijd met de Zuiderzeewet, direct aan het bestaande land (Overijssel) vastgelegd, zonder randmeer ertussen. Een beslissing waar men in verband met de gevolgen voor de waterhuishouding later spijt van kreeg. Het in de jaren 1990 gerenoveerde havenhoofd van Kuinre ligt op de provinciegrens, midden in het land, ongeveer een kilometer buiten de plaats.
De Kuinderburcht.
Eveneens in de weilanden en bossen vlak voor Kuinre in Overijssel liggen nu op het droge de gereconstrueerde overblijfselen van een zeerovernest, de eerste Kuinderburcht.
De Heren van Kuinre waren de ergste zeerovers van Noord Nederland, te vergelijken met roofridders als Zweder van Bentheim, Herbrun van Putten ('de gesel der Veluwe') en Zweder van Voorst. Hun kasteel lag op een uitermate strategische locatie ten opzichte van de Hanzeroutes naar het Oostzeegebied. Kooplieden uit onder ander Danzig (Gdansk) en Hamburg werden nogal eens opgebracht en voor losgeld op het slot te Kuinre vastgezet.
In 1396 vond een grote expeditie tegen de Friezen plaats met 404 ridders en hun gevolg. Graaf Albrecht van Holland versloeg de Friezen in de Slag bij Schoterzijl. De wapenschilden van deze ridders zijn overgeleverd via het Wapenboek Beyeren
Het Kuundersfeest.
Om de drie jaar viert Kuinre het "Kuunderfeest" in september. De eerste zaterdag van de maand september is hierin leidend. De dinsdag voor de eerste zaterdag van september word het startsein gegeven voor het Kuunderfeest. Elke straat in Kuinre wordt versierd, de 5 mooist versierde straten krijgen een geldprijs en de eerste prijs is voor drie jaar lang de 'mooiste buurt'. Op vrijdag is er een optocht die door heel Kuinre rijdt. Op zondag wordt het Kuundersfeest afgesloten op het Waagplein.
