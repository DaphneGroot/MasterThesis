Covellien.
Het mineraal covelliet of covellien is een koper-sulfide met de chemische formule CuS. Ook kan het wat ijzer bevatten.
Eigenschappen.
Het opake indigoblauwe of donkerdere mineraal heeft een hexagonaal kristalstelsel, met als ribben a = 379,2 pm en c = 1634 pm (ruimtegroep P63/mmc). De kristallen zijn plaatvormig, vanwege perfecte splijting langs het kristalvlak [0001]. De kleur is blauw. De streepkleur is loodgrijs, glimmend.
De structuur van covellien is vrij ingewikkeld. Een derde van de koper en zwavel atomen vormen een vlakke laag met een grafietstructuur (of juister: boornitride). Twee derde van de zwavel atomen vormen zwavelparen S2, zoals ook bekend uit de pyriet-structuur- die loodrecht op de vlakke laag staan met koper atomen daartussen. Covellien is een metallieke geleider. Elektronisch kan het het beste beschreven worden als Cu+3S-S22- met een gedelocaliseerd gat in de valentie band die voornamelijk zwavel karakter heeft.
Naam.
Het mineraal is genoemd naar de Italiaanse mineraloog Nicollo Covelli (1790 - 1829).
Koper- en zwavelerts.
Covelliet bestaat uit ongeveer 66,5% koper, waardoor het, als het in grote hoeveelheden wordt aangetroffen, een zeer kostbaar kopererts is. De resterende 33,5% bestaat vooral uit zwavel.
Voorkomen.
Het mineraal komt wijdverbreid voor in kopersulfide afzettingen. Het is een veel voorkomende omzetting van chalcopyriet (CuFeS2).
