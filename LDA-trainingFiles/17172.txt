Kindernet.
Kindernet (later voluit Nickelodeon Kindernet) was een Nederlandse televisiezender met kinderprogramma's. Het was de oudste commerciële zender van Nederland en was vroeger op plaatsen in Vlaanderen te zien. Kindernet ging van start op dinsdag 1 maart 1988, eerst vier dagen als proef, daarna met een eigen plek op de kabel. Die plek deelde het wel vaak met een andere zender, die verschilde per uitzendgebied. Eind 2004 stopten de uitzendingen.
Op 4 april 2011 maakte de zender een doorstart op het oude kanaal van TMF. De eigenaars waren Nickelodeon en Studio 100. Na de uitzending van 31 oktober 2013 stopte Kindernet opnieuw met zijn uitzendingen.
Geschiedenis.
Op 1 maart 1988 ging Kindernet van start. Tussen 06.00 uur 's ochtends en 15.00 uur 's middags zond de kinderzender uit met onder andere oude tekenfilms en herhalingen van de jeugdserie Bassie en Adriaan. Van 2 oktober 1995 tot 28 juni 1996 werd op het kanaal van Kindernet VTV uitgezonden. Op werkdagen van 9.30-11.00 uur kwamen dan programma's voor vrouwen. Een van de bekendste presentatrices van VTV en de oprichter van het kanaal was Léonie Sazias.
Kindernet was een zeer populaire zender. Uit cijfers van bureau Intomart blijkt dat in januari 1999 de zender tijdens de uitzendtijden (07.00 tot 12.00 uur) in de doelgroep 3- tot 12-jarigen marktleider was (44%), gevolgd door FOX Kids met een aandeel van 18% en Cartoon Network met 7%.
In januari 2000 ging Kindernet samenwerken met NET 5 en gingen ze samen een kanaal delen. Op 24 januari 2000 verhuisden de programma's van Kindernet naar de zender van Net 5. De naam werd vervolgens veranderd in KinderNet 5. Door deze samenwerking kon ook de uitzendtijd werden uitgebreid tot 15.00 uur. De zender moest toen concurreren met Cartoon Network, Fox Kids (later Jetix, nu Disney XD) en Z@ppelin.
Eind 2001 werd Kindernet overgenomen door MTV Networks Benelux. In 2002 kwam er een Nickelodeonblok, dat steeds meer zendtijd in beslag nam. In september 2002 ging de zender samenwerken met Veronica en gingen zij samen een kanaal delen, waardoor de uitzendingen konden worden uitgebreid tot 19.00 uur 's avonds. Na een dramatische start waarin zij vrijwel alle kijkers verloor, werd de zender in maart 2003 hernoemd naar Nickelodeon. Kindernet was toen nog wel tijdelijk de naam van een peuterblok in de ochtend, maar dat ging na een tijdje "Nick Jr." heten.
Uiteindelijk stopte Veronica op 14 juli 2003 met uitzenden en ging Nickelodeon de vrijgekomen uren opvullen. Hierdoor ontstond een 24-uursprogrammering. Via de satelliet was deze zender ondergebracht op de MTV-transponder en beschikbaar voor CanalDigitaal-abonnees. De kinderzender werd steeds populairder onder de doelgroep. Toch viel op 31 december 2004 (tijdelijk) het doek.
Op 4 april 2011 kwam Kindernet terug op televisie, als onderdeel van het Nickelodeon-portfolio (verder bestaande uit Nick Jr., TeenNick en de digitale kanalen Nick Hits, Nick Toons en Nick Jr.). De zender deelt het kanaal met Comedy Central: Kindernet zond tussen 06.00 en 15.00 uur uit, in de uren daarna was Comedy Central te zien. Sinds 1 oktober 2012 overhandigt Kindernet al om 09.00 uur 's ochtends haar zendtijd aan Comedy Central.
De kijkcijfers van Kindernet vielen al maanden tegen (onder andere door toenemende concurrentie van RTL Telekids van RTL 8), waarvan het tijdslot tussen 06.00 uur en 09.00 uur 's ochtends (met onder andere de tekenfilmserie Ratjetoe) echter de hoogscorende uitzondering was met regelmatig zelfs tientallen procenten aan marktaandeel, met een gemeten record van meer dan 70.000 kijkers constant tussen 06.00 en 07.00 uur, waarvan de hoge marktaandelen langzaam afbouwden tot aan 08.00 uur, waarna de 'gewone' kijkcijfers weer een beetje merkbaar werden. De zendtijdvermindering had onder andere tot gevolg dat er minder herhalingen te zien waren.
Kindernet zond het laatst uit op 31 oktober 2013. De vrijgekomen tijd wordt opgevuld door Comedy Central, dat daardoor 24 uur per dag uitzendt.
