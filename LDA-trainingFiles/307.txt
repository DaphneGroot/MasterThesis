	Diskettes van rechercheteam blijken slecht beveiligd
	
Van onze verslaggever
AMSTERDAM
De computerbestanden die vorige maand zijn gestolen van het landelijk rechercheteam (LRT) in Zeist blijken slecht beveiligd. De benodigde toegangscodes zaten op een handgeschreven briefje in dezelfde koffer als de draagbare computers die zijn meegenomen. De bestanden blijken vol feitelijke informatie en ongecontroleerde tips te staan, waarbij ook namen en adressen worden vermeld.

Het televisieprogramma Peter R. de Vries, misdaadverslaggever dat maandagavond werd uitgezonden, gaf een aantal gesprekken weer die medewerkers van het LRT het afgelopen jaar hebben voerden met informanten. Hoe De Vries de floppy's in handen heeft gekregen en of hiervoor is betaald, vermeldde hij niet. De informatie uit de bestanden klopte in enkele gevallen aantoonbaar niet.
Harde informatie op de bestanden bestaat uit de opdracht van het LRT tot het volgen van journalist E. Nordholt van De Telegraaf en het plaatsen van een camera bij een Amsterdamse zakenman via de vloer van de bovenbuurman. Deze buurman wordt met naam en toenaam genoemd.
De vakcentrale FNV wordt ook genoemd en gaat een schadeclaim van meer dan een ton indienen tegen RTL 4 en tegen De Vries. Ook dient de vakcentrale een klacht in bij de Raad voor de Journalistiek. De FNV vindt dat de journalist de vakcentrale heeft gebruikt om zijn kijkcijfers op te stuwen met een onwaar verhaal.

