Sjien Beet.
De Sjien Beet of Sjabak (Hebreeuws: שב"כ, letterlijk: Algemene Veiligheidsdienst) is een Israëlische veiligheidsdienst, die in 1948 werd opgericht. Sjien Beet houdt zich bezig met "contraspionage" en de "algemene interne veiligheid" in Israël en de bezette gebieden en beveiliging van Israëliërs in het algemeen. Tegenwoordig heet de dienst Sjabak, maar ook de naam Sjien Beet wordt nog steeds gebruikt.
De sjien en beet zijn acroniemen van Sherut Bitahon Klali (Hebreeuws: שירות ביטחון כללי), wat letterlijk Algemene Veiligheidsdienst betekent. De tegenwoordige benaming is Sjabak of GSS, de laatste afkorting is afgeleid van de officiële Engelstalige naam, "General Security Service". Het motto van Sjien Beet is "Magen VeLo Yera'e" wat betekent: "Verdedigers die niet gezien zullen worden". Het is een van de drie organisaties binnen de Israëlische geheime dienst, naast de Aman (de geheime dienst van het Israëlische defensieleger IDF) en de Mossad, de buitenlandse geheime dienst.
De Sjien Beet kwam in opspraak na de moord op de Israëlische minister-president Yitzhak Rabin, voor wiens beveiliging de dienst verantwoordelijk was. Het hoofd van de dienst trad toen af. Het was lange tijd gebruikelijk dat de hoogwaardigheidsbekleders in de dienst volkomen anoniem waren, maar dat is in de jaren negentig veranderd.
