	'We beefden van angst, alles was een zonde' FRANK MCCOURT BESCHRIJFT EEN BIJNA DICKENSIAANSE JEUGD
	DE ALINEA'S waarmee Frank McCourt De as van mijn moeder, zijn memoires over zijn jeugd in het Ierland van vlak voor en tijdens de Tweede Wereldoorlog, opent, zijn zeldzaam krachtig. Alles waar het in zijn jeugd om heeft gedraaid, wordt binnen het bestek van een pagina samengevat. De terugkeer van het verpauperde emigrantengezin van Amerika naar Ierland, de schrikbarende armoede in de verregende sloppenwijk van Limerick, de honger, het vuil, ziekte, dood en de pernicieuze invloed van de katholieke kerk. Bovendien zijn de stijl, de ironie en de vaart van die ene bladzijde toonaangevend voor het hele boek.
In elke bespreking worden vooral de humor van het boek en McCourts gebrek aan bitterheid geroemd, maar er is ook veel ironie. McCourt: 'Amerikanen kennen alleen humor. Ze hebben geen gevoel voor ironie. Ironie is Europees, het komt voort uit omstandigheden als oorlog, dat kennen ze niet.'
Lang geleden al had McCourt besloten dit boek te schrijven, maar het was niet zozeer een autobiografie die hem voor ogen stond, zijn doel was breder. 'Ik wilde die achterbuurt van Limerick beschrijven, ik wilde het gezicht van armoede laten zien, niet zozeer mijzelf, ook al bevat het boek natuurlijk mijn persoonlijke ervaringen.'
Voor de hedendaagse lezer lijkt het verhaal van McCourts jeugd zich in een veel dieper verleden af te spelen dan in feite het geval was. Het is hem soms te moede alsof De as van mijn moeder een schets geeft van de leefomstandigheden in de negentiende eeuw. 'Ja, dat is waar, het is Victoriaans, waarschijnlijk zou Charles Dickens zich volmaakt thuis gevoeld hebben in het Limerick waar ik opgegroeid ben; het verschilde niet erg van Londen in 1850. Ondanks de onafhankelijkheid waren we nog geen stap dichterbij welvaart of Verlichting gekomen.'
Het succes van zijn boek heeft McCourt zeer verbaasd. 'Nooit heb ik gedacht dat ik er enige erkenning voor zou krijgen, hooguit een recensie, een korte recensie in The New York Times of in een van de Ierse kranten, en vervolgens zou mijn naam weer tot onbekendheid vervallen. Het tegenovergestelde is gebeurd, het is overweldigend geworden.'
Wat is daarvoor de verklaring zijn en, meer in het algemeen, hoe komt het dat de belangstelling voor het autobiografische de laatste jaren zo sterk is toegenomen? 'We leven in een bekentenistijd, denk ik, in een meer psychoanalytische tijd. Tot nu toe zijn mensen meer genteresseerd geweest in autobiografien van beroemdheden, van Eisenhower tot Clark Gable; tegenwoordig zijn het de gewone mensen die hun verhaal vertellen.' Een tendens in de richting van democratisering? 'Ja, maar ik constateer ook alweer een verzet tegen memoires, een soort vermoeidheid die je ook wel kunt begrijpen.'
In De as van mijn moeder wordt erg veel aandacht besteed aan de macht en de dreiging van de katholieke kerk. Naast armoede, kou en honger is angst een van de voornaamste aspecten van ieders leven, maar vooral van dat van opgroeiende kinderen. 'De invloed van de katholieke kerk die wij ondergingen, was gruwelijk. De kerk was verstoken van enige tederheid, liefde, barmhartigheid of medeleven. Ze predikte dat wel, maar toonde er niets van. We groeiden op in de greep van de vrees, we beefden van angst, alles was een zonde. Dat hoorde je in elke preek weer: zonde, zonde, en nog eens zonde.
'Seks, Hollywood, dansen, alles verdoemden ze, en wanneer je dan zo'n zonde had begaan, kon je komen biechten: Kom tot ons en wij zullen je weer zuiver maken. Het was een ramp. De kerk in Ierland wordt gekenmerkt door een grimmige en bekrompen levensvisie. De enige ontsnapping was de drank. Dat was trouwens het enige waar ze zich niet tegen keerden, ze wisten dat dat hopeloos was.'
In de Nederlandse literatuur tref je heel wat verslagen aan van de beproevingen die mensen in hun jeugd door het protestantse geloof hebben ondergaan. Wat zouden de verschillen zijn tussen een katholieke en een protestantse opvoeding voor de vorming van de persoonlijkheid? 'Die zijn er niet, denk ik. De grimmigheid, die haat tegen het leven is nagenoeg hetzelfde, lees maar na bij Hawthorne of Melville. Toegegeven, het katholieke geloof kent de tussenfiguur van de priester en je kunt biechten en vergeving krijgen en dat is bij protestanten anders, maar zij hebben ook hun predikanten die hun op soortgelijke wijze de stuipen op het lijf joegen.'
Zijn er positieve invloeden van de kerk op de ontwikkeling van de Ierse cultuur? 'De enige waarde van het katholicisme is de architectuur die zij heeft voortgebracht, de muziek, de beeldhouwkunst, literatuur, maar dat is eigenlijk Europees. Het voornaamste is dat de kerk ons psychisch in de staat van rond 1400 hield, er was geen zelfanalyse, nooit werden we aangemoedigd vragen te stellen, er was sprake van volstrekte stilstand en niemand had het gevoel een vrij mens te zijn. Ze hebben nu iets van hun macht verloren maar nog niet veel.' Zou een deel van de aanhoudende macht van de kerk in Ierland toegeschreven moeten worden aan het feit dat daar het aanhangen van dat geloof ook als een soort revolutionaire daad tegen Engeland wordt gezien? 'Wellicht, maar niet omdat de kerk zelf ooit revolutionair was, of ooit ook maar iets gedaan heeft voor de nationale zaak.'
Natuurlijk moet je niet verder vragen dan het boek lang is, maar hoe is het moeder Angela en de drie broertjes vergaan nadat Frank in 1950 naar Amerika was teruggekeerd? 'Vanuit Amerika ben ik geld gaan sturen. Daardoor kregen ze het iets beter. Later werd ik opgeroepen door het leger en vulde het leger het bedrag aan dat ik stuurde. Ze kon in een beter huis gaan wonen, een huis met een badkamer en warm en koud stromend water. Er was kleding, voedsel. Mijn broers zijn later ook naar Amerika gekomen. Met mijn jongste broer is ze ons in New York komen opzoeken, ze zou drie weken blijven, maar bleef 21 jaar. Ze is in 1981 gestorven, maar heeft nooit gevonden waarnaar ze verlangde: een gezellig, gelukkig gezin. Zo is het leven niet geweest en zo is het in New York ook niet geworden.'
McCourt is al vergeleken met beroemde Ierse schrijvers als James Joyce en Sean O'Casey. Heeft het gewicht van de grote Ierse literaire traditie zwaar gewogen? 'Vroeger wel, toen ik dertig jaar geleden probeerde een boek te schrijven, werd ik erdoor verlamd. Ik kon mijn eigen stem niet vinden. Ik vind zelf niet dat ik tot de Ierse literaire traditie behoor. Ik ben geboren in Amerika, opgegroeid in Ierland en weer naar Amerika teruggegaan.
'Het boek is geschreven vanuit een Amerikaans bewustzijn. In mijn boek hoor ik echo's van Kurt Vonnegut en ik voel een duidelijke verwantschap met Samuel Beckett, met zijn gevoel over de wereld. Op een dag wandelde hij met een vriend in een park in Parijs en die vriend zei: Wat een prachtige dag is het vandaag, zo'n prachtige dag maakt het leven waard geleefd te worden. Waarop Beckett antwoordt: Zo ver zou ik niet willen gaan.'
Leonoor Broeder

Foto
	Frank McCourt FOTO BERT VERHOEFF - DE VOLKSKRANT

