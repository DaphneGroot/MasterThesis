	Secretaris Bakker van Raad van Kerken vindt tentenkamp voor uitgeprocedeerden een signaal    'Er worden mensen uitgezet waar dat niet kan'
	Van onze verslaggever
Jeroen Trommelen

AMERSFOORT
Dat de Raad van Kerken zich opwerpt als actiegroep, komt volgens Bakker door de druk vanuit de kerkelijke achterban. Zij krijgen de afgewezen vluchtelingen voor hun deur. 'Wij krijgen telefoontjes uit het hele land. Lokale kerkgemeenschappen hebben een probleem en willen weten wat ze ermee aan moeten. Veel kerkelijk vrijwilligers zijn betrokken bij asielcentra en de opvang van uitgeprocedeerde vluchtelingen. Er is in kerkelijke gemeenten grote kennis en betrokkenheid bij asielzoekers.'
- Er is een welles-nietes spel tussen u en staatssecretaris Schmitz over de vraag of betrokkenen niet uitzetbaar zijn, of zich onttrekken aan hun uitzetting.
Bakker: 'In de tenten zit een aantal Chinezen. Zij kunnen niet terug, omdat ze niet door China worden geaccepteerd. Er is een Bihari bij, die noch door Pakistan noch door Bangladesh wordt toegelaten. En er zijn Palestijnen die niet terug kunnen naar gebieden onder PLO-bestuur, omdat Isral daarvoor toestemming moet geven en dat niet doet. Niemand kan dus weg.'
- Ook niet naar een ander land? Soms bestaat die mogelijkheid volgens Justitie wel.
'Ik ken niet alle details uit de dossiers. Waar het ons om gaat, is het afgeven van een signaal dat er in Nederland mensen zijn die uitgezet zouden moeten worden - waarover we zelf geen oordeel hebben - waar dat feitelijk niet kan. Het is ook heel anders dan het verlenen van kerkasiel. Dat is vaak bedoeld is om tijd te winnen om nog eens naar de zaak te kijken.'
- En hoe reageert de achterban van de raad op een actie die nogal nadrukkelijk gericht is op de publiciteit?
'In de raad is er consensus over. Op de laatste vergadering is het ter sprake geweest en er was grote eensgezindheid over dit punt. De lokale kerken in het noorden staan er ook achter, hoewel er ook wel mensen zullen zijn die niet voor dit middel kiezen. Het gaat overigens nadrukkelijk om een getermineerd tentenkamp. Het is een korte actie om aandacht te vragen voor een probleem waarvoor het ons tot voor kort niet gelukt is aandacht te vragen. Liefst nog korter dan een paar weken.'
- U zet zich af tegen de politiek.
'Dat zoeken we niet nadrukkelijk op, maar we moeten wat. Zo'n tijdelijke actie is dan een van de middelen. Vorig jaar december hebben we staatssecretaris Schmitz al geschreven dat we een gesprek met haar wilden. Vorige week bleek uit een interview met de Volkskrant dat ze dat ook graag zou willen, maar er zijn negen maanden voorbij en we hebben geen brief of telefoontje van Schmitz gehad. Ook niet na dat interview.'
- De staatssecretaris is gerriteerd. Ze vindt dat u haar eerst had moeten bellen.
'Ik denk niet dat kerken eerst de desbetreffende bewindslieden moeten inlichten voordat ze actie voeren. Toen we de ''arme kant van Nederland'' deden, hebben we ook niet eerst minister Melkert ingeseind. Ik betreur het dat ze gerriteerd is geraakt, en ik hoop dat ze het gesprek dat we heel graag met haar willen ook met ons aangaat.'
- Bent u niet een beetje bang dat de staatssecretaris straks met een stapel dossiers komt waaruit blijkt dat uw uitgeprocedeerden gewoon niet willen meewerken?
'Nee. Maar zelfs al zouden ze niet meewerken, dan heb je nog een maatschappelijk probleem. Je kunt het als samenleving toch niet hebben dat mensen zonder enige vorm van bestaan moeten leven? Daar moet je iets aan doen.'
- Ook wanneer het de verantwoordelijkheid van de afgewezen asielzoeker zelf zou zijn?
'Dat is een dilemma. De raad zegt niet dat iedereen een verblijfsvergunning moet krijgen. We willen ook niet op de stoel van Schmitz zitten. Het gaat nu om gevallen van mensen die wel willen en niet kunnen. Over grensgevallen moeten we in gesprek raken en zien of mensen zo begeleid kunnen worden dat er een voor alle partijen acceptabele oplossing komt. Je moet het probleem in elk geval niet afwentelen op de meest kwetsbaren.'

Foto
	I. Bakker FOTO STIJN RADEMAKER

