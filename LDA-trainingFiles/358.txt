	Evangelische Hogeschool komt 150 mille tekort
	ANP
AMERSFOORT
De Evangelische Hogeschool in Amersfoort moet dit cursusjaar rekening houden met een tekort van 150 duizend gulden op de begroting van ruim 1,7 miljoen. Dat heeft penningmeester J. Plante bevestigd. Vandaag viert de orthodox-protestantse school haar twintigjarig bestaan.
Directeur R. Plattèl 'ontkent noch bevestigt' de hoogte van het gat in de begroting. 'Er kan nog van alles met de inkomsten en uitgaven gebeuren. Maar bij een ongewijzigde giftenstroom ziet het er niet echt rooskleurig uit.'
Het tekort is ontstaan doordat de giften van de ongeveer twintigduizend 'vrienden' die de ongesubsidieerde school telt, achterblijven bij de verwachtingen. Bovendien betalen de 145 studenten van het zogenoemde basisjaar slechts vijfhonderd gulden collegegeld. Dat relatief lage bedrag was volgens Plattèl bedoeld als 'lage drempel'.
Het bestuur hoopt het tekort op te vangen door de collegegelden voor het komend studiejaar naar achttienhonderd gulden te verhogen, wat nog steeds minder is dan het gebruikelijke collegegeld. Op 7 maart begint de school met een extra fondswervingsactie.


