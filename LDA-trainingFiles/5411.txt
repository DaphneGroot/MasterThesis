Wilhelmus.
Het "Wilhelmus" is sinds 1932 officieel het Nederlandse volkslied. Het lied bestaat echter al sinds de 16e eeuw en wordt beschouwd als het oudste volkslied ter wereld. Het is inhoudelijk geschreven als een lied dat Willem van Oranje gezongen zou kunnen hebben, alhoewel er geen enkel bewijs is dat hij het daadwerkelijk gezongen heeft. Het Wilhelmus weerspiegelt Willem van Oranjes tweestrijd inzake de opstand in de Nederlanden. Enerzijds probeert hij trouw te zijn aan de Spaanse koning, anderzijds is hij boven alles trouw aan zijn geweten, dat hem voorschrijft God en het Nederlandse volk te dienen.
Opbouw.
Het lied bestaat uit vijftien coupletten, die een acrostichon vormen: de eerste letters van de coupletten vormen de naam "Willem van Nassov". De v is hierin als Romeinse letter een u en de coupletten die destijds met een s begonnen, hebben in hedendaags Nederlands een z als beginletter.
Het "Wilhelmus" is daarnaast een complex chiasme, waarbij de 15 stanza's inhoudelijk gekruist zijn zodat de 1ste met de 15de, de 2de met de 14de etc gekruist zijn, zodat de 8ste stanza centraal komt te staan, waarin de essentie van het Wilhelmus geopenbaard wordt: de vergelijking tussen Willem van Oranje en de Bijbelse koning David, die beiden een koninkrijk toekomen.
Ontstaan.
Marnix van Sint-Aldegonde draagt het "Wilhelmus" voor aan Willem van Oranje, door Jacob Spoel
Melodie.
De melodie is afkomstig van het spotlied "O la folle entreprise du prince de Condé", dat werd gezongen tijdens het beleg van de stad Chartres door de hugenoten in 1568. De eerste optekening die bekend is, stamt uit 1574. Later (tot en met het heden) werd het lied gezongen op een iets andere melodie. Deze melodie is aangetroffen in het in 1626 gedrukte "Nederlandtsche Gedenck-clanck" van Adriaen Valerius.
Tekst.
De herkomst van de tekst is niet met zekerheid bekend. Hierover bestaan verschillende theorieën. Het "Wilhelmus" is een geuzenlied en de meeste teksten van geuzenliederen waren anoniem, omdat op het maken van opstandige liederen destijds de doodstraf stond. De tekst wordt vaak toegeschreven aan Filips van Marnix van Sint-Aldegonde, maar concrete bronnen hiervoor ontbreken. In een scriptie van historica Gudrun Dekker-Schwichow (Rijksuniversiteit Groningen) uit 2008 wordt Marnix' auteurschap bevestigd op basis van muzikale en tekstuele parallellen van drie andere liederen van zijn hand. Marnix was dichter en een intimus van prins Willem. Hij had gestudeerd bij Calvijn in Genève en het "Wilhelmus" draagt daarvan de sporen. De oudste aanwijsbare vermelding van het lied dateert uit de periode van het beleg van Haarlem en Dekker-Schwichow vermoedt dat het is ontstaan in december 1572. Volgens een andere theorie is de tekst door een onbekend gebleven dichter geschreven en daarna door Marnix bewerkt. Ook wordt Coornhert wel als auteur genoemd. In 2016 kwam uit nieuw stylometrisch onderzoek Petrus Datheen naar voren als mogelijke schrijver van de tekst van het "Wilhelmus".
Wat betreft de datum staat wel vast dat de tekst geschreven is na mei 1568, omdat de tocht langs de Maas in het lied vermeld wordt, en waarschijnlijk vóór april 1572, omdat de verovering van Den Briel niet bekend lijkt in het lied.
Geschiedenis.
Oudste publicatie van het "Wilhelmus" uit de jaren 1570
"Wilhelmus" door Adrianus Valerius in "Nederlandtsche Gedenck-Clanck", 1626
Het "Wilhelmus" werd pas in 1932 het officiële volkslied en vervangt sindsdien "Wien Neêrlands bloed" dat tot dan toe als volkslied dienst had gedaan. Er kan dus niet gezegd worden dat het "Wilhelmus" het oudste officiële volkslied is, omdat andere volksliederen al geruime tijd daarvoor die status hadden, ook al is het het oudste lied dat die status heeft verkregen. Als onofficieel volkslied heeft het echter wél een oude status: het werd de eeuwen door bij allerlei gelegenheden graag door het volk gezongen.
De oorspronkelijk zeer eenvoudige melodie werd in 1626 van melismatiek (klankbuigingen) voorzien, genoteerd door de Veerse schepen Adriaen Valerius in zijn met een aantal liederen "geïllustreerde" geschiedschrijving "Nederlandtsche Gedenck-Clanck".
Er was echter in navolging van andere grote Europese landen behoefte aan een nationaal volkslied en er werden prijsvragen uitgeschreven. Er werd een groot aantal teksten bedacht voor het "Wilhelmus", maar geen die aansloeg. Uiteindelijk werd niet het "Wilhelmus", maar het lied "Wien Neêrlands bloed" van dichter Hendrik Tollens gekozen in 1817. Zijn melodie werd echter afgekeurd en het was Johann Wilhelm Wilms die uiteindelijk de muziek mocht leveren, waarbij er overigens sterke aanwijzingen waren dat Wilms zichzelf heeft bevoordeeld en de muziek van een andere ingezonden versie ("Wij leven vrij, wij leven blij" van advocaat J. Brand) heeft gebruikt en iets heeft aangepast. De tekst van Tollens werd omwille van haar 'deftigheid' geen groot succes onder de bevolking, maar wist het toch vol te houden tot 1932. De reden hiervoor was onder andere dat het "Wilhelmus" als 'te protestants' werd beoordeeld door het katholieke zuiden.
Door dit lied was het "Wilhelmus" plots helemaal uit de gratie bij de katholieken en het zou nog tot de jaren 80 duren alvorens het tij weer wat zou keren. De Tachtigers moesten bijvoorbeeld niets van Tollens' werk hebben en veegden de vloer aan met zijn dichtsels. Ook was er in die tijd weer een hernieuwde belangstelling voor de 'roemrijke daden' uit het verleden ontstaan, wat gunstig was voor het "Wilhelmus". De heruitgave van Valerius' "Nederlandtsche Gedenck-clanck" uit 1626 door theoloog A.D. Loman (sr) in 1871 vormde de opmaat voor een hernieuwde belangstelling voor het "Wilhelmus". Deze heruitgave bevatte onder andere het "Wilhelmus" met de oorspronkelijke melodieën en pianobegeleiding. De Oostenrijkse componist Eduard Kremser bewerkte het "Wilhelmus" en andere Valeriusliederen tot de cyclus "Sechs Altniederländische Volkslieder" die in 1877 in première ging in Wenen en zes Valeriusliederen bevatte, die hij aan elkaar had herschreven tot een romantisch-heroïstisch programma, dat aldaar zeer goed werd ontvangen. Niet alleen muziekcriticus Eduard Hanslick was er van onder de indruk, ook de Duitse keizer Wilhelm II zelf was lyrisch na het horen van het stuk in 1893. Hij had de oorspronkelijke versie van Valerius twee jaar eerder al gehoord tijdens een staatsbezoek aan Nederland en na het horen van Kremsers bewerking gaf hij bevel om de liederen van Valerius (waaronder het "Wilhelmus") te onderwijzen op verschillende gymnasia in zijn Rijk. Kremsers bewerking kreeg ook in Nederland veel waardering, al konden velen er niet uit opmaken dat het hier om oorspronkelijk Nederlandse muziek ging; de Romanticistische inslag had van de vrolijke soldatenmars een plechtig geheel gemaakt. Prinses Wilhelmina was ook gecharmeerd van het stuk en toen zij de troon besteeg in 1898 werd (voor zover bekend) niet "Wien Neêrlands bloed" gespeeld, maar buiten werd "De Prinsenmars" gespeeld en binnen Kremsers versie van het "Wilhelmus".
Johan W. Enschedé poogde om de oude versie van 1568 weer aangenomen te krijgen in plaats van de bewerkte versie van Valerius, hetgeen ertoe leidde dat in 1909 drie versies werden voorgelegd aan koningin Wilhelmina tijdens een tuinfeest op Paleis Het Loo; de Prinsenmars 'nieuwe stijl' (een herbewerking die in 1855 was ingesteld), de Kremserbewerking van Valerius en de versie van 1568. Wilhelmina was echter nog steeds gecharmeerd van Kremsers Romanticistische bewerking, die immers ook op haar inauguratie werd gespeeld. De uiteindelijke instelling van het "Wilhelmus" als volkslied was echter een gevolg van de verwarring onder met name afgevaardigden van Nederland in het buitenland. Deze leidde er uiteindelijk toe dat de Romantische versie van Kremser op 10 mei 1932 door de ministerraad werd ingesteld als nieuw volkslied.
Tegenwoordig.
Van het "Wilhelmus" wordt meestal het eerste couplet gezongen, soms gevolgd door het zesde, dat in de Tweede Wereldoorlog erg populair was. Het "Wilhelmus" is het Nederlandse volkslied sinds 10 mei 1932. Tot dan was het lied "Wien Neêrlands bloed" het volkslied, maar de jonge koningin Wilhelmina had al bij haar inhuldiging in 1898 haar voorkeur voor het "Wilhelmus" te kennen gegeven. In de voorbereiding naar haar 25-jarig regeringsjubileum werd dit officieel vastgelegd door de Nederlandse regering.
Het lied is ook bekend in Vlaanderen. Daar is het soms te horen op een cantus en bij bijeenkomsten van orangistische en Groot- dan wel Heel-Nederlandse groeperingen. Zowel op het jaarlijkse Vlaams Nationaal Zangfeest als op de IJzerbedevaart wordt op het einde, vlak voor het zingen van de Vlaamse hymne "De Vlaamse Leeuw", de zesde strofe van het "Wilhelmus" gezongen als symbool van de culturele band tussen Vlaanderen en Nederland.
Over het gebruik van het "Wilhelmus" ontstond in juni 2004 een politieke en maatschappelijke discussie, toen bekend werd dat sinds 1986 het "Wilhelmus" bij staatsaangelegenheden alleen gespeeld wordt bij aanwezigheid van een lid van het Koninklijk Huis. Koningin Beatrix zou de rechten op het "Wilhelmus" hebben opgeëist en niet toestaan dat het "Wilhelmus" buiten haar aanwezigheid zou worden gespeeld. Dit werd door de Rijksvoorlichtingsdienst ontkend. Wel werd bevestigd dat sinds 1986 het protocol voorschrijft dat bij ontvangst van buitenlandse gasten door ministers buiten aanwezigheid van leden van het Koninklijk Huis, niet het "Wilhelmus" wordt gespeeld, maar de "Mars van de jonge Prins van Friesland".
