	Bergkamp wijst Arsenal de weg naar vierde ronde in FA Cup
Dennis Bergkamp heeft Arsenal woensdgavond de weg gewezen naar de vierde ronde van het toernooi om de FA Cup tegen Leeds United of Crystal Palace. De Nederlandse international maakte vlak na rust de fraaie openingstreffer in de replay tegen Sunderland. Middenvelder Hughes bepaalde de eindstand op 2-0 door met een snoekduik een voorzet van Merson in te koppen.
Alan Shearer onthaalde de nieuwe coach Kenny Dalglish bij Newcastle United met de winnende treffer in het bekerduel tegen Charlton Athletic. De Londense club boog pas in de verlenging. Shearer zorgde daarin na tien minuten uit een vrije trap voor 2-1.
Paul Gascoigne redde een punt voor zijn Schotse werkgever Glasgow Rangers. De Engelse international maakte dertien minuten voor tijd gelijk in de competitiewedstrijd tegen Kilmarnock. De laaggeklasseerde thuisclub had voor ruim 16.000 toeschouwers vlak na rust een voorsprong genomen door een treffer van Colin McKee.
Rangers vergrootte door het teleurstellende gelijkspel de voorsprong op stadgenoot en enige rivaal Celtic tot negen punten. De regerend kampioen heeft wel een wedstrijd meer gespeeld.
Real Madrid bereikte met de nodige moeite de vierde ronde van het Spaanse bekertoernooi. De 'Koninklijke' won met 2-0 van het taaie Valladolid door late doelpunten van Mijatovic en invaller Raul. De ploeg van Clarence Seedorf had thuis met 2-1 gewonnen en werd gisteren af en toe in verlegenheid gebracht door Valladolid, een van de verrassingen in de Spaanse competitie.
De schopstoel van Benito Floro, de coach van Sporting Gijon, en die van zijn collega Victor Esparrago, Zaragoza, raakten verder uit balans door uitschakeling in de beker. Zaragoza miste talloze kansen en verloor uiteindelijk met 1-0 van Racing Santander. Gijon kwam voor eigen publiek tegen Espanyol niet verder dan 2-2. In Barcelona had Espanyol met 4-1 gewonnen.
Espanyol speelde voor het eerst onder de nieuwe trainer Vicente Miera, die vijftien jaar geleden al eens hoofdcoach was van de tweede club uit de Catalaanse hoofdstad. Pepe Carcelen had eerder deze week wegens de slechte resultaten in de competitie ontslag genomen.

