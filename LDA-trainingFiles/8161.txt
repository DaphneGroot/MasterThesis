Durrës (stad).
Durrës (; bepaalde vorm: "Durrësi"; Grieks: Δυρράχιο, "Dyrrachio"; Italiaans: "Durazzo"; Latijn: "Dyrrhachium"; Turks: "Dıraç") is een stad (Albanees: "bashki") aan de Centraal-Albanese Adriatische Zeekust. De stad is de hoofdplaats van het district Durrës en van de gelijknamige prefectuur, en is met 115.550 inwoners (2011) de tweede stad van het land. Durrës is daarnaast Albaniës belangrijkste havenstad en spoorwegknooppunt. De gemeente is 33 kilometer westelijk van de hoofdstad Tirana gelegen, en omvat behalve de stad zelf geen andere woonkernen.
Durrës heeft een lange geschiedenis: ze werd beheerst door Grieken (Epidamnos) en Romeinen ("Dyrrhachium") en later door Noormannen, Venetianen, Turken en Italianen. De laatsten noemen de stad "Durazzo" en onder die naam is Durrës gedurende een groot deel van de 20e eeuw bekend gebleven. In 1912 werd het de eerste hoofdstad van het onafhankelijke Albanië.
Geschiedenis.
Durrës kwam in de 8e eeuw onder Byzantijns bewind; in de 14e eeuw kwamen de Venetianen. In 1500 arriveerden de Ottomanen, die de stad vervolgens gedurende meer dan 400 jaar beheersten.
Op 15 juni 1914 sneuvelde bij de verdediging van de stad Durrës tijdens de Eerste Wereldoorlog overste Lodewijk Thomson. Hij was de tweede man van een Nederlandse vredesmissie in Albanië. In 1915 annexeerden de Italianen de stad, die ondertussen al de naam Durrës had gekregen. Een jaar later kwamen de Oostenrijkers aan de poorten en viel de stad al snel in hun handen. Vanwege luchtaanvallen van de geallieerden kwam de stad weer snel in handen van de Italianen. In 1918 werd de stad weer onderdeel van Albanië en tussen dat jaar en 1920 zelfs tijdelijk de hoofdstad van het land. Tijdens de Tweede Wereldoorlog werd de stad door Benito Mussolini gebruikt als springplank voor het Balkanschiereiland. In 1940 werd de stad flink beschadigd toen de Italianen de Grieken weg wilden houden.
Internationale betrekkingen.
In Durrës is een Belgisch ereconsulaat gevestigd. In de onmiddellijke omgeving van de stad onderhouden ook Bosnië en Herzegovina en Turkije elk een ereconsulaat.
Vervoer.
Er zijn regelmatige veerdiensten tussen Durrës en de Italiaanse steden Ancona (driemaal per week), Bari (dagelijks) en Triëst (viermaal per week), evenals een treinverbinding met Tirana. De luchthaven van Tirana ligt op een uurtje rijden van Durrës.
De haven van Durrës is de grootste haven van het land. In 2009 werd er 3,122 miljard ton aan goederen overgeslagen.
Sport.
Voetbalclub KS Teuta Durrës speelt in het seizoen 2014-2015 in de Kategoria Superiore, de hoogste nationale klasse in Albanië. De vereniging heeft haar thuisbasis in het Stadiumi Niko Dovani, dat plaats biedt aan 13.000 toeschouwers.
