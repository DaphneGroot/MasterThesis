	Medewerkers GVB verdacht van corruptie
	Van onze verslaggever
AMSTERDAM
Medewerkers van het Gemeentevervoerbedrijf (GVB) in Amsterdam worden verdacht van fraude en corruptie. Ambtenaren van de afdeling metro zouden zich door aannemers en leveranciers hebben laten betalen en fêteren in ruil voor opdrachten. Dat is aan het licht gekomen door een FIOD-onderzoek.

De Fiscale Inlichtingen- en Opsporingsdienst ontdekte de fraude en corruptie tijdens het doorlichten van de boeken van bedrijven die van de corruptiepraktijken bij het GVB hebben geprofiteerd. De FIOD kwam bedragen tegen die duidden op financiële gunsten aan GVB-medewerkers.
Woordvoerder K. Wilting van de Amsterdamse politie spreekt van 'het meenemen van spullen van het GVB en het accepteren van gunsten van derden'.
Maar volgens het dagblad Het Parool, dat donderdag melding maakte van het onderzoek bij het Amsterdamse vervoersbedrijf, gaat het om heel wat meer. Zo zouden GVB-ambtenaren onderling een administratief netwerk hebben opgebouwd waarmee de fraude in de boeken kon worden afgedekt. Bovendien zou het in totaal om een bedrag van meerdere miljoenen gaan.
Politiewoordvoerder Wilting wil zich daar niet over uitlaten. 'Die miljoenen wil ik niet bevestigen', zegt hij. Hij laat wel weten dat inmiddels niet alleen GVB-mensen door de politie zijn gehoord maar ook medewerkers van leveranciers van het overheidsbedrijf.
Al lang is bekend dat de administratieve en financiële bedrijfsvoering van het GVB als chaotisch kan worden bestempeld. Het was een van de grote minpunten van het bedrijf die vorig jaar zijn gesignaleerd door crisismanager M. de Jong. Hij zette in opdracht van het Amsterdamse gemeentebestuur de problemen op een rij waarmee het GVB worstelt.
De verantwoordelijke wethouder van de gemeente Amsterdam, G. ter Horst, is enige dagen geleden op de hoogte gesteld van het politieonderzoek bij het GVB.
Zij ziet vooralsnog geen recht streeks verband tussen de slechte administratieve bedrijfsvoering en de mogelijkheid te sjoemelen met de administratie om corruptie te verdoezelen.
Wel zal het Amsterdamse college van B en W nu haast gaan maken met de instelling van een centraal meldpunt voor fraude en corruptie. Daartoe was al besloten naar aanleiding van corruptiegevallen bij onder meer de Amsterdamse Sociale Dienst, het stadsdeel Zuidoost, de gemeentelijke afdeling Stedelijk Beheer, de dienst die gaat over de taxi-regelingen en het gemeentelijk woningbedrijf.
'Het gaat om de verplichting dit soort dingen centraal te melden', zegt de woordvoerder van wethouder Ter Horst.
'In Amsterdam wordt per jaar zeven miljard uitgegeven door gemeentelijke diensten. En twintigduizend ambtenaren gaan daarover. Dus bestaat de kans dat er dingen misgaan. De Amsterdamse overheid beseft dat het nodig is meer greep te krijgen op wat er met die miljarden gebeurt. De instelling van het centrale meldpunt kan ertoe bijdragen die zaken beter in de klauw te krijgen.'

