 PAYS-BAS PROPERTY BLIJFT OPTIMISTISCH. 
 AMSTERDAM, 20 aug (Reuter) - Pays-Bas Property Fund NV handhaaft haar eerder dit jaar gegeven prognose dat over heel 1996 een aanzienlijk hogere netto winst wordt verwacht dan de 10,9 miljoen gulden over 1995. 
 In maart zei financieel directeur Bert Verhelst van het vastgoedfonds voor dit jaar een winstgroei van 40 a 50 procent te verwachten. 
 In de eerste helft van dit jaar kwam de netto winst, ofwel het directe beleggingsresultaat, op 8,2 miljoen gulden vergeleken met 3,9 miljoen in het eerste halfjaar van 1995. 
 De halfjaarwinst per aandeel verdubbelde tot 0,22 gulden. 
 De netto huuropbrengsten stegen in deze periode met 30 procent tot 18,7 miljoen gulden. Dit was volgens het fonds vooral het gevolg van uitbreiding van de portefeuille met zes objecten maar ook de leegstand nam in lichte mate af. 
 Hoewel de bedrijfslasten iets hoger waren dan vorig jaar bleven de totale lasten op ongeveer hetzelfde niveau, vooral als gevolg van de lagere interestlasten. 
 Ter financiering van aankopen werden 1,67 miljoen nieuwe aandelen uitgegeven en bij de grootaandeelhouder geplaatst voor 10 miljoen gulden. Het totaal aantal geplaatste aandelen kwam hierdoor op 37,78 miljoen stuks. De vastgoedportefeuille had toen een omvang van 473,2 miljoen gulden. 
 In de loop van het tweede kwartaal bereikte Pays-Bas Property Fund overeenstemming over de verkoop voor in totaal 12,2 miljoen gulden van vijf objecten die niet aan de criteria van het fonds voldeden. Ook werd een kantoorgebouw gekocht in Amsterdam Zuid-Oost voor 8,5 miljoen gulden. Dit werd betaald uit de beschikbare liquiditeiten, aldus de fondsdirectie. 
 (c) Reuters Limited 1996. 
