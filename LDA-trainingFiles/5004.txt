	Schaatsers hebben weinig trek meer in lange tochten
	Van onze verslaggever
John Volkers

AVENHORN
Zelfs een erkend natuurmens als Henk Angenent is vatbaar voor een koutje. De Elfstedenvorst bleef gisteren met een keelontsteking weg van de USA-marathon, een honderd-kilometerwedstrijd uit het natuurijsklassement. Slechts zeventien A-rijders meldden zich voor de neo-klassieker op het traject Ursem-Schermerhorn-Avenhorn.

De benen en ruggen van de lange-afstandsspecialisten doen nog altijd pijn van de tweehonderd schaatskilometers langs elf Friese steden. Angenent was getroffen door het huldigingsvirus. Hulzebosch is herstellende van zijn teleurstelling over de tweede plaats. Stam en Van Benthem gaven ook de voorkeur aan recupereren.
Uit de befaamde kopgroep van de Blikvaart waren slechts de trouwe Kleine en de taaie Verduin aanwezig in Noord-Holland. Verduin, natuurijskampioen en titelverdediger in de USA-rit, probeerde het, maar moest, net als een dag eerder in Eernewoude, halverwege afhaken.
Niemand had hem er in Friesland over gehoord, maar de Noord-Hollander was op het donkere Slotermeer tegen een stuk hout geschaatst en had daarbij de knie verdraaid. 'Die kan nu beter een week niet rijden', meende zijn vader die in het marathoncircuit de microfoon hanteert. Het karakter van de jonge Verduin staat in elk geval vast. Verduin senior: 'Bert klaagt niet gauw.'
Het past allemaal in de rare seizoensopbouw op het natuurijs. Met hoogstens 250 wedstrijdkilometers in de benen (Holland-Venetië, NK en Maasland) moesten de cracks in de Elfstedentocht al 'pieken'. Alle wedstrijden na de tocht hebben vervolgens last van het mindere belang, de lagere interesse en de aangeslagen staat van het peloton.
In Avenhorn was René Ruitenberg de fitste, in elk geval de snelste in een eindsprint waarin hij met een schaatslengte nog zo'n frisse collega, Eernewoude-winnaar Pieterse, versloeg. Met het incasseren van de winstpremie van veertienhonderd gulden deed de Oldebroeker zijn bijnaam 'Duitenberg' eer aan. 'Ik heb een paar dagen rust genomen. Mijn masseur heeft goed werk gedaan. Donderdag rijd ik de Veluwemeertocht.'
Zelfs een pure natuurijsman als Rob van Meggelen, gisteren als vluchter tot de laatste bocht in kansrijk positie, neemt vandaag een dagje rust. De kalender is zo overvol (Noorderrondrit, Veluwemeer, Oldamt, Rottemeren, Amstelmeer, Noordwesthoek, Driedaagse Ankeveen) dat de voor donderdag aangekondigde Noord-Holland-wedstrijd, 200 kilometer rond Oterleek, gisteren in allerijl van de kalender werd afgevoerd. Geen A-rijder had zich laten strikken, ondanks de vette premies.
De grote afstanden schrikken de gepijnigde rijders af. De Rottemeren-marathon is voor zaterdag met de helft ingekort. De originele Noorder Rondrit, 161 kilometer bikkelen in Noord-Groningen, is eerder afschrikwekkend dan uitdagend. Nog geen tien A-rijders hadden zich gisteravond gemeld.
De beperkte interesse heeft ook met een nieuw verschijnsel te maken: startgelden. In Baflo, hoofdprijs twee mille, wordt geen startpremie betaald. In België krijgen bij de race op de Damsvaart de vedetten tot 25 duizend francs (1250 gulden) vooruitbetaald.
Elfstedenwinnaar Angenent zal zich ondanks een pijnlijke keel in Vlaanderen melden.

