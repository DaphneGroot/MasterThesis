IJsvogels.
IJsvogels (Alcedinidae) zijn een familie van vrij kleine tot middelgrote, vaak prachtig gekleurde vogels uit de orde scharrelaarvogels. De familie telt meer dan 90 soorten.
Leefwijze.
Zij vangen meestal vis door op een overhangende tak boven een riviertje te zitten en dan bliksemsnel het water in te duiken.
In de tropen komen ook soorten ijsvogels voor die niet leven van vis, maar van reptielen of grote insecten. Deze soorten zijn niet gebonden aan open water en kunnen in droge gebieden voorkomen.
Verspreiding en leefgebied.
In Europa komt enkel de vrij algemene ijsvogel ("Alcedo atthis") voor. In het West-Palearctisch gebied komen ook nog de Bonte ijsvogel ("Ceryle rudis") en de Smyrna-ijsvogel ("Halcyon smyrnensis") voor in het Midden-Oosten.
Tot de ijsvogel-familie behoren ook de vlagstaartijsvogels ("Tanysiptera"), die uitsluitend op Nieuw-Guinea en omringende eilanden voorkomen en het noorden van Australië. Deze vogels komen in uiterlijk overeen met de gewone ijsvogels, maar hebben sterk verlengde staartveren.
Op het Australische continent komen de kookaburra's voor, grote ijsvogelsoorten die voornamelijk leven van insecten en reptielen. De bekendste daarvan is de gewone kookaburra ("Dacelo novaeguineae"), een van de meest karakteristieke vogels van Australië.
