	Bij RTL 4 is Volendam de hemel op aarde
	Special: Jantje Smit. RTL 4.
De stem van Jos Bergenhenegouwen, de voice-over van RTL 4, meldt het nog maar eens: 'Interviews geven doet Jantje niet. De elfjarige mag van de arbeidsinspectie maar twaalf keer per jaar werken.'
Arbeidsinspectie? Daar maalt Holland Media House (HMH) niet om. De producent is een leverancier van amorele televisie. 'De voormalige crimineel' A. Olivier maakte voor HMH Heer Oliviers Wereld, en ex-drugsdealer Steve Brown staat op de loonlijst als presentator van Zware jongens.
Wie met dergelijke lieden zaken doet, neemt de wetgever niet al te serieus. Wil RTL 4 een special over de elfjarige zanger Jantje Smit? Dan krijgt RTL 4 een special over de elfjarige zanger Jantje Smit - arbeidsinspectie of niet.
RTL 4 leek zaterdag op een themakanaal van de VVV. In Nederland Muziekland mochten, als gebruikelijk, Nederlandse sterren Hollandse hits playbacken. In Moppentoppers gaf Ron Brandsteder een demonstratie van typisch Hollandse humor. Showtime leerde de kijker dat de Nederlandse musical in het algemeen, en Joe, de nieuwe musical van Endemol in het bijzonder, tot de wereldtop behoren.
De climax van wat in pr-kringen een stukje Holland-promotie heet, was de special over Jantje Smit. Bollenvelden trokken aan de ogen voorbij. Kotters trotseerden de golven. Een molen zwaaide uitbundig.
Temidden van deze plaatjes uit de folder Holland, country of tulips wandelde Jantje Smit, het gouden keeltje uit Volendam. Jantje kocht bloemen voor zijn moeder.
Hij tuurde met opa naar de einder. En zong vanaf een vuurtoren een lied over een vader die niet terugkeerde van de zee.
Om de arbeidsinspectie niet te veel te tarten, kwam Jantje slechts enkele minuten aan het woord. Zijn ontdekker, BZN-zanger Jan Keizer, trapte een balletje met de kleine held, en stelde intussen vragen over Jantjes toekomst ('Je hebt je hit in het Duits ingezongen?') en Jantjes muzikale voorkeur ('Je hoeft niet BZN te zeggen, hoor').
Jantje Smit, Nederlands boegbeeld van gezond chauvinisme, heeft het altijd in zich gehad, vertelde oma, in klederdracht gestoken. De rest van de familie beaamde dit, al wenste vader een kanttekening te maken. 'Jantje mag niet optreden. We komen nergens', zei hij, en je zag hem denken: de roem wordt duur betaald.
Daarna gleed de lens van de camera langs het water, en schonk zodoende de kijker een vergezicht over het IJsselmeer.
Wat zich thuis, in de huiskamer, opdrong was een citaat van Nicolaas Beets: 'Dank allen God en weest verblijd. Omdat gij Nederlanders zijt.' Vervolgens meldde Conrad Busken Huet zich. Hij schreef over de Hollanders in 1867: 'Eerst een dutje. Dan elkander wijs gemaakt, dat geen ander volk ondernemender is dan zij. Dan weder een dutje.'
Ronald Ockhuysen

Foto
	Jantje Smit, met zangeres Marga Bult en BZN. FOTO KIPPA

