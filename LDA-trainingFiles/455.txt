	Nederlands kalf blijkt niet besmet met BSE
	ANP
DEN HAAG
Het vorige week woensdag opgespoorde Nederlandse kalf dat familie zou zijn van het Duitse BSE-kalf Cindy, leed niet aan de gekkekoeienziekte. Dat blijkt uit het onderzoek dat het instituut voor diergezondheid ID-DLO in Lelystad de afgelopen dagen op het beest heeft verricht, aldus het ministerie van Landbouw gisteren.
Het dier was een nakomeling van de moederkoe die ook het Duitse beest Cindy zou hebben voortgebracht. Het dier, van het Galloway-ras, stond op het bedrijf van een Limburgse veehandelaar.
Over de verwantschap van de moederkoe met de BSE-nakomeling - de moederkoe is vorig jaar al geslacht - is de afgelopen tijd veel twijfel gerezen. Momenteel loopt er nog een genetisch onderzoek naar de eventuele familieband.
Onderzoekers van ID-DLO hebben de afgelopen dagen de hersenen van het Nederlandse kalf onderzocht op BSE-symptomen. Ze hebben volgens het ministerie geen aanwijzingen gevonden dat het dier die ziekte onder de leden had. Mede op basis van deze uitkomst is het 'vrij zeker' dat ook de moederkoe, waarvan het vlees vorig jaar als gewoon rundvlees is verkocht, vrij was van de gekkekoeienziekte. 'Deze uitkomst ondersteunt onze veronderstelling dat het moederdier geen BSE had', aldus het ministerie.
Het ministerie wees er eerder al op dat de moederkoe in totaal drie maal is gekeurd en dat ook daarbij geen BSE-symptomen aan het licht zijn gekomen. Ook de relatief lange levensduur van de moederkoe na de geboorte van het BSE-kalf in 1992 zou een besmetting onwaarschijnlijk maken.
Overigens is absolute zekerheid over de BSE-loosheid van het moederdier niet te geven, want daarvoor is sectie op de hersenen nodig en die zijn er niet meer.
Het onderzoeksinstituut in Lelystad is nog bezig met het BSE-onderzoek bij elf andere, nog levende runderen uit de kudde waartoe de moederkoe en het nu onderzochte kalf behoorden. Ook de drie nakomelingen van deze dieren moeten nog worden onderzocht. De rest van de kudde van indertijd 42 beesten is vorig jaar al geslacht en gewoon verwerkt.

