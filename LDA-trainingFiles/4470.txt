	DE ROMANS VAN P.A. DAUM HERDRUKT Schrijverstalent ontluikt dankzij Indi
	WAT ZOU Justus van Maurik hebben geschreven als hij geen sigarenfabrikant aan het Rokin in Amsterdam was gebleven, maar een carrire in Indi had gezocht?
Rare vraag misschien, die je ook kunt omdraaien tot een andere rare vraag: wat zou er literair van P.A. Daum terecht zijn gekomen als hij in 1878 niet toevallig tweede redacteur van een krant in Semarang was geworden, maar in Nederland z'n klerkenloopbaan bij de Maatschappij tot Exploitatie van Staatsspoorwegen had afgemaakt?
Laten we met de laatste beginnen. Volgend jaar is hij honderd jaar dood, en als het goed is zullen op die sterfdag (14 september om precies te zijn) de tien romans die hij in tien jaar tijd schreef onder het pseudoniem Maurits, in drie delen Verzamelde Romans zijn herdrukt. Het lijkt me niet erg waarschijnlijk dat Van Maurik zes jaar later - hij overleed in 1904 - op dezelfde manier zal worden herdacht.
Van de eerste 26 jaar van Daums leven weten we weinig tot niets, zelfs niet of hij eigenlijk wel lager onderwijs heeft genoten. Over z'n jeugd als kind van een ongehuwde moeder - een schandmerk in die dagen - heeft hij zich nooit uitgelaten. Hij trouwde op z'n twintigste, met een even oud meisje dat veertien dagen later beviel van een dochter. Als loteling ontsnapte hij aan de mobilisatie van juli 1870 (Frans-Duitse oorlog!), en z'n eerste geld moet hij dus verdiend hebben bij het spoor.
En hij schreef. Later, toen hij zich echt schrijver durfde noemen, zou hij in misprijzen op de prille productie terugkijken. In 1883 gispte hij in Het Indisch Vaderland, waarvan hij inmiddels hoofdredacteur was geworden, de inferieure kwaliteit van het gemiddelde Nederlandse proza. 'Niemand', verzekerde hij, 'ziet dat beter dan hij die, gelijk ik, een tiental jaren geleden mir nichts dir nichts novelletjes uit de mouw schudde. Ik heb er honorarium voor genoten, en ze zijn uitgegeven, ze zijn zelfs vertaald; ze hebben dienst gedaan om scheurkalenders samen te stellen, en God weet tot welke doeleinden nog meer.'
Ik ken ze niet, maar zelfs Daums biograaf en trouwe 'bezorger' Gerard Termorshuizen, die weinig kwaad van 'm wil horen, moet schoorvoetend toegeven dat het niet veel zaaks was.
Maar kennelijk was er een markt voor, en de verhaaltjes hielpen de auteur niet alleen uit de armoe, maar ook uit de ambtenarendoem. Waarschijnlijk via de gerenommeerde uitgever D.A. Thieme kreeg Daum - bewezen gouden pennetje tenslotte - een betrekking bij Het Vaderland dat toen, in 1876, nog pas zeven jaar bestond. Hij moet naar tevredenheid van directie en hoofdredactie z'n werk hebben gedaan. Eind 1878 werd hem via z'n bazen een baan aangeboden bij De Locomotief, een kleine maar gezaghebbende krant die op midden-Java het lijfblad was van vooral Nederlandse planters. De eigenaar kondigde hem bij de lezers aan als iemand 'die als redacteur van Het Vaderland een zeldzaam goeden naam verwierf'.
Onvoorstelbaar is nog altijd de hoeveelheid tekst waaraan Daum gedurende twintig Indische jaren - eerst in Semarang, later in Batavia - z'n vingers blauw moet hebben geschreven. Als alle Indische redacteuren moest hij z'n kranten goeddeels in z'n eentje vol krijgen, en daar kwamen vanaf 1883 dan ook nog de boeken bij, elk jaar een nieuw; hij is in al die tijd ook maar n keer, heel kort, met verlof in Holland geweest.
Of hij welbewust een plaats in de Nederlandse letterkunde heeft gezocht, is niet helemaal duidelijk. Bij z'n vroege dood (hij werd nog geen vijftig) leek hij zich een bescheiden plekje te hebben verworven - hoogtepunt: de aanvankelijke erkenning door Van Deyssel, die hem 'een Nederlandse Daudet' noemde - maar zodra z'n productie was gestopt, raakte hij ook weer vergeten.
Vooral Rob Nieuwenhuys heeft het beeld opgeroepen van een man die, wars van literaire aanstelleritis, z'n romans schreef zoals hij z'n hoofdartikelen schreef: allemaal kopij, dus allemaal bestemd voor de vergankelijkheid. Daar staat tegenover dat hij zich in kritieken en polemieken nadrukkelijk weerde aan het literaire front van zijn dagen, dat hij met de nodige strijdvaardigheid het naturalisme  la Emile Zola propageerde, en dat hij z'n eerste roman vooraf liet gaan door een nogal parmantig voorwoordje, waarin hij zijn 'afkeer van de conventionele kostschoolliteratuur' formuleerde.
Dat lijkt allemaal te wijzen op een sterke behoefte zich wel degelijk als letterkundige te profileren.
Zonder resultaat dus voorlopig.
Tot Daum in de jaren dertig ineens wordt 'herontdekt'. Eerst op een formele manier door Gerard Brom die hem de 'canonisatie' gunt als het om het totaal van de Nederlands-Indische letteren gaat - maar al gauw in een veel algemenere zin door Du Perron en Ter Braak. Voor die twee is de schrijver Maurits na de vergeten Willem Paap, de vergeten Nescio en de verkeerd geschatte Elsschot, de zoveelste revelatie van 'schrijvers van het gezond verstand' - en logisch natuurlijk. In hun pleidooi tegen de 'vorm' en v¢¢r de 'vent' won Daum het in z'n zakelijke, onversierde eenvoud met glans van alle vertegenwoordigers van 'Tachtig' - met uitzondering alleen van Couperus, met wie hij ook in n adem werd genoemd.
Terecht?
Honderd jaar na dato stellen we vast dat Daum in z'n weloverwogen breuk met de woordkunstigheid die toen de literaire mode was, z'n tijd behoorlijk vooruit is geweest - niet alleen wat de stijl, maar vooral ook wat de structuur van zijn verhalen betreft. De essentie van het naturalisme was voor hem niet de realistische schildering waarop Van Deyssel (en na hem nog een hele generatie 'sensitivisten') vastliep, maar de montage van gebeurtenissen en omstandigheden waarin zijn personages verstrikt raakten. Dat is in de roman tot en met Hermans, Grass en Kundera modern gebleven en dat is inderdaad wat Couperus' Kleine zielen leesbaar en invoelbaar heeft gehouden.
Waar had Daum het vandaan?
Bij gebrek aan biografische gegevens weten we niet waar, en hoe, en met welke specifieke begaafdheden (behalve dat hij goed kon schrijven) hij zijn literaire bagage allengs heeft verzameld - behalve dan dat hij Zola las en bewonderde. Maar dat deed Van Deyssel ook, dus het lezen en bewonderen van het Franse voorbeeld was niet per se een garantie voor modern schrijverschap.
Ik denk dat Indi er veel, zo niet alles mee te maken heeft gehad: de reusachtige cultuurbreuk waaraan de 26-jarige schrijver van scheurkalendernovelletjes werd blootgesteld, toen hij eenmaal uit het kleine, aangeharkte Nederland was verhuisd naar de zeker toen nog bovenal op geld, macht, carrirejacht, roddels, 'toestanden', haat, nijd en concurrentie ingestelde kolonie in de tropen.
Het heeft trouwens ook nog even geduurd voor hij z'n eerste roman (Uit de suiker in de tabak) lanceerde, en toen meteen ook niet meer van ophouden wist. Het thema van die eersteling zou dat van de volgende negen blijven: de ondergang van de typische koloniaal in de hybride samenleving waar een handjevol blanken zich - in voortdurende afgunst jegens mekaar - overeind moet houden in een in alle opzichten vreemd klimaat. Couperiaanse 'stille krachten' spelen in de romans (op Goena-goena na) nauwelijks een rol: de helden gaan niet ten onder aan de 'inlander', maar aan zichzelf en elkaar.
Het schrijverstalent van Maurits, kortom, is ontluikt dankzij Indi - en voorzover de meeste van zijn boeken als literaire voorbeelden toch weer behoorlijk achterhaald zijn door slordigheid, drakerigheid en haast (hij schreef ze als feuilletons, en zal zichzelf nooit de tijd hebben kunnen gunnen nog eens een nachtje over een aflevering te slapen), zijn ze stuk voor stuk genadeloze analyses gebleven van een toenmalige werkelijkheid: documentaires als het ware.
Zo kwam ik op de vraag naar wat er met Justus van Maurik zou zijn gebeurd als die naar Indi was verhuisd - en zo raar is die vraag ook weer niet, want de twee waren niet alleen generatiegenoten en elk betrekkelijke buitenstaanders ten opzichte van het literaire 'establishment', ze hadden bovendien in hun realisme veel gemeenschappelijk, en ze hadden grote waardering voor elkaars werk. V¢¢r hij z'n eigen feuilletonist werd, heeft Daum zowel in het Indisch Vaderland als in het Bataviaasch Nieuwsblad plaats ingeruimd voor Van Mauriks schetsen, en in 1896 hebben ze mekaar tijdens een (succesvolle) voorleestournee van Van Maurik door Java ook persoonlijk leren kennen.
Van Mauriks 'volks'-miniatuurtjes zijn altijd Hollands, en meer speciaal Amsterdams gebleven van orintatie - maar ze onderscheiden zich, net als de verhalen van Maurits, door een simpele, onmodieuze en ongemanireerde observatiescherpte. Ze schoten misschien in termen van 'compositie' tekort, maar je weet maar niet hoeveel meer hij had kunnen waarnemen als hij z'n halve leven tussen de planters, de ingenieurs, de KNIL-militairen en de gouvernementsambtenaren had geleefd.
Voor wie er oog en oor voor had, moet Indi een literaire zegen zijn geweest.
Deel I van Daums Verzamelde romans is verschenen: naast Uit de suiker in de tabak kunnen we ook de weinig heldhaftige wederwaardigheden volgen van Kees van den Broek, in Hoe hij raad van Indi werd. Algeheel tekstbezorger Gerard Termorshuizen was ook de eindredacteur van een aardig, begeleidend boekje onder de titel Rondom Daum.

P. A. Daum: Verzamelde romans I.
Nijgh & Van Ditmar; 659 pagina's;  80,- ( 69,90 bij intekening).
ISBN 90 3881423 2.
Gerard Termorshuizen (redactie): Rondom Daum.
Nijgh & Van Ditmar; 136 pagina's;  24,90.
ISBN 90 388 7421 9.

Foto
	P.A. Daum

