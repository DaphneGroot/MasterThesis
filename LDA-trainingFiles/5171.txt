	Von Grünigen verbaast zichzelf op Sloveense piste
Dat wereldbekerhouder Michael von Grünigen op de lastige Podkoren piste in Kranjska Gora zo oppermachtig zou zijn, had hij zelf nooit kunnen dromen. De Zwitser hield in de reuzenslalom de nummer twee, Oostenrijker Siegfried Voglreiter, 1,64 seconden achter zich. In een sport waar hondersten van een seconde de doorslag kunnen geven, is zo'n verschil alleszeggend.
De Noor Kjetil-André Aamodt eindigde als derde. Von Grünigen leidt het klassement om de Wereldcup reuzenslalom met een voorsprong van 100 punten op Hans Knaus. Hiermee lijkt hij hard op weg naar prolongatie van zijn titel.
Von Grünigen leidde al na de eerste manche en ook de tweede manche voltooide hij op een bijna perfecte wijze. De lastige piste op de Podkoren was Von Grünigen met zijn elegante en soepele stijl op het lijf geschreven. Hij kreeg voor zijn tweede seizoenszege 40 duizend gulden.
'Ik was verbaasd over hoe sterk ik vandaag naar beneden ging', zo verklaarde Von Grünigen na afloop. 'Ik had niet gedacht dat de marge met de anderen zo groot zou zijn. Het was wel een lastige en hobbelige piste en die condities zijn altijd behoorlijk in mijn voordeel.'
Voor de 27-jarige Von Grünigen ging met de overwinning van gisteren een vurige wens in vervulling. 'Als je kijkt naar het gouden boek van ski-overwinningen zul je zien dat alle grote namen zoals die van Ingemar Stenmark, hier in Kranjska Gora gewonnen hebben. Ik ben er erg trots op dat mijn naam nu ook op die lijst staat.'
Alberto Tomba stelde in het Sloveense ski-oord zijn meegereisde fans teleur. Na zijn eerste optreden in de slalom van Madonna di Campiglio deed de Italiaanse matador voor het eerst dit seizoen mee aan een reuzenslalom. In de eerste manche werd hij nog zevende, maar in de tweede manche ging Tomba onderuit. Dit was voor de Italiaanse megaster een fikse tegenvaller omdat hij minstens in de Top-5 wilde eindigen.
Behalve Von Grünigen heeft ook Pernilla Wiberg het ski-jaar 1997 overtuigend ingezet. De Zweedse won zaterdag de Wereldbekerslalom in het Sloveense Maribor.
Wiberg heeft nu zestien overwinningen in het Wereldbekercircuit op haar naam staan. In het algemeen klassement voor de World Cup vergrootte de Zweedse skister haar voorsprong op de Duitse winnares van het vorig jaar, Katja Seizinger, tot 155 punten.
Dit seizoen was Wiberg eerder succesvol in Lake Louise (reuzenslalom) en Semmering (slalom). Drie keer werd ze tweede, eenmaal derde. 'Ik denk nog niet aan de Wereldbeker', zei de skister uit Norrköping. 'Na de WK van februari komt dat pas weer in mijn gedachten.' De Zweedse geeft de toon aan als drievoudig wereldkampioene en tweevoudig winnaar op de Olympische Spelen.
Met de beste tijd in de eerste manche liet Wiberg zich door de sneeuwval op de piste niet van haar stuk brengen. Ook in de tweede run suisde ze als snelste naar beneden. Haar totaaltijd was 1.44,55. De tweede plaats was voor de Sloveense Urska Hrovat (1.45,32), derde werd de Italiaanse Lara Magoni (1.46,46). Seizinger kwam niet verder dan de negende plaats.

