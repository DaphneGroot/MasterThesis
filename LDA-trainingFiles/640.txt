	Riante ontslagregeling Haarlemse gemeentesecretaris is niet uniek; 'Meer wachtgeld mag, minder niet'
	Van onze verslaggever
HAARLEM
De regeling die het college van
B en W van Haarlem is overeengekomen met de ontslagen gemeentesecretaris E. Blitz, is niet uniek. Maar om te zeggen dat het normaal is, gaat beleidsmedewerker arbeidszaken G. Heetman van de Vereniging van Nederlandse Gemeenten te ver.
Woensdag werd bekend dat B en W 2,4 miljoen gulden moet reserveren om Blitz (52) tot haar pensioen hetzelfde loon te betalen als het laatst verdiende salaris. De komende jaren krijgt ze ook de reguliere salarisverhogingen. Het verlies aan pensioenopbouw valt buiten dit bedrag. Daarvoor zijn naar schatting enige tonnen extra nodig, het precieze bedrag moet nog worden uitgerekend. De gemeenteraad beslist eind januari over deze regeling.
Heetman houdt zich op de vlakte of dit ethisch door de beugel kan. Het beeld ontstaat dat slecht functionerende ambtenaren met een riante regeling vertrekken en tot hun pensioen niets meer hoeven te doen met behoud van salaris en de periodieke verhogingen daarvan.
Maar zo simpel is het niet, zegt Heetman. Elke ambtenaar heeft bij ontslag recht op wachtgeld, tenzij er zoiets als fraude in het spel is. Bij ontslag mag met de werkgever worden onderhandeld om het wachtgeld aan te vullen. 'Meer mag', zegt Heetman. 'Minder niet.'
De hoogte van het wachtgeld is afhankelijk van de duur van het dienstverband en de leeftijd. Meestal is het een paar maanden 90 procent van het salaris, dan 80 en na ongeveer een jaar krijgt de betrokkene 70 procent tot het einde van het dienstverband. De wachtgelder moet solliciteren naar ander werk. De inkomsten worden in mindering gebracht.
Het bijzondere in Haarlem is dat de gemeente niet heeft geprobeerd Blitz oneervol te ontslaan. Dan hoeft geen wachtgeld te worden betaald. De indruk bestaat immers dat de gemeentesecretaris niet naar behoren heeft gefunctioneerd. Het in de arm genomen managementsbureau Boer en Croon schetste een weinig vleiend beeld.

H. Heijting, interim-manager van dat bureau, noemde Blitz in haar rapportage iemand met een onproductieve stijl van leidinggeven. 'Ze hakte eerst met de botte bijl en meende dan een basis te hebben gevonden om constructief verder te werken. Zo gaat dat natuurlijk niet', zei een ge√Ønterviewde tegen de interim-manager.
Bovendien kende ze haar plaats niet. Ze nam standpunten in als was ze politica. De relatie tussen Blitz en de wethouders was slecht. Ze is in 1991 onder de toenmalige burgemeester Schmitz begonnen. Daarvoor werkte ze als directeur bij het grondbedrijf in Den Haag, waar ze tot vreugde van iedereen opstapte.
Deze kwalificaties zijn onvoldoende voor oneervol ontslag. Er moet een dossier liggen waarin het falen van de gemeentesecretaris is omschreven met voorvallen van haar slechte functioneren. 'En dat is er niet', erkent wethouder C. Mooij, verantwoordelijk voor personeelszaken. 'Zo'n dossier is over topambtenaren niet makkelijk samen te stellen. Wij hebben de afweging gemaakt en besloten dat deze regeling het beste is. Maar ik ben er zelf niet gelukkig mee. Procederen bij het ambtenarengerecht heeft echter geen zin en zal de zaak jaren rekken.'
De positie van Blitz was zelfs zo sterk dat ze meer dan het minimum eruit wist te slepen. Haar wachtgeld wordt tot 100 procent aangevuld. Hiervoor voert de wethouder aan dat de fouten niet alleen door haar waren gemaakt, maar dat ook de gemeente het een en ander valt aan te rekenen.

Mooij hoopt dat topambtenaren in de toekomst niet meer onder het ambtenarenreglement vallen. 'Ze moeten een contract krijgen dat eenvoudig is te verbreken bij problemen. Ze lopen dan meer risico, dus vind ik het logisch dat er een hoger salaris tegenover staat.' De gemeentesecretaris verdient nu ongeveer anderhalve ton.
De schade voor de gemeente valt mee als Blitz ergens anders aan de slag komt. De gemeente moet toezien dat ze voldoende haar best doet om een nieuwe baan te vinden. Maar wethouder Mooij erkent echter dat de kans daarop niet bijster groot is.

