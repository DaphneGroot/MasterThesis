	Noodklok voor bedrijfseconomie
	HET IS geen geseling, geen afstraffing, geen pak rammel. Het zijn slechts de feiten over de toestand in de bedrijfseconomie op de Nederlandse faculteiten. 'Bedrijfseconomie is het zorgenkind van de economische wetenschap. In de praktijk is de universitaire bedrijfseconomie ondergeschikt aan het werk van consultants. En de wetenschappelijke prestaties zijn nihil.'
Als dit slechts feiten zijn, dan lijkt het verstandig om uit de buurt te blijven als Arnoud Boot, hoogleraar financiering aan de Universiteit van Amsterdam, overgaat tot oordelen.
Met Kees Cools (van de Boston Consulting Group) richt Boot zich deze week in ESB tot zijn beroepsgenoten. Zij hekelen de praktische en wetenschappelijke irrelevantie van de Nederlandse bedrijfseconomie. En analyseren de oorzaken.
Nederland kweekt, ten eerste, geen onderzoekers, want er bestaat hier geen postdoctorale opleiding bedrijfseconomie. Nederland koestert zijn (algemene) beleidseconomen, ook als het onderwerp - marktwerking - bedrijfseconomisch is. Er is een 'wildgroei aan bijzonder hoogleraren', die de plaatsen van wetenschappelijk ingestelde bedrijfseconomen bezet houden. En de accountants domineren de bedrijfseconomie; ze verzorgen prima opleidingen, daar niet van, maar ze zijn 'niet op zoek naar verklaring en voorspelling van economisch gedrag'.
Eigenlijk zitten er simpelweg teveel mensen op verkeerde stoelen.
Dat juist Boot (37) de bedrijfskat de bel aanbindt, is logisch - achteraf gezien. Hij studeerde in 1983 af in Tilburg in zowel de bedrijfseconomie als de algemene economie. 'Ik vond bedrijfseconomie interessanter, maar de algemene economie wetenschappelijker. Dat kwam door de onderzoeksmethoden: de technieken van de econometrie.'
In Amerika werd het interessante met het wetenschappelijke gecombineerd en dus toog Boot naar Indiana om drie jaar later met een Ph.D. (doctorsbul) op zak terug te keren. ABN bood emplooi, maar academische Amerika bleef trekken. 'Ik ben op goed geluk naar het congres van de American Economic Association gegaan. Daar werven alle universiteiten jonge academici. Het is de jaarmarkt voor academisch talent.'
Bij de prestigieuze J.J. Kellogg Graduate School of Management bouwde Boot zijn naam op. Vanaf begin jaren negentig toont het in Academia onvermijdelijke cv publikaties in de American Economic Review, de Economic Journal, de Journal of Finance - toptijdschriften.
En dus werd hij in 1993, op de rijpe leeftijd van 33 jaar, gevraagd om in Nederland de bedrijfseconomie weer op poten te komen zetten. 'Maastricht, Tilburg en Amsterdam zagen in dat verandering nodig was. Rick van der Ploeg haalde me over om voor Amsterdam te kiezen.'
De keuze voor Nederland was rationeel - 'de marginale opbrengst van een langer verblijf in de VS was gering', zegt hij in dat typische economentaaltje - , maar ook emotioneel: 'Ik wilde voorkomen dat mijn dochtertje van twee zou opgroeien als Amerikaanse.'
Boot deed waarvoor hij gekomen was. In vier jaar tijd is de Amsterdamse sectie financiering, die zich bezighoudt met banken, financile markten, overnames en faillissementen, drastisch veranderd. 'Sommige academici zijn tevreden met hun eigen winkeltje. Ik wil iets opbouwen.' Boot vroeg en kreeg ruimte om vers bloed te halen op de Amerikaanse veemarkt waarop hij ooit zijn eigen diensten aanbood. 'In januari mag ik er weer een paar gaan halen', zegt hij verlekkerd.
Goede buitenlanders kunnen helpen bij het scholen van nieuwe generaties bedrijfseconomen. Boot wil hiertoe een onderzoekersopleiding opzetten: 'Geld dat nu verkwist wordt met interdisciplinair onderzoek moet hierin worden genvesteerd.' Voor het vlottrekken van de gehele Nederlandse bedrijfseconomie is dit echter niet genoeg. Het personeelsbeleid moet om.
Ten eerste moet er onderscheid komen tussen 'de echte wetenschappelijke staf en de pseudo-wetenschappers van buiten'. Bovendien moet de universitaire hirarchie op Amerikaanse leest worden geschoeid. Jong academisch talent moet kunnen doorgroeien naar het professoraat; het verstarrende systeem met 'leerstoelhouders', waarin het professoraat is gekoppeld aan een leeropdracht, moet verdwijnen.
Het lijkt zinnig, maar zuinig. Wat te doen met de mensen die nu het praktisch en wetenschappelijk irrelevante werk doen?
Boot aarzelt. 'Door je te veel uit te laten over hoe je moet reorganiseren, maak je een reorganisatie onmogelijk', weet hij. Bovendien 'leveren velen een nuttige bijdrage' aan de hoge onderwijslast; en doen hiermee 'waarvoor ze ooit zijn aangenomen'. Waarvan akte.
'Maar die mensen zitten in een positie waarin zij nooit hadden mogen zitten. Toen er nog groei was, is er niet gereorganiseerd. Dat was fout. Ruimte scheppen betekent nu: hardere maatregelen nemen.'
Omscholen is een optie: 'Stuur mensen maar een jaar naar de VS.'
En ja, voor de goede zaak, uiteindelijk ook ontslag. 'Er is een te grote huiver onder bestuurders. Hun rekensom, dat als je wachtgeld moet betalen, je mensen beter aan het werk kunt houden, klopt niet. Niemand zoekt een andere baan als je hem er niet eerst uitgooit.'
In Boots toekomst is een vaste universitaire betrekking een zeldzaamheid; velen vallen af. 'Vergelijk het met een accountantskantoor: wie geen partner wordt, vertrekt.'

Foto
	Arnoud Boot: 'Ik wil iets opbouwen.'FOTO ROGIER MAASKANT

