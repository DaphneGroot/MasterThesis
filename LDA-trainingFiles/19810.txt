Nine Inch Nails.
Nine Inch Nails (ook wel afgekort als NIÐ˜) is een industrial rockband uit Cleveland in de Verenigde Staten, opgericht in 1988.
De oprichter, Trent Reznor, is voorman en creatief brein achter de muziek en de uitgebrachte albums. Hij werkt in de studio dikwijls alleen; bij live-optredens wordt hij vergezeld door een complete band die regelmatig van samenstelling wijzigt.
De meeste uitgaven van Nine Inch Nails hebben een zogenaamd 'halo-nummer', en zijn zo identificeerbaar in chronologische volgorde. Wereldwijd verkocht de band meer dan 20 miljoen albums.
Geschiedenis.
Het eerste album "Pretty hate machine" (1989) bevatte de singles "Head like a hole" (dat een hit werd in de Verenigde Staten), "Down in it" en "Sin".
De tweede belangrijke plaat "The downward spiral" (1994) is een conceptalbum en een gevolg van Reznors depressie, vol boosheid, naargeestige teksten en verwijzingen naar sadomasochisme. De bijbehorende video voor het agressieve "Closer" haalde MTV niet ongecensureerd.
Het nummer "Hurt" werd later in 2003 akoestisch gecoverd door Johnny Cash, die kort daarna overleed.
Trent Reznor componeerde na het succes van deze albums de muziek voor het computerspel Quake, werkte aan diverse soundtracks voor films, zoals "Natural Born Killers" en "Lost Highway" en deed productiewerk voor onder andere Marilyn Manson en David Bowie, met wie hij samen "I am Afraid of Americans" maakte.
Het uitkomen van het derde album, "The Fragile" (1999) duurde daardoor even, maar het resultaat was wel een dubbelaar. Singles ervan werden "Starfuckers Inc.", "The Day The World Went Away", "Into The Void" en "We're in this together".
In 2003 bracht Nine Inch Nails een live-verzamelaar uit, als reactie op de vele inferieure bootlegs die de ronde deden, genaamd "And all that could have been". De limited edition bevat de bonus-cd "Still", met een aantal oudere en nieuwe nummers akoestisch uitgevoerd.
Na zes jaar niets van betekenis meer te hebben uitgebracht, kwam in 2005 het album "With Teeth" uit, met de drie singles "The Hand That Feeds", "Only" en "Every day is exactly the same" en een bijbehorende wereldtournee. Van de eerste twee singles zijn alle afzonderlijke studio-opnamesporen vrijgegeven, zodat mensen ze naar believen zelf kunnen remixen. Het is een unicum dat een bekend artiest zoiets doet in de muziekindustrie.
In 2007 verscheen de laatste grote muziekuitgave van Nine Inch Nails, getiteld "Year Zero". Het album heeft een anti-Amerika- en TijdreisThema, en klinkt minimalistisch met een noise-achtergrond. Het nummer "My Violent Heart" is tijdens de Europese tournee in 2007 'uitgelekt' op een USB-stick. Deze werd gevonden in een toilet in een Portugese concertzaal, en zo doende was het nummer op het internet te vinden voor dat het album uitkwam. Dit maakte deel uit van de grootse marketingcampagne rondom de uitgave van het album.
Ook van dit album zijn van een aantal nummers de opnamesporen vrijgegeven. Ze zijn in de vorm van zogenaamde meersporenbestanden te vinden op de Year Zero website. Trent Reznor baarde opzien door deze zelfs te uploaden naar de torrentsite The Pirate Bay.
Op 4 maart 2008 kondigde Nine Inch Nails plotseling het vierdelige album "Ghosts" aan, met 36 instrumentale tracks, dat nog dezelfde dag voor een klein bedrag vanaf de site te downloaden was. De eerste cd werd zelfs op een torrentsite geplaatst. Bijzonder is dat de muziek wordt verspreid onder een Creative Commons-licentie.
