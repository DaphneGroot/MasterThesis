	Achmea ziet omzet en winst flink toenemen
	Van onze verslaggever
AMSTERDAM
De verdere privatisering van de sociale zekerheid heeft de Achmea Groep geen windeieren gelegd. De bankverzekeraar uit Zeist voerde de winst in 1996 met 21 procent op tot 570 miljoen gulden. De omzet kwam uit op 13,3 miljard gulden, een groei van 4 procent in vergelijking met 1995.
Dat blijkt uit voorlopige cijfers die de onderneming op oudejaarsdag heeft bekendgemaakt. Op 4 april 1997 publiceert Achmea het jaarverslag. De belangrijkste onderdelen van deze in 1995 opgerichte groep zijn de verzekeraars Av√©ro, Centraal Beheer, FBTO en Zilveren Kruis en Staal Bankiers. Er werken 7500 mensen.
Positief was bijvoorbeeld het resultaat van het levensverzekeringsbedrijf. De nieuwe, sterk afgeslankte Nabestaandenwet zorgde voor grotere belangstelling voor flexibele en aanvullende verzekeringen, aldus de onderneming.
Achmea zegt in 1996 bovendien een goede start te hebben gemaakt met de Ziektewetverzekeringen, die konden worden verkocht na de ingrepen van het ministerie van Sociale Zaken in deze wet.
Het resultaat uit zorgverzekeringen ontwikkelde zich eveneens gunstig. Aanvullende verzekeringen op het ziekenfondspakket en een sterke uitbreiding van het aantal verzekerden droegen positief bij aan de winst.
De gezamenlijke winst uit schadeverzekeringen, waartoe Achmea ook de zorgverzekeringen laat vallen, bleef echter per saldo gelijk. Een aantal grote branden zorgde voor meer kosten dan in 1995. Daartegenover stond een positiever resultaat van de motorrijtuigenverzekeringen.
Achmea zag bij de bancaire activiteiten - het gaat hier om de samengevoegde bankdiensten van Avero, Centraal Beheer en Staal Bankiers - de winst in belangrijke mate verbeteren. De onderneming profiteerde daarbij van de lage rente, die het afgelopen jaar voor een run op (tweede) hypotheken heeft gezorgd.
De onderneming, die zelf over 'goede' resultaten spreekt, krikte het balanstotaal met 18 procent op tot ongeveer 50 miljard gulden aan het einde van 1996. Voor 1997 rekent Achmea op een verdere groei van omzet en winst.

