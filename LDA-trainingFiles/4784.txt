	Onbedaarlijke apekool
	WAT BEDOELEN gelovigen als ze zeggen dat ze in God geloven? De antwoorden variren nogal. Van 'Hij die de wereld houdt in de palm van Zijn hand' tot 'de goddelijke vonk in ieder mens, plant of dier'. Van genadeloze Opperrechter tot een van liefde overschuimende bron. Geen character uit onze verhaalcultuur zo diffuus en kameleontisch als God. Sommige, New Age-achtige of panreligieuze, geloven kunnen best zonder Hem. 'God' is dan niet meer dan de drijvende kracht van een samenleving die het goede nastreeft, of een symbool voor de samenhang die wij met onze door de ratio beperkte hoofdjes niet kunnen bevatten, maar dolgraag in de chaotische werkelijkheid willen zien. Een verzinsel waarin je best mag geloven, zolang het houvast geeft.
De God in wie Maarten 't Hart als kind geloofde en wiens bekendste werk hij in zijn nieuwste bundel 'betwist', is in ieder geval een prettig concrete God. De God van de gereformeerden schiep in zes dagen de wereld, en de zevende dag zag Hij vanuit de hemel dat het goed was. Maar het was helemaal niet goed. De mensen maakten elkaar af en vierden hun lusten bot, en daarom zond hij zijn Zoon om een nare kruisdood te sterven teneinde ons te verlossen.
Dat alles liet hij opschrijven in een Boek, van begin tot eind Zijn Woord. De kleine Maarten werd driemaal daags voorgelezen uit dat boek. Op de zondagsschool, tijdens de diensten en op de bijbelclubs werd het boek eindeloos uitgeplozen en toegelicht. Maar voor het jongetje, een ijverige leerling, begon daarmee het probleem.
Nachten lag hij te woelen in zijn bedje, omdat het niet klopte. God die Mozes het gebod 'Gij zult niet doden' liet neerkrassen, moordde er bij zijn ongehoorzame Isralieten op los en moedigde hen aan met elkaar hetzelfde te doen. En er was meer raars. Want hoe konden in godsnaam alle dieren, twee aan twee, in de ark van Noach worden gepropt? Hoe kon het dat Jona na drie dagen in de zuurstofarme walvisbuik levend en wel te voorschijn huppelde? Waarom hamerden de dominees op het dogma van de heilige drieenheid, terwijl nergens in de Bijbel het bestaan van dat trio genoemd staat? Waarom moeten krijsende baby'tjes worden gedoopt als de Bijbel dat niet letterlijk aanbeveelt? Hoe is het toch mogelijk dat het Nieuwe Testament rept van een opstanding 'na drie dagen', terwijl Jezus slechts - 't Hart telde het na - krap 36 uur in zijn graf lag?
Vragen, en almaar meer vragen waarmee de kleine bijbelvorser zijn leermeesters bestookte. En die wisten nooit iets anders te antwoorden dan dat het zo was, omdat het er stond. Na twintig jaar restte de jongen slechts n conclusie: 'Onbedaarlijke apekool', daar hadden ze hem een jeugd lang mee geteisterd. Met een boek dat 'van de eerste tot en met de laatste lettergreep een kolossale leugen en verpletterend bedrog is'. God bestond niet. Hij brak met Hem.
Gods niet-bestaan is voor een ex-gelovige iets totaal anders dan voor een ongelovige of een zoeker. De bezwerende titel van dit boek, waarin 't Hart zijn voor NRC Handelsblad geschreven columns over de Bijbel bijeenbracht en van een ferm nawoord voorzag, wijst daarop: Wie God verlaat heeft niets te vrezen. Zelfs als je dat ironisch bedoelt, zegt zo'n uitspraak alleen iets als je ooit in diepe vreze hebt verkeerd. Zoals ook de ondertitel, De Schrift betwist, slechts betekenis heeft als je enige geschreven tekst 'waar of onwaar' kan achten. Voor wie niet met de Bijbel opgroeide is het zoiets als 'Hamlet ontkracht' of 'Sprookjes van Grimm ontmaskerd'.
Dertig jaar nadat hij van zijn geloof was gevallen, nam de kritische bijbelontleder het fileermesje weer ter hand en met dezelfde verbetenheid van weleer zoekt en vindt hij nieuwe onwaarheden, tegenspraak, slappe verteltrucs en continuity errors in het verhaal dat hij al als 'apekool' van zich had geworpen. Hij doet dat onnavolgbaar, met een fenomenale kennis van de Bijbel en vele bijbelstudies en met een eikenhouten overtuigingskracht, wat het hoe dan ook tot een groot plezier maakt de stukken te lezen.
Maar de oproep waarmee hij zijn nawoord besluit, klinkt als het extatisch gejuich van een wedergedoopte ongelovige: 'Ervaar hoe het is om eindelijk, bevrijd van getob en getwijfel, met hersenen waaruit het spinrag van deze ziekelijke overtuiging weggeblazen is, opgelucht als nooit tevoren, rustig en weloverwogen te kunnen uitroepen: ''God bestaat niet'' '
Nee, rustig is hij niet, deze bewijsvoerder. 't Hart lijkt hier op het kind dat na jaren getobd te hebben over het mirakel van de wolf en de zeven geitjes, de geitjes van de buurman verslonden ziet door een wolf, het aardappelmesje grijpt, de wolvenbuik openrijt en triomfantelijk naast een dampende berg stront staat te springen. Hij dacht het al, nee hij w¡st het! Maar nu heeft hij het ook nog bewezen!
Het lijkt hem geheel te ontgaan dat het voor twijfelende gelovigen of bijna-gelovigen niets uitmaakt of de Bijbel een vat vol tegenstrijdigheden en historische onjuistheden is. Dat de 'ziekelijke overtuiging' niet wordt weggeblazen door een invloedrijk verhaal te 'betwisten'. En dat zulk 'bewijs' al helemaal geen opluchting teweegbrengt bij dolende zielen. 't Hart is symboolblind bij overtuiging.
Want bijna net zo groot als de haat jegens zijn bijbelvaste opvoeders is de minachting voor al die wee lieden die de Bijbel niet opvatten als het Woord Gods, maar als een succesvolle heilsgeschiedenis die de mensen eeuwenlang tot richtsnoer diende. Die de bijbelverhalen niet letterlijk, maar symbolisch opvatten. 'In gewoon Nederlands komt hun boodschap erop neer dat God ons aangaande Zijn bedoelingen onderwijst met lullige sprookjes, over lispelende slangen, sprekende ezels en drijvende bijlen.'
Inderdaad. En die prachtige sprookjes mogen bij al te letterlijke interpretatie veel schade hebben aangericht, het valt niet uit te sluiten dat mensen er in de loop der tijd veel van hebben opgestoken, en er troost van hebben ondervonden. Zoals van alle goede literatuur. En van veel mooie lullige verhaaltjes. Wie ooit geschokt ontdekte dat Sinterklaas niet bestaat, kan toch 5 december aangrijpen als een mooie gelegenheid zijn dierbaren iets aardigs toe te voegen. Wie zoekt naar religieuze bezieling, kan best zonder naief godsbeeld.
Maar volgens Maarten 't Hart kan dat niet. Dat zou zijn hele jeugd, al die slapeloze nachten, al die duizenden uren studie, achteraf tot een zinloze kwelling maken. Hem hadden ze lelijk voor de gek gehouden. Dus is het bij hem, nog steeds, alles of niets. Liever dan te melden dat er zes sinterklazen door de Kalverstraat lopen, wijst hij daarom handenwrijvend op de schoenen van de ene Klaas die onmiskenbaar twee maten groter zijn dan die van de andere.
Daarmee zegt hij in alle 45 amusante stukken niets wezenlijks over het geloven. Over wat dat is, het gevoel dat de wereld bezield is door wat je God zou kunnen noemen. Over innerlijke overtuiging, of het teloorgaan daarvan. God bestaat niet, omdat Hij kletspraatjes verkoopt, en daarmee uit. En dat is misschien wat de zo vrolijk getoonzette bundel bijna aangrijpend maakt. Dat twintig jaar zuchten onder de terreur van n waarheid die er maar n in pacht heeft, je blijkbaar voor altijd tot een zwart-wit denker stempelt. Iemand voor wie grijstinten en twijfel lachwekkende resten apekool zijn. Iemand met wie het nooit meer goedkomt.
Maarten 't Hart: Wie God verlaat heeft niets te vrezen - De Schrift betwist.
De Arbeiderspers; 176 pagina's;  25,-.
ISBN 90 295 2079 5.

Foto
	'Een boek dat van de eerste tot en met de laatste lettergreep een kolossale leugen en verpletterend bedrog is.' FOTO HANS HEUS - DE VOLKSKRANT

