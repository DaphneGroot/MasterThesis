Sheryl Crow.
Sheryl Suzanne Crow (Kennett (Missouri)), 11 februari 1962) is een Amerikaans singer-songwriter en gitariste. In haar vroege werk bespeelde ze bij voorkeur de slidegitaar. Na een uitstapje in 2002 naar de popmuziek keerde ze terug naar de blues- en rockmuziek.
Tot haar bekendste songs behoren "All I Wanna Do", "A Change Would Do You Good", "If It Makes You Happy", "Everyday Is a Winding Road", "My Favorite Mistake" en "Soak Up The Sun".
Carrière.
Na een korte loopbaan als lerares begon ze haar muzikale carrière als achtergrondzangeres van Michael Jackson tijdens zijn tournee "Bad" in 1988. Gezien haar muzikale talenten kwam ze al snel met andere artiesten in contact en nam een eerste pop-album op. Door twijfels bij de platenmaatschappij en bij haarzelf werd dit album nooit uitgebracht. Een illusie armer bleef zij wel actief als componist en zangeres. Zij sloot zich aan bij een 'jam'-band die op dinsdagavonden samen speelde in Los Angeles. Deze jamsessie resulteerden in haar eerste album "Tuesday Night Music Club" met de wereldhit "All I Wanna Do". Ze kreeg in 1994 een Grammy voor "Record Of The Year" en "Best New Artist". Ook haar tweede en derde albums "Sheryl Crow" en "The Globe Sessions" leverden haar lovende kritieken en enkele prijzen op. In 1999 verscheen een livealbum "Live from Central Park", waarop ze speelt en zingt met Eric Clapton, Keith Richards en Stevie Nicks.
In 1997 was Crow medeauteur en zangeres van het lied "Tomorrow Never Dies", de titelsong van de gelijknamige James Bond-film.
Na drie succesvolle albums kampte zij in 2000 en 2001 met een "writer’s block". Uiteindelijk, met hulp van Lenny Kravitz en Stevie Nicks, verscheen in 2002 het 'poppy' album "C'mon C'mon". Na het verschijnen van een succesvol album met muzikale hoogtepunten in 2003, keerde Sheryl Crow in 2005 terug naar haar wortels als singer-songwriter met het grotendeels akoestische album "Wildflower". Op dit laatste album staat ook "Always on your Side", dat in de V.S. de hitparade haalde als duet met Sting.
In 2006 was Crow de zangeres van het lied "Real Gone", de titelsong van de Disney Pixar animatiefilm Cars.
Nog steeds heeft Sheryl Crow veel aanzien bij andere artiesten. Lenny Kravitz zei ooit over haar: "Je hoeft maar een instrument in haar handen te duwen en ze weet het te bespelen." Zij was ook coproducer van een album van de Amerikaanse band Dixie Chicks.
Crows album "Detours" verscheen in februari 2008. Het is het meest politieke album dat ze uitbracht. Zo refereert ze in haar songs aan de orkaan Katrina en de Irakoorlog. Ze snijdt ook persoonlijker onderwerpen aan: zo gaat "Make It Go Away" over de behandeling van haar borstkanker, en "Lullabye for Wyatt" over haar geadopteerde zoon. De eerste singles "Shine Over Babylon" en "Love Is Free" werden bescheiden hits in de Verenigde Staten. De tournee ter promotie van het album bracht Sheryl Crow voor het eerst sinds lange tijd naar Nederland: op 29 juni 2008 was ze de afsluitende hoofdact op Parkpop in Den Haag.
In 2010 verscheen het album "100 Miles from Memphis", waarin ze een uitstap maakt naar de soul-muziek. De geplande Europese concerten voor de tour ter promotie, werden wegens tegenvallende verkoop geannuleerd.
Op 10 september 2013 verscheen haar (country) album" Feels Like Home".
Persoonlijk.
Crow heeft relaties gehad met onder meer de gitarist Eric Clapton en de Amerikaanse wielrenner Lance Armstrong.
In 2005 werd in een vroeg stadium borstkanker bij haar geconstateerd. In juni 2006 startte ze alsnog haar uitgestelde tournee door de Verenigde Staten en Canada, samen met zanger John Mayer.
In 2007 kwam zij in het nieuws door andere zaken dan haar muziek, namelijk door haar oproep om ten bate van het milieu zuiniger te zijn met toiletpapier en de adoptie van een jongetje. In 2010 adopteerde ze weer een zoon.
