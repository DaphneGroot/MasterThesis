	Schoonmaken van sloten voor vee vergt miljarden
	Van onze verslaggever
AMSTERDAM
Om de poldersloten weer schoon te krijgen, moet een einde worden gemaakt aan de enorme stroom rioolwater die de polders instroomt bij elke regenbui. Alleen al in Noord-Holland vergt dat een investering van 300- tot 500 miljoen gulden. Ditzegt dijkgraaf J. van der Vlist van het Noord-Hollandse waterschap Uitwaterende Sluizen.
Hij wil de ergste probleemgevallen al voor de zomer hebben opgelost, maar de uitvoering van het hele programma zal zeker tien jaar vergen, denkt hij. Onder meer door het overlopen van riolen (de zogeheten riooloverstorten) in sommige sloten wordt vee ziek, soms doodziek, zo bleek uit onderzoeken van LTO (de federatie van land- en tuinbouworganisaties), TNO en de universiteit van Antwerpen.
In het gebied van Uitwaterende Sluizen, van het Noordzeekanaal tot Den Helder, zijn 1100 riooloverstorten. Daarvan zijn er honderd dicht bij boerderijen; veertig vormen echt een gevaar.
Van der Vlist wil het overlopen van riolen niet verbieden. Met name in stedelijke gebieden, waar ook het regenwater door het riool moet, is dat niet mogelijk. Maar nu lopen sommige riolen tientallen keren per jaar over in de sloot, bij elke regenbui van betekenis. Dat moet worden teruggebracht tot enkele keren, vindt Van der Vlist. Bovendien moet het ergste vuil er eerst worden uitgehaald, en mag een overstort alleen nog op breed en doorstromend water lozen.
De sloot wordt echter niet alleen geteisterd door rioolwater. Uit onderzoek van TNO en de Antwerpse universiteit blijkt dat doodlopende sloten een risico herbergen. Van der Vlist denkt dat dat probleem niet op grote schaal kan worden opgelost. 'Dat zou een nieuwe ruilverkaveling vergen.' Slechts incidenteel zou een probleem in een doodlopende sloot kunnen worden opgelost door water uit de ringvaart met een leiding naar die sloot te voeren.
Maar de boer zal zijn eigen maatregelen moeten treffen. 'Als hij het slootwater niet vertrouwt, moet hij leidingwater gebruiken', concludeert bestuurder K. Franzen van de Hollandse boerenorganisatie WLTO. Een boer die aan een slechte sloot zit, zal 15 duizend gulden per jaar kwijt zijn aan het afrasteren van die sloot en aan het leidingwater. Franzen: 'Dat is veel, als je nagaat dat een boer tegenwoordig zo'n 45 duizend gulden verdient.'
Om hoeveel getroffen bedrijven het gaat, weet Franzen niet. Nu zijn hem tien bedrijven bekend in het gebied boven het Noordzeekanaal, maar er zijn tien andere waar zich ook problemen voordoen. Er wordt in samenwerking met het waterschap een meldpunt opgezet om de zaak in kaart te brengen.
De extra kostenpost van vijftienduizend gulden per jaar kan op den duur de reden zijn dat zo'n bedrijf eerder het loodje legt dan andere, maar Franzen wil niet overdrijven. 'In Zeeland geven veel boeren hun beesten altijd al leidingwater, omdat slootwater daar te zout is.'
De kans dat boeren ergens hun schade kunnen verhalen, acht hij klein. 'Het gaat bijvoorbeeld om kwelwater. Wie moet ik die kwel verwijten?' Dat de polderbesturen en gemeenten een waarschuwing van het ministerie van Landbouw tegen het gebruik van slootwater niet hebben doorgegeven aan de boeren, verdriet hem zeer, maar een grond voor aansprakelijkheid ziet hij er niet in. In het verleden hebben boeren die werden getroffen door watervervuiling soms vijftien jaar moeten procederen voor ze schadevergoeding kregen.

