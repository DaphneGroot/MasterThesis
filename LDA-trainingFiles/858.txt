	Jeltsin opgenomen in ziekenhuis met begin longontsteking
	Van onze correspondent
Bert Lanting

MOSKOU
 President Jeltsin is opnieuw door ziekte uitgeschakeld. De 65-jarige president, die eind vorig jaar een zware hartoperatie onderging, kreeg gisteren van zijn artsen het advies zich te laten opnemen in het ziekenhuis wegens een beginnende longontsteking.

Door Jeltsins nieuwe ziekte komt het geplande bezoek van de Russische president aan Nederland op losse schroeven te staan. Jeltsin zou begin februari naar Den Haag komen voor een top met premier Kok in diens functie als voorzitter van de Europese Unie. Het zou Jeltsins eerste buitenlandse reis worden na zijn hartoperatie.
Jeltsin, die twee weken geleden weer aan de slag was gegaan in het Kremlin, zegde begin deze week plotseling al zijn afspraken af. Aanvankelijk werd gezegd dat het slechts om een verkoudheid ging, maar gisteren gaf Jeltsins persdienst toe dat de president op advies van zijn artsen zou worden overgebracht naar het Centraal Klinisch Ziekenhuis voor nader onderzoek.
Jeltsin onderging begin november een vijfvoudige bypassoperatie, nadat hij afgelopen zomer opnieuw door een hartaanval was geveld. Volgens Renat Aktsjoerin, de hartchirurg die het operatie-team leidde, houden Jeltsins nieuwe klachten geen verband met de operatie en is er ook geen gevaar voor zijn hart.
Maar volgens andere specialisten vormt een longontsteking natuurlijk wel een extra belasting voor het hart van de president, die al drie hartaanvallen achter de rug heeft.
De nieuwe ziekte van Jeltsin is koren op de molen van de communistische oppositie, die al maanden betoogt dat de president te zwak is om het land te besturen. Een van de kopstukken van de partij, de communistische afgevaardigde Viktor Iljoechin, voorspelde gisteren al dat er nog dit jaar nieuwe presidentsverkiezingen zullen moeten worden gehouden.
De communisten hameren er steeds op dat het Kremlin de Russische kiezers afgelopen zomer aan de vooravond van de verkiezingen heeft bedrogen door Jeltsins zwakke gezondheid te verdoezelen. Volgens hen had hun kandidaat, Gennadi Zjoeganov, veel meer kans gehad als het Kremlin had toegegeven dat Jeltsin een hartaanval had gehad. In plaats daarvan zeiden Jeltsins medewerkers dat de president 'zijn stem verloren had'.

