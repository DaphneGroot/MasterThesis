Stroomgebied.
Een stroomgebied, drainagebekken of rivierbekken is het gebied dat zijn water via een rivier afvoert. De grens van een stroomgebied wordt de waterscheiding genoemd.
Praktische betekenis.
Voor het vooruitziend waterbeheer van een rivier is allereerst het in kaart brengen van de omvang van het totale stroomgebied belangrijk, ofwel het gezamenlijke debiet van alle zijrivieren die een rivier met hun water voeden. Daarnaast is de klimaatzone waar de rivier ontspringt van belang, zeker wanneer deze afwijkt van de klimaatzone waar de rivier doorheen stroomt. Zo is het debiet van de Nijl in Egypte veel hoger dan verwacht kan worden in een woestijnklimaat, doordat de Nijl ontspringt in de regenrijke tropen. De Nijl is in dit woestijnland een zogenaamde "allochtone" rivier, er komen geen Egyptische zijrivieren in de Nijl uit.
Vanuit ecologisch standpunt is een stroomgebied mede bepalend voor de verspreiding van aan water gebonden organismen.
Via de loop van het stroomgebied van een rivier kan, bij een milieuramp die zich stroomopwaarts heeft voorgedaan, worden voorspeld waar de milieuvervuiling merkbaar zal zijn. Zo werden, na de ramp bij Sandoz in Zwitserland, de gevolgen van de milieuvervuiling in het totale neerwaartse stroomgebied van de Rijn gevoeld.
België en Nederland.
Vlaanderen kent drie hoofdstroomgebieden: Maas, Schelde en IJzer. Wallonië kent vier hoofdstroomgebieden: Maas, Schelde, Seine en Rijn.
Nederland kent vier hoofdstroomgebieden: Rijn, Maas, Schelde en Eems.
