Brughagedis.
De brughagedis of tuatara ("Sphenodon punctatus") is een reptiel uit de orde Sphenodontia en de familie brughagedissen (Sphenodontidae).
Lange tijd was er een tweede moderne soort; de brughagedis van North Brother Island. Deze wijkt zowel genetisch als wat betreft verspreidingsgebied af. Tegenwoordig wordt deze vorm echter als een aparte populatie van de brughagedis gezien en niet langer als een echte soort.
Kenmerken.
Dit dier heeft een stekelige rugkam en een losse, beschubde huid. Een brughagedis kan met staart ongeveer een lengte bereiken tussen de 40 en 80 cm. Ze hebben een grijsgroen tot geelbruine kleur. De brughagedis heeft een krachtige bouw, met lange poten en een grote kop. Het vrouwtje is bij deze soort meestal groter dan het mannetje.
Leefwijze.
Zijn voedsel bestaat voornamelijk uit insecten, spinnen en wormen. Ze hebben een gravende levenswijze en voelen zich prettig bij 12° Celsius, terwijl andere reptielen rond de 25° prefereren.
Voortplanting.
Het legsel bestaat uit maximaal 15 eieren, die in een hol worden afgezet, dat ze in de grond heeft gegraven. De jongen komen pas na 13 tot 15 maanden uit. Brughagedissen kunnen meer dan 100 jaar oud worden en zijn pas geslachtsrijp rond hun 20e levensjaar.
Verspreiding en leefgebied.
Deze soort is endemisch op enkele eilandjes van Nieuw-Zeeland in bossen met weinig ondergroei.
