	WERLDMUZIEK: Muziek van nu en zes eeuwen her voor Turkse luit
	Mnir Nurettin Beken: The art of the Turkish ud. Rounder CD 1135.
Luitist Mnir Nurettin Beken houdt de oude Turkse muziek in ere, maar schuwt het experiment niet. Eenstemmig werk van zes eeuwen geleden klinkt op deze cd net zo onberispelijk als de meerstemmige twintigste-eeuwse stukken Kapris (capriccio) en Yalin tura (fantasie). Toch maakt Beken vooral indruk met de muziek uit voorbije eeuwen.
De eerste tien stukken vormen samen een fasil, een suite van gecomponeerde stukken en improvisaties. Het jongste stuk dateert van het begin van deze eeuw, het oudste is een van oorsprong vocale compositie van Abdlkadir Meragi (ca. 1360-1435). Dat is een schoolvoorbeeld van de Turks-klassieke stijl. Een rijkelijk met trillers versierde melodie beweegt vrij boven een steeds herhaalde bourdontoon op de laagste snaar.
Gewoonlijk staat een fasil in n makam, maar Beken nam de vrijheid verschillende toonschalen bij elkaar te nemen. In een compositie van de zeventiende-eeuwse componist Serif laat de ud-speler de tweede toon van makam ussak lekker wringen. Aan zo'n kleine verlaging danken veel oosterse toonschalen hun kruidige smaak, maar niet iedere Turkse musicus is daarvan nog gediend.
Sinds een kleine honderd jaar doen de westerse grote- en kleine-terts toonladders opgeld. Aan de conservatoria van Istanbul (opgericht in 1912) en Ankara (1936) lag van meet af aan de nadruk op de studie van westerse muziek. Bart¢k en Hindemith kwamen er doceren of adviseren, Eduard Zuckmayer zwaaide tientallen jaren de scepter in het Gazi Enstits in Ankara. En zij maakten indruk.
Getuige de volgende zeven nummers op deze plaat, waaronder het Capriccio dat Serif Muhiddin Targan schreef in 1923. Met de nadruk op overvloedige akkoorden onder een lichtvoetig wijsje leunt zijn stuk zwaarder op de toonsoort a-klein dan op de bedoelde Turkse makam ferahfeza.
Beken levert op een subtiele manier commentaar. Aan de hand van twee briljante improvisaties in de toonschalen suzidil en sedaraban illustreert hij de kracht van het makam-systeem. Beide makams bevatten dezelfde tonen, maar vereisen verschillende benaderingen waardoor ze verschillen als hemel en aarde. Om dat extra te benadrukken laat hij ze beide op A beginnen.
In suzidil neemt de luitist zuinige pasjes. Eerst omspeelt hij de grondtoon uitvoerig, dan pas gunt hij de tweede pijler in de reeks, in dit geval de vierde toon, dezelfde delicate behandeling.
Makam sedaraban komt in kordate sprongen, gevolgd door rap dalende melodielijnen, terug naar de grondtoon. De tweede pijler in deze reeks is de vijfde toon die zich al snel en even onstuimig aandient. 'Luister maar', lijkt Beken te betogen, 'ons eenstemmige systeem is zo rijk, die meerstemmigheid hebben wij helemaal niet nodig.'
Inmiddels probeerden componisten als Cinuen Tanrikorur en Yalin Tura te overtuigen met nieuwe stukken die zij aan Beken opdroegen. Beiden combineerden oost en west, Tanrikorur door barokke melodien en harmonien onder te brengen in een makam, Tura door modernere westerse stijlen - van impressionisme tot rock - op een hoop te vegen voor exercities op de ud.
Deze moderne componisten kwamen niet veel verder dan een schoolse toepassing van geleende trucs, hun stukken vol technische hoogstandjes laten zich het best beluisteren als etudes voor gevorderden. Ud-virtuoos Beken speelt zich er moeiteloos doorheen, maar besluit veelzeggend met een degelijke Turkse melodie boven een snorrende bourdon.
Peter van Amstel

Foto
	Mnir Nurettin Beken

