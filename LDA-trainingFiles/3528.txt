	Hoofs overspel met vreemde moraal
	 De burggravin van Vergi gaat over overspel, verraad en moord. Met name de moraal van dit liefdesverhaal, in 1315 uit het Frans vertaald, is in onze ogen merkwaardig. Dat je overspel pleegt, lijkt er niet toe te doen. Het gaat erom dat je erover zwijgt.
De mooie burggravin heeft een verhouding met een dappere ridder. 'Niets was oneerlijk of onrein' in hun liefde. Het feit dat de burggravin getrouwd is, doet daar blijkbaar niets aan af. Met een stalen gezicht liegt de 'zeer hoofse dame' dat ze 'geen ander ooit beminnen kan/ dan mijn eigen heer en man'.
De hertogin van het kasteel zit ook achter de ridder aan, maar wordt door hem afgewezen: 'zijn hart was in heel ander oorden,/ zodat de essentie van haar woorden/ en al wat haar gezicht verried/ hem bijster onverschillig liet.' De hertogin is diep beledigd en stookt haar man op tegen de ridder, zijn trouwste vazal.
Om niet verbannen te worden, moet de ridder zijn geheim aan de hertog vertellen en 'dat eindigt fataal'. De hertog praat op zijn beurt zijn mond voorbij tegen zijn vrouw, 'want er blijft geen boek gesloten/ voor een slimme bedgenote'. De hertogin laat vervolgens de burggravin fijntjes weten op de hoogte te zijn van haar geheim. Die voelt zich door haar minnaar verraden en sterft ter plekke aan een gebroken hart. Als de ridder haar vindt, slaat hij de hand aan zichzelf.
De hertog doodt uit wraak de hertogin 'door de hersens met n slag te kloven'. Hij begraaft de geliefden samen en trekt als tempelier de wereld in. Aan het einde wordt de moraal van het begin herhaald: 'laat je liefste in alles delen,/ hou 't verborgen voor de velen/ die geheimen graag verraden/ en de liefde daarmee schaden.'
De burggravin van Vergi (Prometheus/Bert Bakker;  29,90) is, net als De reis van Sint Brandaan en Beatrijs, vertaald door Willem Wilmink. Een argument voor zo'n vertaling is dat de middeleeuwse tekst zo op zijn eigen merites kan worden beoordeeld. De lezer wordt niet misleid en vertederd door het in moderne oren haast aandoenlijk klinkende Middelnederlands. Maar dat wil nog niet zeggen dat het 'modern toneel' is, zoals Wilmink in zijn voorwoord beweert.
Een juistere visie geeft W.P. Gerritsen in zijn inleiding: 'Het Middelnederlandse gedicht stamt uit een cultuur die in vrijwel alle opzichten ver afstaat van de onze.' Dat mag minder spectaculair klinken dan de vergelijking die Wilmink maakt met de dialogen van Harold Pinter, de lezer is meer gebaat bij deze historische visie op de tekst. Ook zonder een krampachtige parallel met de eigen tijd is die al fascinerend genoeg.
Dit verhaal over ontrouw en moord is nu niet direct wat wij associren met 'hoofse liefde'. Gerritsen rekent in zijn inleiding dan ook af met die versleten term. Hij wijst erop dat in middeleeuwse verhalen een heel scala van liefdesconventies aan de orde kon komen. Later kreeg men moeite met de moraal van De burggravin van Vergi. Bewerkers maakten van de burggravin een ongetrouwde vrouw, een 'edele maghet ende joncfrou', of juist een brave weduwe. Of ze waarschuwden voor 'die sonde vanden overspele'. Zo werd precies datgene weggemoffeld wat De burggravin van Vergi zo leesbaar maakt, de raadselachtige moraal.
Yra van Dijk

Foto
	Miniatuur uit de Franse 'Vergi'.

