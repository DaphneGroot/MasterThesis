	Grote steden weten zich geen raad met illegale onderhuur Illegale onderhuur ongrijpbaar
	Van onze verslaggeefster
Yvonne Hofs

AMSTERDAM
De vier grote steden weten zich geen raad met de illegale onderverhuur van goedkope huurwoningen. In Amsterdam, Rotterdam, Utrecht en Den Haag worden minstens vijftigduizend huizen zonder toestemming door huurders doorverhuurd. In grofweg de helft van de gevallen gebeurt dat uit winstbejag.
Illegale verhuurders verdienen naar schatting ten minste 150 miljoen gulden zwart per jaar. Dat blijkt onder meer uit gegevens van woningcorporaties en de vier grote gemeenten.
Woningzoekenden zijn de dupe van deze illegale praktijken. Mensen met lage inkomens voor wie de gesubsidieerde bouw is bedoeld, worden geconfronteerd met lange wachtlijsten. Bewoners die hun huis zonder toestemming van de eigenaar met winst onderverhuren, vragen daarvoor een veelvoud van wat ze zelf betalen.
'De woningcorporaties hebben goed de pest in over de toenemende illegale onderverhuur', aldus N. van Velzen, directeur van de Nationale Woningraad, de koepel van woningcorporaties. 'Het is uitermate frustrerend om tegen iemand met een laag inkomen te zeggen dat er geen woningen zijn, terwijl je weet dat die er wel zijn maar bezet worden door mensen die er illegaal meer voor betalen. Vroeger waren dat meestal vriendendiensten, tegenwoordig zitten er steeds vaker commercile motieven achter.'
De onderhuurders zijn vaak illegalen, die op geen andere wijze aan een woning kunnen komen. Een kleine etagewoning in Amsterdam 'doet' gemiddeld duizend tot zestienhonderdgulden. Zelf betaalt de officile bewoner daar vier- tot vijfhonderd gulden voor.
Het ministerie van Volkshuisvesting (VROM) dringt al sinds 1993 bij de grote steden aan op actie. Volgens een woordvoerder van het departement wordt het woningtoewijzingssysteem van de gemeenten door illegale verhuur ondergraven. Ook gaat illegale verhuur volgens het ministerie vaak samen met fraude met huursubsidie of uitkeringen.
Het departement wijst erop dat de huren in de sociale woningbouw met miljardensubsidies van de overheid bewust onder de marktprijs zijn gehouden. Dat voordeel wordt nu door commercile, illegale verhuurders uitgebuit.
De massale onrechtmatige bewoning frusteert volgens directeur F. Bijdendijk van de Amsterdamse woningbouwvereniging Het Oosten (zeventienduizend huizen) de woningdistributie. 'Het hele systeem wordt ongeloofwaardig.' S. van der Putten, gemeente Den Haag: 'Illegale onderverhuur is onrechtvaardig. Er moet een einde aan komen, dat iedereen zomaar ongestraft kan voordringen.'
De gemeenten werden in 1993 met de neus op de feiten gedrukt, toen na de Bijlmerramp bleek dat er andere mensen in de flats woonden dan de gemeentelijke registratie aangaf. Sinds die tijd proberen de grote steden het probleem in kaart te brengen en de bestrijding te organiseren.
Dat blijkt erg moeilijk. Illegale verhuurders, die grof geld willen verdienen, eisen van hun huurders dat zij zich niet laten inschrijven bij het bevolkingsregister, de huur contant betalen en geen huurcontract verlangen. Daardoor blijven ze in de officile administratie onvindbaar. Zover gemeenten aan actieve opsporing van illegaal verhuur doen, gebeurt dat door vergelijking van de gemeentelijke bestanden.
Van Velzen van de Nationale Woningraad: 'Juist degenen die het eerst aangepakt moeten worden, de commercile onderverhuurders, blijven zo buiten schot.'
In Den Haag en Amsterdam werken gemeenten, corporaties en sociale diensten samen in 'zoeklicht-projecten'. Via vergelijking van bestanden probeert men illegale verhuurders te lokaliseren. Uit die onderzoeken blijkt dat ongeveer 10 procent van de woningen illegaal wordt bewoond.
In Utrecht en Den Haag zijn kliklijnen geopend, waar burgers verdachte bewoning kunnen melden. Utrecht neemt maandelijks zeventig meldingen in behandeling. Volgens G. Snijders van het meldpunt Utrecht gaat het in tientallen gevallen om commercile onderverhuur. In Den Haag kwamen op de vorige maand geopende kliklijn inmiddels tweehonderd tips binnen. In Rotterdam werd een actief opsporingsbeleid in 1990 gestopt omdat de kosten volgens de gemeente niet opwogen tegen de maatschappelijke baten.
Volgens woningbouwvereniging Het Oosten is de angst voor schending van de privacy een belangrijke rem op effectief onderzoek. In Amsterdam eiste het stadsdeel De Baarsjes zelfs als voorwaarde voor medewerking aan het zoeklicht-project, dat de controles vantevoren werden aangekondigd. Met andere woorden: alle betrokkenen waren via huis-aan-huis bladen gewaarschuwd.
'Illegale onderhuur is voor de verhuurder lucratief en brengt weinig risico met zich mee. Als hij al gepakt kan worden, dan kan hij hoogstens zijn huis worden uitgezet. Ik heb meegemaakt dat een man die een handel had gemaakt van illegale onderverhuur er met een boete van drieduizend gulden vanaf kwam,' aldus de Amsterdamse advocaat J. Tonino, die veel huurzaken doet voor woningbouwcorporaties.
Opsporing vereist veel mankracht en is zeer kostbaar. De resultaten zijn vaak onbevredigend, omdat bewijs tegen illegale verhuurders moeilijk te leveren is. Bovendien ontbreken in de wet duidelijke sanctiemogelijkheden.
Van Velzen: 'Politici zien dit probleem niet graag onder ogen. Zij zijn verantwoordelijk voor de oplossing. En eerlijk gezegd zie ik die ook niet meteen. Je kunt wel nieuwe wetten maken, maar de handhaving blijft een probleem. In onze samenleving behoort het binnenvallen van woningen en veel vragen stellen, niet tot de cultuur. Dat heeft een prijs.'

