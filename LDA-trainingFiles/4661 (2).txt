Madonna (zangeres).
Madonna, volledige naam Madonna Louise Veronica Ciccone (Bay City (Michigan), 16 augustus 1958), is een Amerikaanse zangeres en actrice. Ze wordt beschouwd als een van de meest invloedrijke en controversiële artiesten aller tijden. Madonna wordt ook wel de almaar transformerende "Queen of Pop" genoemd en is de bestverkopende en succesvolste vrouwelijke artiest aller tijden. Ook staat ze in de muziekwereld bekend als een hardwerkende perfectionist. Volgens de Guinness World Records heeft de Queen of Pop een bewezen aantal van ruim 300 miljoen albums verkocht. In 2008 benoemde "Billboard" Madonna tot de succesvolste soloartiest aller tijden in de Top 100 All time Artist.
Jeugd.
Bij het ontvangen van haar vormsel, een katholiek sacrament, koos Madonna voor de naam Veronica als tweede doopnaam. Haar vader, Sylvio (of Tony) Ciccone, is van Italiaanse afkomst. Haar moeder, Madonna Ciccone-Fortin, is van Frans-Canadese afkomst. Naast dochter Madonna kregen zij nog drie zonen en twee dochters.
Madonna groeide op in Rochester Hills en Pontiac, beide onder de rook van Detroit in de Amerikaanse staat Michigan. Op vijfjarige leeftijd verloor ze haar moeder (30), die in 1963 overleed aan kanker. Sylvio Ciccone hertrouwde later met de huishoudster van de familie, Joan Gustafson. Met haar kreeg Sylvio nog een dochter en zoon.
Als kind volgde Madonna piano- en balletlessen. Op school deed ze actief mee aan de artistieke activiteiten. Na de middelbare school kreeg ze een studiebeurs voor de Universiteit van Michigan en volgde ze les bij de Christopher Flynn Ballet School, hij was Madonna's mentor in de eerste jaren van haar carrière. Hij overleed in de jaren negentig echter aan de gevolgen van aids. Madonna betaalde zijn ziektekosten en zorgde voor hem toen hij in New York was voor een alternatieve behandeling die ook betaald werd door Madonna. Na twee jaar in 1976 verliet ze de universiteit om met 35 dollar in een taxi te stappen en de chauffeur te vragen haar op een plek af te zetten waar het allemaal gebeurt; de chauffeur zette haar af op Times Square in hartje New York. Dat is in ieder geval de versie die Madonna verkocht aan de pers. Naar verluidt zou ze het echte verhaal een beetje aangepast hebben, want Madonna komt niet uit een arme familie zoals ze de pers doet geloven, maar uit een goede familie uit de middenklasse. Ze zou ook nooit in krotten gewoond hebben, maar in een kleine, maar comfortabele studio in The Music Building in New York. De volledige waarheid hierover is voorlopig nog niet ontdekt.
Madonna zong in verschillende punk-bandjes waaronder Emmy and the Emmys. Bovendien werkte ze ook nog een tijdje als verkoopster bij Dunkin' Donuts (dat deed ze echter niet lang want ze vond het te smerig). In 1978 werkte ze als achtergrondzangeres bij de Franse zanger Patrick Hernandez die een hit had met 'Born To Be Alive'. Ze speelde ook nog mee in 1979 in een studentenfilm 'A Certain Sacrifice' die pas in 1985 werd uitgebracht.
Madonna/The First Album.
In 1983 krijgt Madonna haar eerste platencontract nadat ze op de hoek van het ziekbed van Seymour Stein, de directeur van platenmaatschappij Sire Records, een lied had gezongen. Dit nummer "Ain't No Big Deal" verschijnt jaren later op de B-kant van de single "Papa Don't Preach", evenals op de Japanse "Dress You Up"-ep. Bovendien is het in 1998 uitgebracht op het (onofficiële) album "In The Beginning".
Madonna's eerste single heet "Everybody", een nummer dat ze ook zelf heeft geschreven. Veel mensen denken in die tijd dat het nummer door een donkere zangeres wordt gezongen, mede omdat op de hoes van de single geen foto van Madonna te zien is.
Mede dankzij MTV lukt het Madonna om snel een imago op te bouwen. In 1983 komt haar debuutalbum "Madonna" uit. De eerste grote hit van dit album is "Holiday". Deze plaat wordt een wereldwijde hit. Andere hits van dit album zijn "Borderline" en "Lucky Star". Ook "Everybody" staat erop. In deze fase van haar carrière is haar vroegere vriend John Jellybean Benitez een belangrijke steun.
Like a Virgin.
In 1984 komt Madonna met het album "Like a Virgin", geproduceerd door Nile Rodgers, bekend van Chic. Het album wordt zowel door fans als critici goed ontvangen, en trekt de aandacht onder meer door de provocerende titel en hoes. Van dit album komen vier hits: "Like A Virgin", "Dress You Up", "Material Girl", en "Angel".
In 1985 maakt Madonna haar eerste uitstapje naar Hollywood. In de film "Vision Quest" speelt ze een clubzangeres. Deze film levert haar nog twee hits op: "Crazy For You" en "Gambler". Later dat jaar speelt ze een belangrijke rol in de film "Desperately Seeking Susan". Voor deze rol ontvangt ze goede kritieken. Van deze film komt het nummer "Into The Groove" dat aan latere uitgaven van het album "Like A Virgin" als extra nummer is toegevoegd.
Op 13 juli 1985 verschijnt Madonna op het Philadelphia-podium tijdens Live Aid. Die week ervoor verschenen in verscheidene media naaktfoto's van Madonna vanuit de tijd dat ze als bijverdienste poseerde voor kunstadacemie-studenten in New York. Bette Midler kondigde Madonna aan op Live Aid als "de vrouw die zichzelf omhoog heeft getrokken aan haar behabandjes, en er ook bekend om staat dat ze ze af en toe laat zakken." Madonna vertolkte drie nummers: "Holiday", "Into The Groove" en "Love Makes The World Go Round".
Op 16 augustus 1985, haar 27e verjaardag, trouwt Madonna met acteur Sean Penn. Met hem speelt ze in 1986 in de film "Shanghai Surprise", een grote flop. Het echtpaar krijgt al snel een negatieve reputatie door hun houding tegenover de media, vooral vanwege Penns agressie tegen paparazzi.
In de herfst van 1985 begint Madonna aan haar eerste tournee, "The Virgin Tour", alleen in de Verenigde Staten. In september 1985 publiceert het tijdschrift "Playboy" vier naaktfoto's van Madonna die Martin H.M. Schreiber in 1979 maakte.
"Who's that girl world tour", Rotterdam, 26 augustus 1987
True Blue.
Na een rustige periode van enkele maanden komt Madonna verrassend terug met een nieuw album en een nieuwe "look": kort blond haar, en ook alle lingerie en armbandjes lijken te zijn verdwenen. Dit nieuwe imago presenteert ze voor het eerst in de videoclip van het nummer "Papa Don't Preach", vooruitlopend op de verschijning van haar derde album, "True Blue". Dit album verschijnt in juni 1986 en is opgedragen aan "the coolest guy in the universe": echtgenoot Sean Penn. Op dit album staan de hits "Open your heart", "True Blue", de ballade "Live to Tell" (uit de film "At Close Range" waarin Sean Penn een rol heeft), "La Isla Bonita" en "Papa Don't Preach". In tegenstelling tot bij haar eerste twee albums heeft Madonna dit keer aan de tekst van alle nummers meegeschreven en het album zelf medegeproduceerd.
Terwijl de singles van "True Blue" stuk voor stuk de hitlijsten domineren, vindt Madonna ook nog de tijd om een film op te nemen: "Who's That Girl". De film is weinig succesvol, maar levert Madonna in de zomer van 1987 wel weer enkele wereldhits op: "Who's That Girl", " Causing a Commotion" en "The Look of Love". Deze singles zijn afkomstig van het soundtrack-album "Who's That Girl - Original Motion Picture Soundtrack". Naast de drie genoemde singles is ook het Madonna-nummer "Can't Stop" te vinden op het album, alsmede tracks van onder anderen Scritti Politti en Club Nouveau.
In 1987 begint Madonna aan haar eerste wereldtournee: de "Who's That Girl World Tour 1987". Op deze tournee wordt ze voor het eerst begeleid door achtergrondzangeressen en -danseressen Donna DeLory en Niki Harris (laatstgenoemde zong later ook mee op liedjes van Snap!). Ook geeft Madonna in augustus 1987 twee uitverkochte concerten in De Kuip in Rotterdam. Haar concert in Turijn (Italië) wordt op 4 september 1987 live uitgezonden op tv en trekt wereldwijd miljoenen kijkers.
You Can Dance.
Ook komt ze dit jaar met het album "You Can Dance". Hierop staan remixen van bekende singles, maar ook albumtracks, doorlopend aan elkaar gemixt. Er staat ook een nieuwe track op: "Spotlight". Dit nummer werd op het laatste moment geschrapt voor het album "True Blue", en wordt in Japan alsnog als single uitgebracht. Het album verkoopt minder goed dan Madonna's vorige albums. Als ook de film "Who's That Girl" flopt, is dat voor sommige critici aanleiding te roepen dat de carrière van Madonna over het hoogtepunt heen is.
In 1988 neemt Madonna een korte pauze, waarin ze onder andere in een toneelstuk op Broadway speelt (Speed The Plow) en kleine rollen vervult in de films "Bloodhounds of Broadway" en "Shadows & Fog" (van Woody Allen).
Like A Prayer.
In 1989 verandert Madonna opnieuw haar uiterlijk en imago. Dit keer geen geblondeerd haar, maar haar eigen kleur: donker. Ze brengt in maart het album "Like a Prayer" uit. De videoclip van de titelsong veroorzaakt grote ophef. In de videoclip is te zien hoe Madonna toevallig getuige is van een verkrachting en moord waarvoor een andere voorbijganger ten onrechte wordt beschuldigd en gearresteerd. Madonna bezoekt hierop een kerk, waar een beeld van de heilige Martinus van Porres tot leven komt en haar hartstochtelijk kust. Hierop wijst Madonna de echte dader aan, waarna de ten onrechte beschuldigde man (die voorgesteld wordt door het standbeeld van Martinus van Porres), wordt vrijgelaten. Het Vaticaan sprak van een godslasterlijke video vanwege de vermenging van erotiek en katholieke symbolen. Pepsi Cola zegde een miljoenencontract met Madonna op. Ondanks (of dankzij) deze controverse werd de single wereldwijd een nummer 1-hit. Het nummer is in 2002 opnieuw een grote hit in de versie van "Mad'House", en daarna nog in de mix gegaan bij Sensation Anthem 2004 door dj Paul Elstak en Neophyte. Onlangs (maart 2010) is "Like a Prayer" opnieuw uitgebracht door Meck ft Dino en betreft de "Sticky & Sweet Tour"-versie (2008-2009).
Het album "Like a Prayer", dat opgedragen is aan haar moeder 'die mij leerde bidden', levert Madonna nog enkele grote hits op, waaronder "Express Yourself" (met op dat moment de duurste videoclip ooit), "Cherish", "Dear Jessie" (opgedragen aan de dochter van producer Pat Leonard), "Oh Father" (over de band met haar vader) en "Keep It Together" (over haar band met haar familie). "Promise to Try" vertelt over het verlies van haar moeder op jonge leeftijd. Ook staat er een duet met Prince op: " Love Song", alsmede het nummer "Till Death Do Us Part" dat over haar mislukte huwelijk met acteur Sean Penn verhaalt. Op 4 januari 1989 scheidde ze van hem. Het album sluit af met "Act of Contrition" (oefening van berouw), welke ze opzegt terwijl de muziek van het nummer "Like a Prayer" achteruit gedraaid wordt.
I'm Breathless.
Madonna speelt in 1990 naast Warren Beatty de rol van Breathless Mahoney in de film "Dick Tracy" en krijgt hier goede kritieken voor. Verder heeft ze een hit met "Vogue", afkomstig van het album "I'm Breathless" (verwijzing naar haar rol in de film) die 'muziek uit en geïnspireerd door' de film "Dick Tracy" bevat. Van dit album komt ook het nummer "Hanky Panky", dat een bescheiden hit werd. "Vogue" was in eerste instantie niet bedoeld om als single uitgebracht te worden. Madonna schreef het nummer samen met Shep Pettibone speciaal voor de B-kant van de (indertijd nog vinyl) single "Keep It Together". Toen ze het nummer liet horen aan de platenbazen van Warner Music was iedereen het erover eens: dit nummer was te goed voor een B-kantje. Er werd besloten om het als single uit te brengen en het nummer werd toegevoegd aan Madonna's studioalbum "I'm Breathless". Mede dankzij de iconische clip groeit "Vogue" uit tot een van Madonna's grootste hits. Bovendien markeert Vogue het begin van een samenwerking met producer Shep Pettibone (met wie ze later het album "Erotica" maakt).
Blond Ambition Tour.
Eveneens in 1990 begint Madonna haar tweede wereldtournee, de "Blond Ambition Tour". Een perfect geregisseerde, strakke show. Op dinsdag 24 juli 1990 treedt ze, bijna drie jaar na haar "Who's That Girl World Tour", op in een net niet uitverkochte Kuip in Rotterdam. De show wordt gekenmerkt door veel gevloek en seksuele handelingen. Zo 'klaagde' ze bijvoorbeeld in Rotterdam dat het nog steeds te licht is buiten waardoor haar lichtshow niet goed te zien is. In Toronto dreigt Madonna gearresteerd te worden als ze haar show niet aanpast. Sommige bezoekers van haar show schijnen na afloop geklaagd te hebben vanwege obsceen gedrag van Madonna op het podium. Hiermee wordt de beruchte uitvoering van de oosterse versie van het nummer "Like a Virgin" bedoeld. Madonna betast gedurende het nummer haar (bedekte) borsten, grijpt in haar kruis en aan het eind van het nummer simuleert ze een orgasme door hevig tekeer te gaan op het bed terwijl ze door twee achtergronddansers betast wordt. Madonna weigert echter om het nummer aan te passen of te verwijderen uit haar show en voert het nummer gewoon op. De politie arresteert haar niet; zodra het concert afgelopen is, is Madonna al op weg naar het vliegveld om naar de volgende stad te vliegen voor een optreden de volgende dag.
De show wordt als controversieel beschouwd omdat er gebruik wordt gemaakt van rooms-katholieke symbolen zoals het kruis en priester- en nonnenhabijten terwijl de show ook een hoog gehalte aan seksualiteit en gevloek bevat. Dit is reden voor paus Johannes Paulus II om de bevolking van Italië op te roepen de concerten in Rome te boycotten. Madonna moet inderdaad een van haar shows in Rome afgelasten en was woest dat iemand zo kon oordelen zonder de show meegemaakt te hebben. Zij nodigde de paus daarom uit een van haar shows in Rome bij te wonen. Zoals verwacht sloeg hij dit aanbod af. Haar volgende album wordt schijnbaar aan hem opgedragen. Sindsdien zijn de relaties tussen Madonna en het Vaticaan niet verbeterd.
The Immaculate Collection.
Aan het eind van 1990 komt Madonna met haar eerste "Greatest Hits"-album, "The Immaculate Collection" (de onbevlekte collectie), een album dat ze opdraagt aan "the Pope" (wat ook de bijnaam voor haar broer Christopher is). De cd is het eerste album ooit dat gemixt is in Q-sound, dat de luisteraar de muziek in 3-dimensionale stijl laat ervaren. De nummers op het album zijn allemaal geremixt door Shep Pettibone. Op het album staan tevens twee nieuwe tracks, die beide grote hits worden ("Rescue Me" en "Justify My Love", een samenwerking met Lenny Kravitz). De videoclip van het laatste lied wordt door MTV geboycot, vanwege het expliciete karakter. Madonna brengt daarom de videocassette los uit, de eerste video-single ooit. Van de videoclip worden 400.000 exemplaren verkocht. In de clip is ook toenmalige vriend Tony Ward te zien die ze ooit als verjaardagscadeau kreeg. Hij is voornamelijk bekend als naaktmodel voor homobladen en -films.
Blond Ambition.
In 1991 speelt Madonna de hoofdrol in een documentaire over haar leven tijdens de "Blond Ambition Tour" in 1990, getiteld "Truth or Dare". In Europa krijgt de film de titel "In bed with Madonna". In de documentaire komt Madonna naar voren als een ambitieuze, sexy en veeleisende vrouw, maar ook zachte trekken van haar karakter komen naar voren. Zo is te zien dat ze het graf van haar moeder bezoekt. Madonna bezoekt het filmfestival van Cannes om haar documentaire de nodige publiciteit te geven. De film is wereldwijd een succes, en staat nog steeds in de top 5 van "highest grossing documentaries of all time" met een opbrengst van 29 miljoen dollar.
Een jaar later speelt Madonna in de film "A League of Their Own", over een vrouwenhonkbalteam. Critici zijn enthousiast over Madonna's acteerprestatie. Uit deze film komt de single "This Used to Be My Playground", die in de Verenigde Staten Madonna's tiende nummer 1-hit werd, maar vreemd genoeg niet op de soundtrack van de film staat. Volgens bronnen zou dit komen door Warner om de verkoop van de single niet in de weg te staan, de soundtrack werd uitgegeven door Sony.
Erotica.
In 1992 brengt Madonna het album "Erotica" uit op haar eigen nieuwe platenlabel Maverick, waarbij onder anderen ook Alanis Morissette en Deftones een contract tekenden. Op "Erotica" staan de singles "Erotica", "Deeper and Deeper", "Fever" (een cover van Peggy Lee), "Bye Bye Baby", "Bad Girl" en "Rain". Op het album, geproduceerd door Shep Pettibone, gaat Madonna een beetje de technokant op. Voor de hoes van het album wilde ze helemaal naakt op de foto, maar platenmaatschappij Warner Music ging daar niet mee akkoord. Daarom werd een detail gekozen van een van de foto's uit het boek "Sex", dat ze kort na het verschijnen van het album uitbracht en waarin ze haar erotische fantasieën in beeld en onder woorden bracht. Het publiek lijkt tijdelijk genoeg te hebben van Madonna's erotiek, want het album verkoopt (naar Madonna-maatstaven) teleurstellend. Het boek "Sex" maakt veel tongen los. Het is, met zijn metalen platen, tegenwoordig een veel gezocht en moeilijk te vinden verzamelobject. Het boek zou in eerste instantie de titel "X" krijgen. Toen Madonna echter vernam dat er rond dezelfde periode een film zou verschijnen over het leven van Malcolm X met dezelfde titel, besloot ze het boek een andere titel te geven.
Girlie Show/Bedtime Stories.
In 1993 begint Madonna aan haar nieuwe tournee, getiteld "The Girlie Show", een concert met veel circusachtige elementen en zelfs een topless paaldanseres die de show opent. Ook bevat de show seksueel getinte elementen als orgieën en SM. Madonna doet ditmaal buiten Londen en Parijs geen Europese steden aan en ook Nederland wordt overgeslagen. Ze richt zich ditmaal wel voor het eerst op Australië en Zuid-Amerika, Israël en Turkije.
In 1994 valt Madonna haar critici aan in het nummer "Human Nature". Hierin zegt ze niet te weten dat ze niet over seks mocht praten en haar mening mocht geven. Haar woorden aan het einde van de videoclip van "Human Nature" spreken wat dat betreft boekdelen: "Absolutely No Regrets". "Human Nature" staat op het in 1994 uitgebrachte album "Bedtime Stories", dat ook andere hits bevat zoals "Secret", "Take A Bow" (met op de achtergrond zanger/producer Babyface, dit nummer stond zeven weken op nummer 1 in de Amerikaanse Billboard-hitlijst) en het mede door Björk geschreven "Bedtime Story" dat door Nellee Hooper werd geproduceerd.
In 1995 brengt Madonna een verzamel-cd uit, getiteld "Something to Remember" (tevens de titel van een van de tracks, afkomstig van het "I'm Breathless"-album uit 1990). Hierop staan Madonna's favoriete ballads en drie nieuwe nummers: "You'll See" (dat ze later ook in het Spaans inzong: "Veras"), "One More Chance" en "I Want You" (een cover van Marvin Gaye, opgenomen samen met Massive Attack).
Evita - Ray of Light.
In 1996 speelt ze in de film "Evita" over Eva Perón, de vrouw van de Argentijnse dictator Juan Perón waaruit de hit "Don't Cry for Me Argentina" komt. Ook afkomstig uit deze film is de single "You must love me", dat een Oscar krijgt voor de beste filmsong. Als derde single werd Another Suitcase In Another Hall uitgebracht. Madonna zelf krijgt een Golden Globe voor beste actrice. De film en de soundtrack worden een enorm groot succes.
De film doet tijdens de opnames al heel wat stof opwaaien. Het feit dat Madonna de hoofdrol vervult haalt de woede van veel Evita-haters op de hals. Als de film eenmaal uit is verbaast ze menigeen door haar opmerkelijk goede stemgeluid en acteerprestaties. Madonna geeft zelf ook aan flink aan haar stem gewerkt te hebben.
Tijdens de opnamen voor "Evita" komt Madonna erachter dat ze zwanger is. In oktober 1996 bevalt Madonna van haar eerste kind, dochter Lourdes Maria Ciccone Leon van haar toenmalige vriend en fitnesstrainer, Carlos Leon. Madonna brengt 1997 grotendeels buiten de publiciteit door.
In maart 1998 verschijnt het album "Ray of Light", waarvan "Frozen" de eerste single een wereldhit wordt. Met deze cd slaat Madonna een nieuwe weg in qua sound, maar ook tekstueel. Producer William Orbit is verantwoordelijk voor de elektronische sound van het album en samen met onder meer Patrick Leonard schrijft Madonna haar meest spirituele teksten tot nu toe, onder meer geïnspireerd door de Joodse leer kabbala. Critici roemen de sound en de stem van Madonna, die na de zanglessen voor de film Evita opvallend veel sterker is geworden. Ook afkomstig van dit album zijn de hits "Ray of Light", "Substitute for Love", "The Power of Good-bye" en "Nothing Really Matters".
In 1999 zingt ze de soundtrack voor de Austin Powers-film '. Dit levert haar een van haar grootste hits van de jaren 90 op: "Beautiful Stranger".
Music.
Madonna op Live 8 in 2005
In 2000 speelt Madonna een hoofdrol in de film "The Next Best Thing" naast Rupert Everett. Voor deze film neemt ze ook twee nummers op; "Time Stood Still" en "American Pie", een cover van de klassieker van Don McLean.
In augustus wordt Madonna voor de tweede keer moeder; na een moeilijke bevalling kwam zoontje Rocco Ritchie in Los Angeles ter wereld. De vader is regisseur Guy Ritchie.
In september 2000 verschijnt ook haar album "Music", dat technische nieuwe elektronicamuziek laat horen, geproduceerd door Mirwais en William Orbit. Naast de titeltrack, Music, verschijnen ook "Don't Tell Me" en "What It Feels Like for a Girl" op single. Als extraatje wordt in Europa ook de eerdere hit "American Pie" aan het album toegevoegd, een beslissing van haar platenmaatschappij waarmee Madonna achteraf gezien niet blij was.
In december van datzelfde jaar wordt Rocco in Schotland gedoopt en trouwen Madonna en Guy Ritchie een dag later op Skibo Castle in Dornoch. Ritchie maakt voor de remix van de single "What It Feels Like for a Girl" een controversiële videoclip waarin Madonna met een oma keihard over de weg rijdt en uiteindelijk tegen een elektriciteitspaal knalt. Ook maken zij samen voor BMW de commercial "Star" waarin ze een verwende, krengerige ster speelt (een parodie op zichzelf).
In 2001 besluit Madonna voor het eerst in acht jaar weer te gaan toeren. Haar "Drowned World Tour" start op 9 juni in Barcelona. Ze speelt veel nummers van de succes-albums "Ray of Light" en "Music". Wederom doet ze met deze tournee Nederland niet aan. Wel speelt ze voor de eerste keer zelf gitaar en verbaast ze haar fans door sommige ruige passages.
Greatest Hits Volume 2.
Aan het eind van 2001 brengt Madonna haar tweede verzamel-cd uit, getiteld "GHV2" (Greatest Hits Volume 2). In tegenstelling tot haar eerste verzamelaar "The Immaculate Collection", bevat GHV2 geen nieuwe nummers.
2002 is een relatief rustig jaar voor Madonna. Ze vertolkt de hoofdrol in het stuk "Up For Grabs", dat in het Wyndhams Theater in London speelt, met gemixte recensieset danceremixes wordt wereldwijd gelanceerd in november 2008. De officiële videoclip van het nummer bestaat uit een compilatie van livebeelden. Een groot deel van het jaar is ze bezig met een nieuw album. Ze speelt nog wel een kleine rol in de nieuwste James Bond, waarvan ze ook de titelsong "Die Another Day" zingt. Geholpen door de bijbehorende videoclip boordevol "special effects" wordt het nummer een grote hit in de herfst van het jaar.
American Life.
In 2003 brengt Madonna het album "American Life" uit. Dit is een van haar persoonlijkste albums ooit, zo zingt ze in "Mother And Father" over het verlies van haar moeder, en "Intervention" wordt opgedragen aan haar zoon Rocco. Het algemene thema van het album is dat materialistische zaken de mens niet gelukkig maken. De eerste single wordt "American Life" maar Madonna besluit de video op het laatste moment terug te trekken. In de video zijn oorlogsbeelden te zien en de clip bevat openlijk kritiek op president Bush. Omdat op dat moment de oorlog in Irak uitbreekt, vindt Madonna de clip ongepast. Andere stemmen beweren dat haar motivatie om de clip terug te trekken commercieel was, gezien de patriottische sfeer in Amerika op dat moment liep ze immers het risico geboycot te worden. Andere singles van dit album zijn "Hollywood", "Nothing Fails" en "Love Profusion" (dat ook wordt gebruikt als ondersteunende muziek en video voor een parfum van Estée Lauder). Hoewel het album "American Life" binnenkomt op nummer 1 in de Amerikaanse albumlijsten, valt de verkoop uiteindelijk tegen.
Tijdens de MTV Awards in september 2003 veroorzaken Madonna, Christina Aguilera en Britney Spears wereldwijde opschudding door elkaar een tongzoen te geven tijdens de vertolking van een medley van "Like A Virgin" en "Hollywood". Deze "samenwerking" schijnt goed te bevallen, want voor Britneys album "In The Zone" nemen ze een duet op dat ook op single verschijnt: "Me Against The Music".
Re-Invention - Live 8.
Madonna tijdens Live 8 in 2005
In 2004 vindt de "Re-Invention Tour" plaats. Tijdens deze tournee treedt Madonna voornamelijk op in Amerika, maar ze doet na 14 jaar ook Nederland weer eens aan. In Europa treedt ze op in Arnhem (woensdag 8 en donderdag 9 september, GelreDome), Ierland, Lissabon, Londen en Parijs. Beide concerten in Arnhem zijn in een mum van tijd uitverkocht. De oorlog in Irak, vrede, de elektrische stoel, een skateboarder, een doedelzakspeler, John Lennons "Imagine", Madonna die over het publiek heenkomt. Het zijn allemaal elementen uit deze wereldtournee. In tegenstelling tot haar vorige show - de "Drowned World Tour" - zingt ze tijdens de "Re-Invention Tour" talloze hits. Van elk album dat ze heeft uitgebracht, zingt ze minimaal één nummer. Voor het eerst sinds de "Who's That Girl World Tour" uit 1987 gaat achtergrondzangeres Niki Harris niet mee. Zij is net bevallen van een kind en wil bovendien wat meer aandacht aan haar eigen carrière besteden. Als vervangster wordt Siedah Garrett gevraagd, een zangeres die vooral bekend is van haar duet in 1987 met Michael Jackson, "I Just Can't Stop Loving You". Zij verzorgde ook al achtergrondvocalen op Madonna's derde album "True Blue" uit 1986.
Het concert begint met een videovertoning van "The Beast Within" (een remix van het nummer "Justify My Love" uit 1990) waarop Madonna verzen uit de Openbaring prevelt, begeleid door beelden uit "X-static Process", een video- en foto-impressie, geschoten door topfotograaf Steven Klein voor zijn tentoonstelling. Dat de toen 46-jarige Madonna nog wel een aantal jaren meegaat, blijkt wel als ze na het openen van de videoschermen uit het podium opkomt: "Strike A Pose"; een handstand kost haar weinig moeite als ze inzet met het nummer "Vogue". Het publiek reageert uitzinnig. De documentaire die Madonna maakt met Jonas Akerlund over haar leven tijdens de "Re-Invention Tour" wordt, vergezeld van een live-cd, uitgebracht op dvd onder de titel "I'm Going to Tell You a Secret".
Op 2 juli 2005 treedt Madonna op in het Londense Hyde Park tijdens het grootste popconcert aller tijden, Live 8, voor een 200.000-koppig publiek en nog eens 3 miljard tv-, internet- en gsm-kijkers. Ze zingt haar hits "Like a Prayer", "Ray of Light" en een lange versie van "Music". Na het concert maakt ze bekend dat haar nieuwe album "Confessions on a Dance Floor" gaat heten.
Confessions on a Dance Floor.
Het album blijkt een terugkeer te zijn naar haar muzikale roots: dance. Het schijfje wordt in november 2005 uitgebracht en bevat de hit "Hung Up", een catchy en dansbaar nummer rondom een sample van het ABBA-nummer "Gimme! Gimme! Gimme! (A Man After Midnight)". Met "Hung Up" behaalt ze in Nederland haar derde nummer 1 en tevens dertigste top 10-hit. Dit succes wordt voortgezet met het uitbrengen van de singles "Sorry" (nummer 2 in Nederland), "Get Together" en "Jump". Op 16 augustus 2005, haar 47e verjaardag, breekt Madonna een sleutelbeen, een hand en drie ribben bij een val van haar paard op haar landgoed in Wiltshire (Engeland). Een maand later gaat ze weer aan het werk. Met een flinke dosis pijnstillers neemt ze de videoclip voor "Hung Up" op.
Op 18 november 2005 wordt Madonna in België veroordeeld voor plagiaat. De eerste vier maten van haar nummer "Frozen" (1998) komen overeen met het nummer "Ma vie fout le camp" (1993) van de Belgische componist Salvatore Acquaviva uit Moeskroen. Het gevolg van deze veroordeling is dat in België cd's en dvd's waarop "Frozen" te horen is uit de schappen moeten worden gehaald en het nummer daar niet meer mag worden gedraaid op radio en televisie.
Begin 2006 zet Madonna twee nieuwe wereldrecords op haar naam. Ze is de eerste artiest die met een album, "Confessions on a Dance Floor", in 40 landen de nummer één positie bereikte. "Hung Up" deed hetzelfde in de singleparades van maar liefst 41 landen.
Confessions Tour.
Madonna tijdens de Confessions Tour in 2006
In mei 2006 begint Madonna aan een nieuwe wereldtournee, de "Confessions Tour". De tournee start op 21 mei in Los Angeles. De show wordt geprezen door critici. Het optreden is echter ook controversieel: zo berijdt Madonna haar dansers als paarden en bootst ze een kruisiging na. Na verschillende stops in de VS en Canada, zal ze eind juli in Europa arriveren. Ook Nederland is aangedaan. Op 3 en 4 september 2006 werd de show in de Amsterdam ArenA opgevoerd. De kaartjes voor deze twee concerten in Nederland waren al snel uitverkocht. Voor aanvang van de concerten lopen tegenstanders van het concert (met name de organisatie Schreeuw om Leven) rond de ingangen terwijl pamfletten worden uitgedeeld met de tekst "Madonna, Jesus loves you". Tijdens het concert zelf - en met name tijdens de controversiële uitvoering van het lied "Live to tell" - lopen de gelovige actievoerders rond de ArenA in een symbolische verwijzing naar de val van het Bijbelse Jericho (Jozua 6).
Verder speelt ze in Engeland, Wales, Duitsland, Italië, Denemarken, Frankrijk, Tsjechië en Rusland. Na Europa staan half september de laatste vier concerten gepland, in Japan. Op 3 november verschijnt de vierde single van het album Confessions on a Dance Floor: "Jump". Op de B-kant staat het niet eerder verschenen nummer "History".
Op 22 november 2006 zendt de Amerikaanse televisiezender NBC een van de concerten van Madonna's "Confessions Tour" uit. Onder druk van christelijke organisaties zond de zender de 'kruisigingscène' tijdens "Live to Tell" niet uit. In plaats daarvan werd tijdens het lied andere beelden vertoond. In Nederland werd eind 2006 wel de volledige kruisigingsact uitgezonden. Vlak voor het concert in Amsterdam deed een priester tevergeefs een valse bommelding om het concert (en dus de kruisigingsscène) te voorkomen. In januari 2007 verscheen de concertregistratie op dvd en behaalde de 2e plaats in de album top 100.
Adoptie aidswees.
Madonna zorgt in 2006 ook voor veel commotie door het Malawische jongetje David van 13 maanden oud te adopteren. Madonna kreeg het jongetje in het vizier, toen ze Malawi bezocht in het kader van een project waar ze aan meewerkt. De zangeres doneerde veel geld om twee weeshuizen te bouwen voor weeskinderen van ouders die gestorven zijn aan Aids. David was ook zo'n weeskind, die twee weken na de geboorte in een weeshuis belandde. Zijn moeder is aan aids overleden, zijn vader leeft nog wel. David was bij de eerste ontmoeting met Madonna erg ziek; hij leed aan malaria en scheurbuik. Davids vader heeft zijn goedkeuring aan de adoptie gegeven. Toch is niet iedereen blij met de adoptie. Madonna zou de adoptieregels aan haar laars gelapt hebben. De zangeres ontkent dit in een interview met Oprah Winfrey en verklaart dat de adoptie van David volkomen legaal is. Begin 2008 wordt de adoptie legaal verklaard door een rechter in Malawi en mag David definitief bij haar blijven.
In 2009 besloot Madonna nog een kindje uit Malawi te adopteren. De 4-jarige Chifundo James woonde net als David in een weeshuis. Pas twee jaar later mocht Madonna het meisje in haar armen sluiten. De zangeres heeft haar dochter daarna Mercy James genoemd.
Ondanks al haar break-ups heeft Madonna het hoederecht over alle vier kinderen. Ze wilde ze in Amerika als gezin opvoeden. Maar zoon Rocco weigerde na een verblijf bij zijn vader in Londen naar haar terug te keren, waarop een proces dreigde. Vlak voor dat zou beginnen, werd een regeling getroffen. De jongen mocht bij zijn vader blijven, maar zal regelmatig zijn moeder bezoeken.
Kledinglijn, Live Earth en regiedebuut.
2007 begint relatief rustig voor Madonna. De dvd van "The Confessions Tour: Live from London" verschijnt eind januari. Er circuleren geruchten over de opnames van een nieuw album met onder anderen Stuart Price, Timbaland en Pharrell Williams, maar er wordt niets officieel bevestigd. Price vertelt wel aan nieuwszender E! dat Madonna's nieuwe album een compleet nieuwe sound zal hebben. In de lente verschijnt onder grote media-aandacht de kledingcollectie op de markt die Madonna mede heeft ontworpen voor H&M. In 2006 verscheen ze al in reclames voor deze winkelketen.
Op 16 mei 2007 verschijnt een nieuw Madonna-nummer "Hey You". Het nummer heeft Madonna speciaal geschreven voor Live Earth, het benefietconcert om mensen ervan bewust te maken dat de opwarming van de aarde met de huidige manier van leven erg snel gaat. Producer van het nummer is Pharrell Williams. Het nummer is gratis te downloaden en zal geen single worden. In tegenstelling tot de dansmuziek van haar laatste cd, "Confessions On A Dance Floor", is "Hey You" een ballade. Madonna zong het nummer op 7 juli in Wembley Arena tijdens Live Earth. Als afsluiter in Londen zong ze daar ook Hung Up, Ray of Light en La Isla Bonita. Tijdens dat laatste nummer werd ze versterkt door twee leden van de Romano-zigeunerband Gogol Bordello, dit optreden haalde al snel de top 10 van meest bekeken filmpjes op YouTube.
Gogol Bordello is ook te zien in Madonna's regiedebuut "Filth & Wisdom", waar ze in de zomer van 2007 aan werkte. De film gaat op 13 februari 2008 in première op het Berlijnse Filmfestival. Madonna is hier zelf bij aanwezig en geeft ook een persconferentie over haar regiedebuut. Verder maakt Madonna een documentaire over het leven van de bevolking in Malawi, onder de titel "I am because we are". Tijdens haar persconferentie op de première van "Filth & Wisdom" zei Madonna dat deze documentaire wellicht in première gaat tijdens het filmfestival van Cannes.
Ook heeft Madonna succes als schrijfster. Er verschijnen vier nieuwe kinderboeken in de reeks "De Engelse rozen".
Hard Candy.
De meeste tijd in 2007 bracht Madonna in de opnamestudio door, waar ze werkte aan haar nieuwe album "Hard Candy". Lang voor de verschijning van het album lekten in de zomer van 2007 al twee nummers uit. Een stukje van een demo getiteld "Candy Shop" lekte uit, maar Madonna's woordvoerster wilde niets kwijt over het nummer, waardoor Madonna's fans zich afvroegen of het liedje wel echt was. Rond 22 augustus 2007 lekte een tweede lied uit, getiteld "Beat Goes On", een samenwerking met Pharrell Williams. Op het album zou uiteindelijk een compleet andere versie van het nummer verschijnen, met onder andere een rap van Kanye West. Deze samenwerking was spontaan ontstaan toen zij elkaar in de studio tegenkwamen. Het album verscheen in Europa op 25 april 2008 en drie dagen later in Amerika en de rest van de wereld. Het album kreeg goede recensies en was grotendeels geproduceerd door Madonna samen met Timbaland, Justin Timberlake, Pharrell Williams en Danja. Madonna maakte een kleine clubtournee in New York, Parijs en in Maidstone (Kent) om het album te promoten. Opmerkelijk is dat haar begeleidingsband bijna geheel vernieuwd was ten opzichte van de twee tournees ervoor. Stuart Price, haar voormalige producer en muzikaal directeur van haar tournees sinds 2001, had ze aan de kant geschoven en ze had Kevin Atunes ingehuurd, die op de bijhorende "Sticky & Sweet Tour" werd aangevuld met DJ Enferno. Stuart zou niet hebben willen meewerken omdat hij net vader was geworden (moeder van de baby was Madonna's voormalige assistente Angela die ook te zien is in de documentaire "I'm Going to Tell You a Secret"). Onder fans wordt echter gespeculeerd dat Madonna Stuarts werk gewoon te oubollig vond.
De eerste single van het nieuwe album, getiteld "4 Minutes (to save the world)", is een samenwerking met Justin Timberlake & Timbaland. Het nummer schoot de Mega Top 50, de Single top 100 en de Download Top 50 in Nederland binnen op nummer 1. In België wordt het ook meteen nummer 1 en eigenlijk wordt het overal in de wereld de nieuwe nummer 1. Behalve in Amerika, waar rapper Lil' Wayne het net iets beter doet. Zijn nummer wordt enkel in Amerika een hit dus Madonna heeft met 4 Minutes de grootste hit van 2008 geleverd. De video, van regisseurs Jonas & Francis, bereikt 60 miljoen kijkers online.
Voor de tweede single ("Give It 2 Me") neemt Madonna een video op met regisseur-fotograaf Tom Munro en haar vroegere tuinman en vriend des huizes Nathan Rissman. Ook Pharell Williams (van N.E.R.D. en The Neptunes) is in die video te zien. Het nummer wordt een internationale hit, maar wel een kleinere dan 4 Minutes. In Nederland wordt het echter dé zomerhit en de wekenlange nummer 1 in de Top 40. In België bereikt Madonna de eerste plaats in de digitale muziekwinkel iTunes, maar in de Ultratop bereikte het nummer op zijn maximale punt de 3e plaats. Als derde single brengt Madonna "Miles Away" uit, een rustiger maar toch uptempo nummer met backing vocals van Justin Timberlake. De track is geproduceerd door Timbaland. De single met danceremixes wordt wereldwijd gelanceerd in november 2008. De officiële videoclip van het nummer bestaat uit een compilatie livebeelden van de Sticky & Sweet Tour. Ondanks het feit dat "Miles Away" wel de top 10 in Nederland haalde, is de single wereldwijd geen grote hit geworden.
Sticky & Sweet World Tour en Celebration.
In het najaar van 2008 begint Madonna aan haar grootscheepse tournee, onder de titel "Sticky & Sweet Tour". De tournee start op 23 augustus in Cardiff, Wales en doet op 2 september de Amsterdam ArenA aan. De show is alweer een spektakel, Madonna draagt pakjes van Givenchy en boots van Stella McCartney en geeft het beste van zichzelf. Ook in deze show zitten een paar elementen die wereldnieuws zijn. Madonna heeft vriendin Britney Spears gevraagd om een video op te nemen met Steven Klein, een gerespecteerd en bekend fotograaf/videoartist. In de video is Spears te zien in een lift terwijl ze gek wordt en de lift zowaar afbreekt. De video wordt vertoond tijdens Madonna's vertolking van "Human Nature" en is confronterend te noemen. De video werd een instant hit op YouTube, die al 24 uur na de opening van de tournee 300.000 kijkers haalde. Twee weken later maakt Spears ook haar comeback op de MTV VMA Awards.
Maar Madonna toont ook nog een andere video tijdens het concert, waarin ze John McCain vergelijkt met Hitler. Op het einde van de video, ook gefilmd door Klein, prijst Madonna de Amerikaanse presidentskandidaat Barack Obama aan. Dit veroorzaakte een rel in Amerika en leverde de tournee nog meer uitverkochte zalen op. Verder voert Madonna opnieuw haar wereldhit "Vogue" op, die helemaal heruitgevonden is met stukjes en beats uit haar laatste megahit "4 Minutes", het werd meteen een favoriet bij de fans. Madonna is te zien in een oldschool auto, extreem touwtje springend in een oldschool outfit van Givenchy en Moshino en bouwt met haar gypsy vrienden een stevig feestje op het podium. Ze 'hypet' de "nerdy" brillen die weer helemaal in zijn en tot slot 'berijdt' ze Justin Timberlake, die digitaal mee op tournee is.
Na de afloop van het Europese gedeelte van de tournee start Madonna in Amerika. Tijdens haar concerten in New York scheldt ze de Amerikaanse vicepresidentskandidate Sarah Palin uit. Ze noemt haar een trut en een "fucker" die niet welkom is op haar show (van Madonna is bekend dat ze een Democraten-aanhanger is en het helemaal niet heeft op George Bush en kandidaat president McCain). In diezelfde speech vermeldt Madonna ook nog eens dat iedereen moet opstaan en dansen omdat "dit geen stomme Barbra Streisand show is".
Tijdens de tournee, op 15 oktober 2008, werd officieel bekend dat Madonna, na een huwelijk van bijna acht jaar, gaat scheiden van haar tweede echtgenoot Guy Ritchie. De definitieve scheiding werd op 21 november voltrokken. Er wordt geen enkel optreden geschrapt en ze refereert er ook geen enkele keer aan tijdens een show.
Op 27 januari 2009 wordt bekend dat de "Sticky & Sweet Tour" een vervolg gaat krijgen. Onder de naam "Sticky & Sweet Tour II" zal in de zomer van 2009 Europa opnieuw worden aangedaan. Alleen Londen en Parijs krijgen de show nogmaals te zien, de overige steden zijn allemaal nieuw. Voor het eerst in haar loopbaan zal ze optreden in België, op 11 juli 2009 op het festivalterrein van Werchter. Haar tournee verandert op zich weinig: ze verandert drie nummers op haar setlist en enkele video's en kostuums zijn aangepast (zoals het nummer Candy Shop dat ze met een volledig nieuw outfit en achtergrondvideo opvoert).
Op 23 juli 2009 wordt bekend dat Madonna's derde verzamelalbum "Celebration" gaat heten en dat hierop twee nieuwe nummers komen te staan. De single "Celebration" zou op 3 augustus vanaf 14.00 uur op de Nederlandse radiozenders gedraaid worden; op 4 augustus zou de downloadsingle uitkomen. De clip voor dit nummer is opgenomen in Milaan en Barcelona en fans konden zich aanmelden om mee te werken aan de video. Verder zijn de dansers van de "Sticky & Sweet Tour" en zelfs haar dochter Lourdes te zien. Op 30 juli lekte het nummer uit en verspreidde het zich wereldwijd. Dezelfde dag werd de single veelvuldig gedraaid op de Nederlandse radio. Madonna's platenmaatschappij Warner Music heeft daarop de downloadsingle al op 31 juli uitgebracht en officieel toestemming gegeven het nummer te draaien op de radio. De verschijningsdatum voor de cd-single is 11 september 2009. Op 18 september komt het album uit, zowel in de vorm van een enkel als dubbelalbum. Dit is een week eerder dan gepland.
Op 9 november 2010 maakte Madonna bij Ellen DeGeneres bekend dat ze na haar film opnieuw de studio in zou gaan.
MDNA & Interscope Records.
Donderdag 15 december 2011 werd bekend dat Madonna een contract voor drie albums heeft gesloten met Interscope Records. Haar eerste album bij dit label en tevens haar eerste album sinds vier jaar zal worden uitgebracht in maart 2012. De eerste single zal heten 'Give me all your luvin' en wordt uitgebracht eind januari, net voor Madonna's geplande optreden bij de Super Bowl. Op de single zullen Nicki Minaj en M.I.A. te horen zijn. De videoclip voor de single werd opgenomen midden december in New York samen met Nicki Minaj en M.I.A. door Megaforce.
De tweede single van het album zal "Girl Gone Wild" worden. Dit heeft Madonna op 10 februari 2012 bekendgemaakt op de radio.
Met de aankondiging van haar nieuwe album verbrak ze enkele records. Haar nieuwe album stond in 50 landen op nummer 1 in iTunes nog voordat het verschenen was.
Op 11 januari 2012 maakte Madonna via haar Facebookpagina bekend dat haar twaalfde studioalbum "MDNA" ging heten. Ook ging de zangeres weer toeren, in juli 2012 deed zij Nederland aan met haar MDNA Tour en gaf ze twee concerten in de Ziggo Dome. De eerste voorstelling was al binnen een half uur uitverkocht; vanwege de grote belangstelling werd er een tweede concert ingepland. Op 20 februari 2012 liet Perez Hilton weten dat de 15-jarige Lourdes mee op tournee ging. Ook haar zoon ging mee op tournee als danser. Op 12 juli 2012 kwam Madonna naar het Koning Boudewijnstadion te Brussel. Dit was het tweede concert ooit van Madonna in België. De derde wereldwijde single van het album "MDNA" was "Turn Up The Radio". In Nederland zijn tevens 'Love Spent' en 'Masterpiece' als radiosingles uitgebracht. Ze werden beiden geen hits. De videoclip voor Turn Up The Radio werd opgenomen in Italië en kwam uit op 16 juli 2012. "MDNA" bracht ook twee promo-singles voort. "Masterpiece" werd op 2 april 2012 als promo-single in het Verenigd Koninkrijk naar de radiozenders verstuurd en "Superstar" kwam uit op 3 december 2012 als gratis cd bij de Braziliaanse krant Folha de S. Paulo.
Controverse.
Madonna wordt algemeen beschouwd als een van de meest controversiële personen in de popgeschiedenis. Al meer dan dertig jaar weet ze de aandacht van het publiek vast te houden met nieuwe, voor sommigen, choquerende beelden en uitdossingen. Ze haalt zich daarmee regelmatig de woede van een of meer (vaak christelijke) organisaties op de hals en zelfs de paus liet van zich horen toen de videoclip van "Like a Prayer" uitkwam, waarin ze voor brandende kruizen staat te dansen en gekust wordt door een tot leven gekomen beeld van de heilige Martinus van Porres, in protestantse landen meestal aangezien voor een donkere Jezus Christus. Andere beruchte videoclips zijn die van "Express Yourself" (sm en bondage), "Justify My Love" (de eerste clip ooit die op MTV alleen na 23.00 uur mocht worden uitgezonden) en "Erotica" (die beelden toont van haar project).
Seks en religie vormen dan ook een leidraad door haar carrière. In 1990 wordt Madonna na haar "Blonde Ambition"-concert in Toronto bijna gearresteerd omdat in de uitvoering van "Like a Virgin" een masturbatiescène zat. De "Blond Ambition Tour" werd later verwerkt in de documentaire "In bed with Madonna" waarin zij een kijkje geeft achter de schermen van de tournee en onder andere laat zien hoe ze een flesje pijpt.
In 2003 werd de clip die ze in eerste instantie gemaakt had voor American Life teruggetrokken door Warner Bros. nadat beelden waren uitgelekt. Er ontstond een rel in Amerika waar Madonna door de media werd verguisd wegens anti-patriottisme. Een eenvoudige versie die alleen de zangeres voor internationale vlaggen laat zien werd daarop uitgebracht. De originele clip was een aanklacht tegen de oorlog in Irak en het beleid van de toenmalige president Bush en toonde onder anderen Iraakse, Palestijnse en Joodse kinderen tussen soldaten op de catwalk. De clip eindigt met Madonna die een handgranaat het publiek in gooit die wordt opgevangen door Bush. De volgende rel wordt gevormd door de tongzoen met Britney Spears en Christina Aguilera tijdens de opening van de MTV Awards.
Volgens critici is Madonna niet meer dan een aandachttrekker die handig gebruikmaakt van de media om haar positie van Queen of Pop te behouden. Maar ze gebruikt haar populariteit ook om aandacht te vestigen op de problemen in de wereld, wederom gebruikmakend van controverse en choquerende beelden. Zoals bij de uitvoering van 'Live To Tell' tijdens haar "Confessions Tour", waar zij quasi-hangend aan een glitterkruis compleet met doornenkroon zingt terwijl beelden van aidskinderen en Bijbelteksten op de achtergrond te zien zijn. Religieuze organisaties over de hele wereld hebben geprotesteerd en noemden het godslastering, volgens de artieste zelf was het een oproep om het wereldwijde probleem aids onder de aandacht te brengen.
Voor Live Earth, een organisatie tegen de opwarming van de aarde, nam ze in 2007 de gratis te downloaden single "Hey You" op en voorzag de clip van schokkende beelden van natuurrampen, honger, aids e.d. en wisselde deze af met positieve beelden van spelende kinderen en bloeiende natuur. Het lied en de clip werden de themasong voor de Live Earth concerten over de hele wereld.
In 2008 deelt Madonna tijdens haar "Sticky & Sweet Tour" opnieuw een steek uit naar president Bush door hem in een videomontage in hetzelfde rijtje af te beelden met dictators en zelfs Hitler, terwijl Obama wordt vergeleken met de dalai lama (Tenzin Gyatso).
Tournees.
1985 – The Virgin Tour (alleen VS).
1987 – Who's That Girl World Tour
Madonna in Wembley tijdens de Confessions Tour in 2006
2008 – Sticky & Sweet Tour
