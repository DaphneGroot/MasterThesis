Antoon van Dyck.
De kruisiging (1626), in de Onze-Lieve-Vrouwekerk te Brugge
Voorbeeld van een portret met het warme van Dyck-bruin
Antoon van Dyck (Antwerpen, 22 maart 1599 – Londen, 9 december 1641) was een Zuid Nederlands barokschilder uit de Antwerpse School. Zijn voornaam wordt ook als "Anthonis", "Antonio", "Anthonie", "Anton" of "Anthony" vermeld.
Biografie.
Van Dyck werd geboren in Antwerpen en werd in 1615 een onafhankelijk kunstschilder. In zijn jongere jaren was hij één van de favoriete medewerkers van Peter Paul Rubens, naast Jacob Jordaens en nog enkele anderen. De dominante sociale en artistieke positie van Rubens in Antwerpen, een stad die zich in een periode van economische achteruitgang bevond, verklaart wellicht waarom van Dyck een groot deel van zijn carrière in Engeland en Italië verbleef.
In 1620 ging hij voor het eerst naar Engeland, op aansporing van George Villiers, de markies van Buckingham en verbleef er vier maanden, maar werd toen nog niet voorgesteld aan koning Jacobus I van Engeland en keerde nadien terug naar de Nederlanden. In 1621 ging hij naar Italië waar hij zes jaar verbleef, en er de Italiaanse schilders uit de Renaissance bestudeerde. Hij had er de gelegenheid werken van enkele beroemde kunstenaars te kopiëren, vooral van Titiaan, voor wie hij een grote bewondering koesterde. Deze studie gaf hem de basis voor zijn succesvolle carrière als portretschilder.
Hij keerde in 1627 terug naar Antwerpen en schilderde door de jaren heen een groot aantal meesterstukken. Hij was heel charmant tegenover zijn opdrachtgevers en net als Rubens wist hij zich met gemak te bewegen in aristocratische kringen. Zijn reputatie kwam Karel I van Engeland ter ore, die hem naar Engeland haalde, waar hij in korte tijd erg beroemd werd.
Hij schilderde portretten van koning Karel I, koningin Henriëtta, de groep prinsen en prinsessen, van zichzelf, van zijn maîtresse Margaret Lemon, van de schilders Andries van Eertvelt, Theodoor Rombouts en van vele anderen. In het latere deel van zijn leven maakte hij alleen schilderijen af die door zijn studenten waren gemaakt naar zijn eigen voorstudies.
In juli 1632 werd hij geridderd waarbij hij de titel "sir" ontving. In 1633 werd hij benoemd tot hofschilder van de koning. Hij kreeg een behoorlijk pensioen, een eigen huis met atelier in Blackfriars, mocht gebruikmaken van Eltham Palace en trouwde de dochter van Lord Ruthven. In 1641 werd hij tijdens een verblijf in Parijs ziek en keerde hij snel terug naar Londen, waar hij korte tijd later overleed in zijn huis in Blackfriars (een gebied in de "City of London"). Het dochtertje dat hij achterliet bij zijn weduwe was op dat moment slechts 10 dagen oud.
Van Dyck ligt begraven in de St Paul's Cathedral in Londen.
Schilderstijl.
Antoon van Dyck schilderde voornamelijk portretten, maar ook stukken met een religieus of mythologisch onderwerp. Zijn werken behoren tot de barok. Door velen wordt hij beschouwd als de grootste barokschilder uit de Zuidelijke Nederlanden na Rubens.
Zijn stijl werd aanvankelijk sterk beïnvloed door Rubens, maar later, tijdens een verblijf in Italië, vatte hij ook bewondering op voor Titiaan, wat in veel van zijn schilderijen is terug te zien.
Van Dyck was van grote invloed op het Engelse portretschilderen, en sommige historici beschouwen hem als de oprichter van de Engelse school van schilderkunst.
De naam van Dyck wordt in de schilderkunst gebruikt voor diverse karakteristieke kenmerken waarmee hij beroemd geworden is. Hij portretteerde veel mannen met een korte, puntige baard, die in het Engels dan ook een 'vandycke' genoemd worden. Ook een kledingstijl is naar van Dyck vernoemd (zoals gedragen in Thomas Gainsboroughs "Blue Boy" uit 1770). Karakteristiek voor zijn kleurgebruik is het warme 'van Dyck-bruin', dat zijn naam gaf aan het betreffende olieverfpigment.
Het succes had ook een keerzijde: de vraag naar portretten van zijn hand was zo groot, dat de meester zelf meestal alleen het gelaat van de figuren schilderde. De rest liet hij over aan zijn leerlingen, waardoor het kon gebeuren dat er soms fouten in de afbeelding slopen. Zo werd de Engelse koning Karel I in 1638 afgebeeld met een wapenuitrusting met twee rechter handschoenen.
Vondst 2013.
In december 2013 werd in het BBC-televisieprogramma "The Antiques Road Show" een onbekend schilderij gepresenteerd dat deskundigen hebben geïdentificeerd als een portret van een Brusselse magistraat dat van Dyck geschilderd zou hebben in 1634. Het doek was in 2012 voor £ 400 (ongeveer € 480) gekocht bij een antiekwinkel in Cheshire. Er zal nog meer onderzoek plaatsvinden voordat de toeschrijving aan van Dyck definitief is.
