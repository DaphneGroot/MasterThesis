	Blair krijgt onthaal als was hij een staatsman
	Van onze verslaggeefster
José Smits
 AMSTERDAM
Er is geen Brit aanwezig op de door minister Melkert georganiseerde conferentie over sociale politiek in de Europese Unie. De Britse regering heeft niet zoveel op met de Unie, en al helemaal niet met gemeenschappelijk sociaal beleid waarmee het land gedwongen kan worden zoiets als een minimumloon in te voeren. Of een maximale werkweek van 48 uur.
Geen enkele Brit? Nou ja, één dan: Tony Blair, aanvoerder van de socialistische Labour Party en naar verwachting de nieuwe Britse premier na de verkiezingen dit voorjaar in zijn land. Hij wordt alvast als staatsman ontvangen in het Rijksmuseum, waar de conferentiegangers dineren.
Minister Melkert organiseert de bijeenkomst, maar het is premier Kok die Blair voor het oog van de camera's langdurig de hand schudt en naar de eretafel leidt, recht onder de Nachtwacht. Er zijn twee sprekers: Kok en Blair.
Los van alle ceremoniële poespas is Blairs komst veelbetekenend voor premier Kok, minister Melkert en alle andere voorstanders van een gezamenlijke Europese sociale politiek. Het helpt wanneer de Britten zich in de toekomst niet langer afzijdig houden van een gezamenlijke sociale politiek in Europa. Als het nodig is om Blair in zijn verkiezingscampagne een duwtje in de rug te geven, nou, dan is dat voor het goede doel.
Tot nu toe krijgt het bereiken van monetaire en macro-economische doelstellingen voorrang boven de sociale. De lidstaten zijn verplicht hun financieringstekort te laten dalen onder de 3 procent. Maar dat de werkloosheid in de samenwerkende Europese landen inmiddels tot 11 procent is opgelopen, leidt niet tot de nodige maatregelen.
Op de conferentie wordt daar ook niet echt om gevraagd. Het zou al heel wat zijn, vinden de meeste conferentiegangers, als er bij politici bereidheid is te erkennen dat sociaal beleid geen dure belasting hoeft te zijn voor de economie, maar juist een versterking daarvan betekent.
Jacques Delors, Frans socialist en voormalig voorzitter van de Europese Commissie (ook eregast trouwens), zegt het. Sociale politiek geeft actieve burgers de zekerheid die nodig is om economische uitdagingen aan te gaan. Minister Melkert benadrukt het belang van coördinatie en overleg tussen sociale partners. Een Ierse vakbondsman zegt dat het vaak vakbonden zijn die werkgevers moeten opjutten voor noodzakelijke veranderingen. Een werkgeversvoorman vraagt lagere loonkosten voor laag geschoolde arbeid, voortdurende scholing en meer deeltijdwerk. 'Net zoveel als in Nederland.'

Foto
	Premier Kok en de voorman van de Britse Labour Party, Blair, tafelen in het Rijksmuseum. FOTO MARCEL MOLLE - DE VOLKSKRANT

