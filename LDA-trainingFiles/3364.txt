	THRILLERS
	Salmonella-kip
 In De Anatomische Les, de jaarlijkse publiekslezing die het Academisch Medisch Centrum in Amsterdam en de Volkskrant organiseren, waarschuwde de Amerikaanse onderzoeker Barry Bloom in november voor het toenemende gevaar van infectieziekten. Volgens hem is het slechts een kwestie van tijd voordat resistentie tegen het antibioticum vancomycine overspringt van bacterin in de darm naar een algemene huidbacterie als Staphylococcus aureus. Vrijwel elke operatiepatint loopt een infectie met deze bacterie op, en er zijn al tal van stammen die bestand zijn tegen verscheidene antibiotica. 'Als ze straks ook nog resistent worden tegen vancomycine, kunnen we opereren verder wel vergeten', aldus Bloom.
Dit horror-scenario wordt ruimschoots overtroffen door de Amerikaanse schrijver Pierre Ouellette in The Third Pandemic (Hodder & Stoughton, import Nilsson & Lamm;  63,35). Net als in zijn vorige boek, The Deus Machine, laat Ouellette het verhaal zich afspelen in een ongedefinieerde nabije toekomst. De lezer volgt de elkaar kruisende sporen van een zieke papegaai, een salmonella-kip, een koortsige rat en een met syfilis besmette hoer. Tijdens de, soms vluchtige, contacten kunnen de betrokken ziekteverwekkers genetisch materiaal uitwisselen waardoor een onstuitbare superbacterie ontstaat.
Ouellette neemt ruimschoots de tijd voor alle microbiologische verwikkelingen. Zijn verhaal doet daardoor wat denken aan de ellenlange voorbereidingen in de boeken van Jack Higgins. Daarnaast ontvouwt hij een thriller-achtige verhaallijn. Dr. Elaine Wilkes heeft, onwetend van de op handen zijnde plaag, op een supercomputer het ontstaan voorspeld van de superbug en het verloop van de daarop volgende wereldwijde epidemie. Het bedrijf waarvoor ze werkt, wil de gegevens geheim houden om in stilte aan een nieuw antibioticum te werken. Na haar vlucht uit het lab krijgt ze hulp van een politieagent, eveneens met een zwak voor microbiologie.
Ouellette vergt met zijn wetenschappelijke verhandelingen wel wat van de lezer, maar die wordt ruimschoots beloond met een spannend verhaal en de komende tijd waarschijnlijk ook met een onbehaaglijk gevoel bij elk onverwacht kuchje.
Rik Nijland
Ongeloofwaardig
 Het schijnt dat Pieter Aspe zijn baan als conservator van de Brugse Bloedbasiliek heeft opgegeven. Hij werd te veel door de bezoekers lastiggevallen over zijn boeken. Aan te nemen valt dat hij nu een volwaardig schrijver is. Misschien geeft hem dat de tijd eens na te denken over de toekomst van commissaris Pieter van In, diens lief, officier van justitie Hannelore Martens (in verwachting), en brigadier Guido Versavel.
In De Midasmoorden dreigden zij al karikaturen te worden; in De kinderen van Chronos (Meulenhoff/Manteau;  34,90) zijn ze dat definitief. Zoals trouwens het hele boek aandoet als een karikatuur van een thriller. Gezien de actualiteit in Belgi ontkwam Aspe natuurlijk niet aan corruptie in hoge politieke en politiekringen, wat de ene open deur na de andere oplevert.
Op het 'hoogtepunt' schiet de commissaris persoonlijk de minister van Buitenlandse Zaken dood, wanneer die gemaskerd en naakt met martelinstrumenten een eveneens naakte undercoveragente wil aansnijden. De geloofwaardigheid van het verhaal is dan al ruimschoots uit het zicht verdwenen.
Het is allemaal weinig smaakvol, met vergelijkingen die plaatsvervangende schaamte opwekken: 'Zijn hersenen maakten een merkwaardige hormonencocktail aan die zijn bloed omtoverde tot een kolkende bergstroom.' Of: 'De zwarte vleugelpiano, die als een onbespeelde maagd een groot deel van de woonkamer inpalmde.' Nee, wat zich als een talent aandiende in 1995, lijkt nu op een dood spoor te zitten.
Frans van Schoonderwalt
Nederlands:
- Twee nieuwe avonturen van waterschout Willem Lootsman: Het verraad van Nieuw Amsterdam en Moordenaarsloon, door Ashe Stil gesitueerd in het Amsterdam van de Gouden Eeuw (Conserve;  29,95).
- Wat moet de Amsterdamse politie met het lijk van een dode illegale Afrikaan, iemand die dus officieel niet bestaat? Het antwoord is te vinden in Voodoo van Rood & Rood (Bert Bakker;  29,90).
Vertaald:
- Callahan Garrity trekt in Om zeep (Homemade Sin) na de moord op een favoriet nichtje weer haar schoonmaakuniform aan. Derde thriller van Kathy Hogan Trocheck over schoonmakende speurneus (Luitingh-Sijthoff;  29,90).
- De achttiende medische thriller van Robin Cook heet Verminkt (Chromosome 6), wat slaat op het lijk van een beruchte maffioso, waaraan het een en ander ontbreekt. De jacht op de moordenaar eindigt in de Afrikaanse jungle (Bruna;  34,90).
- Machtsmisbruik, verraad en moord in de hoogste kringen van Washington staan centraal in Prooi van de macht (Days of Drums) van Philip Shelby (Van Holkema & Warendorf;  27,50).

