	Tulpvakantie?
	Voorlichter Henk Gouwlozen van de Vereniging van Nederlandse Gemeenten: 'Wij zijn er helemaal niet tegen dat gemeenten hun deuren een week of twee weken sluiten, zoals in de krant te lezen viel. Dat bepalen ze zelf. Wij gaan niet protesteren tegen onze leden, maar het lijkt ons van belang dat ze bereikbaar zijn voor sommige diensten.'
Antwoordapparaat gemeente Capelle aan den IJssel: 'Het gemeentehuis is gesloten van 30 april tot en met 11 mei. Aangifte van geboorte kunt u doen op vrijdag 2 mei van 10 tot 12 en op woensdag 7 mei van 10 tot 12.'
Frank Koopmans, ambtenaar van de burgerlijke stand van Capelle aan den IJssel, woensdag 7 mei, half 12: 'Het is aardig druk, maar niet extreem. De bode houdt de mensen die voor paspoorten en rijbewijzen komen tegen. Tsja, geboorte en overlijden kun je niet plannen, in tegenstelling tot vakanties, dus deze openstelling is terecht. '
Wim Boogaards, vader sinds 4 mei van zoon Loran, aan de balie in Capelle: 'Ik zit er niet mee dat ik hem nu pas kan aangeven. Het gemeentehuis is alleen hiervoor open, dus ik ben vrij snel aan de beurt. De vorige keer, in een normale week, duurde het langer. En ik ben zelf deze week ook vrij. Hoe meer vrije dagen hoe beter'
Evelyn Rietveld, voorlichting van de Keukenhof: 'We hebben heel drukke dagen gehad, met 30 duizend bezoekers per dag. Het is zeker drukker dan normaal rond deze tijd. Dat kan ook liggen aan de 1-meivakanties in Duitsland en Belgi, maar we zien ook opvallend veel Nederlandse gezinnen met kinderen. Het is ook echt de toptijd, waarin alles, ook de fruitbomen, in bloei staat. Zelf houd ik meer van de prille Keukenhof, rond Pasen, als alles belooft uit te komen.'
Maurice de Hond, opiniepeiler: 'Het feit dat de Tweede-Kamerverkiezingen volgend jaar midden in de tulpvakantie vallen, kan een paar procenten schelen in de opkomst. Ik denk niet dat het de uitslag benvloedt. Maar je moet er wel rekening mee houden. Je moet verkiezingen zo plannen dat er zo veel mogelijk mensen aan kunnen deelnemen. Op zich is een vrije dag daarvoor juist niet ongunstig. In veel landen doen ze het daarom ook op zondag.'
Joekje Vaartjes van kinderspeelparadijs Ballorig in Almere-Haven: 'Het is absurd. Zo druk als nu is het nog nooit geweest. De mensen moeten buiten wachten. Als er mensen uit gaan, mogen er weer naar binnen.'
Dr. Mark van den Heuvel, onderzoeker bij de vakgroep vrijetijdswetenschappen van de universiteit in Tilburg: 'De vrije tijd is de laatste tien, twintig jaar niet toegenomen, wijzen cijfers van het Sociaal- en Cultureel Planbureau uit. Ik denk dat deze nieuwe vakantie voor de vrijetijdsbranche erg interessant is. De trein zat vanochtend vol Eftelinggangers, terwijl je duidelijk minder forensen zag. Voor schoolkinderen is het denk ik ook prettig: na een week of acht krijg je minder zin in school en vermindert de concentratie. Ook voor de ouders is het wel eens lekker, weet ik uit ervaring. Ook al moet je werken, dat vroege strakke ritme van opstaan, kinderen naar school en dan de rest, verdwijnt even.'
Bert Regeer, woordvoerder van Shell Nederland: 'Het kantoorpersoneel heeft vrijdag na Hemelvaart een brugdag, een verplichte vrije dag, maar verder niet. Of veel mensen extra vrije dagen hebben opgenomen weet ik niet. De pompstations draaien gewoon door, de raffinaderij draait gewoon door, en wij dus ook.'
Alexandra van reisbureau Toerkoop in Breda: 'We hebben het deze weken heel erg druk gehad. Heel veel Nederlanders zijn weg. Vooral naar zonbestemmingen en naar steden als Parijs. Maar ook de bungalowparken zitten vol. Deze vakantie ligt wat gunstiger dan de vroegere paasvakantie. Die viel wat eerder in het jaar, en dan heb je minder mogelijkheden. Voor zon moest je dan echt naar de Canarische Eilanden, terwijl je nu ook al naar Mallorca kunt, of naar Kos.'
Mark van den Heuvel van vrijetijdswetenschappen: 'Het is goed voor mensen om er even helemaal uit te zijn. Je ziet ook een tendens om de werkdag korter te maken. Maar in die zes werkuren wordt dan harder gewerkt en het uurtje extra vrije tijd wordt met andere verplichtingen gevuld. Je geniet meer van een uur in de zon zitten als je die dag helemaal vrij bent. Dan stap je namelijk helemaal uit dat tijdritme. '
Rob van Rees van het Korps Landelijke Politiediensten in Driebergen: 'Het scheelt absoluut in de drukte op de wegen. Als ik hoor dat er woensdag maar vier files staan, de eerste melding om zeven uur: twee kilometer op de A2, terwijl daar anders tien kilometer staat.
Ik rijd nu binnen het uur naar mijn werk. Ik zie met angst en beven uit naar maandag, want dan heb ik weer anderhalf uur nodig. Ik vind het prima dat iedereen vrij heeft. Maar de hele tent sluiten vind ik persoonlijk wat te gek. Hier zijn ook een hoop mensen vrij. Dus ik draaf van de ene telefoon naar de andere. Maar we zijn er wel.'
Robin Gerrits

