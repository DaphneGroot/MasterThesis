CFA-frank.
De CFA-frank (in lokaal spraakgebruik "franc CFA" of gewoon "franc") is de munteenheid die gebruikt wordt in twaalf voormalige Franse koloniën, een voormalig Portugese kolonie en een voormalig Spaanse kolonie in Afrika. De naam stond van origine voor: "Franc des Colonies Françaises d'Afrique" (frank van de Franse koloniën in Afrika). De munt was in waarde gekoppeld aan de Franse frank.
Geschiedenis.
De CFA-frank werd samen met de CFP-frank gecreëerd op 26 december 1945 met een waarde van 1,7 Franse frank. Hiervoor was de Franse frank er in gebruik. Deze had echter in Frankrijk als gevolg van de oorlog onder een aanzienlijke inflatie te lijden. Om de Franse koloniën deze inflatie en toekomstige devaluaties te besparen kregen ze een eigen munteenheid.
Na een devaluatie van de Franse Franc op 17 oktober 1948 werd de waarde 2 Franse franken. Met de introductie van de nieuwe Franse frank op 1 januari 1960 werd de CFA-frank 0,02 nieuwe frank waard (1 nieuwe frank was namelijk 100 oude franken waard). Op 12 januari 1994 werd de CFA-frank opnieuw gedevalueerd en was nog maar 0,01 Franse frank waard. Met de komst van de euro werd 1 CFA-frank 0,00152449 euro waard. Omgekeerd is 1 euro dus 655,957 CFA-franken waard.
Betekenissen van de naam.
De term "CFA" heeft verscheidene betekenisveranderingen ondergaan. Van origine betekende het "Franc des Colonies Françaises d'Afrique", in 1958 veranderde de naam in "Communauté française d'Afrique" (Franstalige gemeenschap van Afrika) en tegenwoordig is de betekenis "Communauté Financière Africaine" (Afrikaanse financiële gemeenschap). De laatste twee zijn uiteraard backroniemen.
Kritiek.
De huidige waarde van de CFA-frank wordt door veel economen gezien als te hoog en belemmerend voor de economie. De boeren kunnen door de waarde hun producten niet zo makkelijk exporteren. Ook zou de hoge waarde de stedelijke elite bevoordelen die geproduceerde goederen uit het buitenland hierdoor goedkoop kunnen kopen.
Bovendien wordt het door sommigen beschreven als een vorm van neo-kolonialisme. De CFA-Franc is immers gekoppeld aan de euro, en dit geeft 'Europa' een aanzienlijke economische en politieke invloed op CFA-landen.
Twee versies.
Er bestaan twee versies van de CFA-frank die beide door Frankrijk gegarandeerd worden. De ene versie kan echter niet in de landen van de andere versie gebruikt worden.
Deze munteenheden hebben respectievelijk de ISO 4217 munteenheidcodes XOF en XAF.
