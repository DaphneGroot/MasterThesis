 ACHMEA GAAT SAMENWERKEN MET ZORGVERZEKERAAR PWZ. 
 UTRECHT, 19 dec (Reuter) - De Achmea Groep en regionale zorgverzekeraar PWZ hebben meegedeeld dat zij een intentieverklaring hebben getekend om te gaan samenwerken. 
 Hierdoor zal de in Purmerend gevestigde PWZ een grotere commerciele slagkracht in de zakelijke en particuliere zorgmarkt kunnen krijgen, aldus de gezamenlijke mededeling van de twee niet-beursgenoteerde ondernemingen. PWZ zal haar produkten en diensten onder eigen naam blijven aanbieden. 
 Achmea wil door de samenwerking haar positie in Noord-Holland versterken en kan de PWZ-klanten ook andere financiele diensten aanbieden. 
 PWZ boekte in 1995 een omzet van 462 miljoen gulden en een premie-inkomen van 460 miljoen. De verzekeraar heeft 170 medewerkers. 
 Achmea boekte vorig jaar met ruim 7500 medewerkers een omzet van 12,6 miljard gulden en een premie-inkomen van 9,5 miljard. 
 Verwacht wordt dat de samenwerking van Achmea en PWZ in het voorjaar van 1997 zal worden geeffectueerd, aldus beide partijen. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
