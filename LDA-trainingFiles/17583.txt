 VAN LANSCHOT ZIET BELANGRIJK HOGERE JAARWINST 1996. 
 DEN BOSCH, 4 sept (Reuter) - F. van Lanschot Bankiers NV verwacht dit jaar een flinke winstgroei als de marktomstandigheden in het tweede halfjaar niet verslechteren. 
 "Gezien de gunstige gang van zaken in de eerste helft van 1996 verwacht de bank ... over geheel 1996 een netto winst te kunnen realiseren die belangrijk hoger zal uitkomen dan die over 1995," aldus de bank in haar halfjaarbericht. 
 In april zei de bank, die binnen enkele jaren 20 tot 25 procent van haar aandelen naar de beurs wil brengen, voor 1996 een winstgroei van minstens 10 procent te verwachten. 
 In 1995 steeg de netto jaarwinst met 27,5 procent tot 56,0 miljoen gulden. 
 In de eerste zes maanden van het nu lopende jaar groeide de winst met 31 procent tot 31,5 miljoen gulden. Volgens Van Lanschot was de goede gang van zaken te danken aan de gunstige marktomstandigheden maar ook aan een uitbreiding van de clientenbasis. Het aantal particuliere doelgroeprelaties steeg bijvoorbeeld met acht procent, aldus de bank. 
 Bij effectendepots was er in het eerste halfjaar een groei van bijna 12 procent en het aantal hypotheekrelaties steeg met 13 procent. 
 "De verhoogde activiteiten in de familiebedrijvenmarkt leidden ook daar tot een verdere uitbreiding van de clientenkring," aldus Van Lanschot. 
 De totale baten groeiden met 19,4 procent tot 171 miljoen gulden. Het renteresultaat was 10,4 procent hoger op 86,1 miljoen gulden en de provisiebaten stegen met 30,7 procent tot 79,2 miljoen. 
 De opbrengsten uit effecten en deelnemingen en het resultaat uit financiele transacties groeide met een miljoen gulden tot 5,7 miljoen. 
 Van Lanschots totale bedrijfslasten stegen in het eerste halfjaar met 17,4 procent tot 109,5 miljoen gulden. Daarbij kwam een onveranderde toevoeging aan de stroppenpot van 15 miljoen. 
 Het balanstotaal groeide, vergeleken met eind vorig jaar, met 722 miljoen gulden tot bijna 10 miljard. De kredietverlening nam met 326 miljoen toe door een daling van kredietverlening aan de overheid met 78 miljoen en een groei van kredieten aan de private sector met 404 miljoen, aldus Van Lanschot. 
 (c) Reuters Limited 1996. 
