	Een bibliotheek als een enorme luchthavenhal
	Centrale Bibliotheek Technische Universiteit, Prometheusplein 1, Delft. Architect: Mecanoo. In gebruik: 5 januari 1998.
Zelfs op een koude winterdag lijkt de Universiteitswijk in Delft tegenwoordig iets warmer dan hij vroeger was. Nog altijd is deze uit de klauwen gegroeide onderwijsfabriek voornamelijk opgebouwd uit kil beton en grauwe asfaltwegen. Nog steeds is het een onaangenaam gebied waar niemand voor zijn lol flaneert.
Maar sinds kort kun je je voorstellen dat het er ooit zomert. Er groeit gras in het hart van de TU: een nieuw veertien duizend vierkante meter stuk groen. Dat groen is er gekomen omdat er weer een kolossaal gebouw aan de wijk moest worden toegevoegd. Eindelijk kon er een centrale bibliotheek worden gebouwd, iets wat men al 45 jaar van plan was.
De opdrachtgevers wensten, volgens TU-traditie, vooral functionaliteit en efficiency. Ruim een miljoen boeken en rapporten moesten goed toegankelijk worden opgeslagen en men sprak daarom over de doelmatigheid van een 'luchthavenhal', om aan te geven dat het opvragen, opzoeken en weer opruimen van al die informatie in goede banen moest worden geleid.
Het nieuwe bouwwerk kreeg een ereplaats in de wijk. Het was direct achter de aula gedacht, achter het middelpunt van de universitaire gemeenschap. Maar die aula is een eigenzinnig en opzichtig gebouw, een schepping uit 1960/66 van het fameuze Rotterdamse bureau Van den Broek en Bakema. Ze is een van de weinige Nederlandse gebouwen die juist dankzij beton een zeldzaam krachtige, expressieve vorm heeft gekregen.
Ze lijkt wel een ruimteschip op een sokkel of een enorme betonnen kikker - al hebben die vreemde vormen toch een aangenaam gebouw opgeleverd. Dat is te danken aan de ingetogen maatvoering en aan het feit dat de architecten het harde, kale en grauwe beton met veel roodbruin hout hebben gelardeerd.
Het Delftse architectenbureau Mecanoo kreeg de opdracht om met de bouw van een bibliotheek de uitdaging met de aula aan te gaan. De ontwerpers van dit bureau, zelf gepokt en gemazeld aan de TU, wisten feilloos waar het in deze opgave fout kon gaan. Niet alleen was het bijna onmogelijk om met die welhaast monumentale aula een dialoog aan te gaan, maar bovendien beseften ze dat de hele TU-wijk al ernstig leed aan een overdosis efficincy - en dat hier juist tegengif geboden was.
Mecanoo heeft iets ontworpen dat eigenlijk alle wetten van de architectuur tart. Besloten werd dat de bibliotheek, gezien vanaf de aula, helemaal niet moest ogen als een gebouw, maar weggemoffeld moest worden onder een zacht glooiende heuvel bedekt met gras.
Zo'n uitgangspunt brengt grote risico's met zich mee. Want wat moet je met een gebouw dat er eigenlijk niet mag zijn? Dat wordt een laffe bedoening. En dat lijkt ook bewaarheid te worden als je de bibliotheek nadert vanaf de aula. Je ziet dan alleen een grazige heuvel, met een brede stenen trap en bovenop een malle kegel die er op duidt dat hier toch iets aan de hand moet zijn. Een grafheuvel voor hooggeleerden, als tegenhanger van de begraafplaats aan de overkant van de weg?
Als je dan huiverig via een luie trap het molsgat nadert dat een ingang lijkt te zijn, slaat de wanhoop toe. De treden zijn lastig te beklimmen - het maken van trappen is een kunst die weinig architecten machtig zijn. En de gaten in de betonnen wand die een steelse blik naar binnen gunnen, laten beklemmend weinig ruimte zien. Alsof de hedendaagse architectuur zich vol schaamte terugtrekt in het duister van de aarde.
Toch is de nieuwe bibliotheek wel degelijk zelfbewuste, eigentijdse architectuur. Want vanaf de andere kant, kijkend naar de aula, laat het zijn ware gezicht zien: een glazen bouwwerk, met dan eens naar voren, dan eens naar achteren hellende glazen gevels onder een wellustig gekromd dak. Die op zich zelf harde, meedogenloze glazen wanden zijn vriendelijk geworden door een indrukwekkende, en toch niet overheersende, compositie van horizontale stroken en door de verrassende inkijken die ze soms bieden op het interieur. Juist door de afwisselende scheefheid (een ogenschijnlijk te verfoeien modieuzigheid) blijkt het mogelijk bij elke weersgesteldheid iets te zien van het binnenste.
Dat binnenste wordt vooral gevormd door de bibliotheekzaal, die inderdaad oogt als een luchthavenhal. Onder een langzaam glooiend plafond, met aan de zijkanten reusachtige glazen wanden, ligt een immense zaal die aan de achterzijde wordt begrensd door een intens blauwe muur waarvoor een geweldig grote stellage staat met boekenkasten.
Prominent in het midden staat, op stalen poten, de kegel die een stapeling blijkt te zijn van cirkelvormige studiezalen die hun daglicht ontvangen uit een opening vlak onder de punt van de kegel. Naast de kegel staat op de grond een joyeuze uitleenbalie omgeven door kasten met boeken en tafels met beeldschermen die de oude laden met fiches vervangen.
Een indrukwekkende ruimte. Zondermeer. Maar wat jammer nou dat die kegel in het midden is het geplaatst. Hoeveel krachtiger en immenser zou de aanblik zijn geweest als die kegel uit het centrum was geplaatst. De boekenwand zou zijn gaan spreken, gaan concurreren met de kegel en de hele ruimte zou geladen worden door een weldadige spanning. Nu beneemt de kegel het zicht op de boekenstellages, en wat erger is: nu ook wordt genadeloos duidelijk dat de vertrekken rond de centrale hal er maar een beetje bij hangen. Daarmee is de centrale bibliotheek nog niet afgebrand. Mecanoo heeft in het verleden bewezen meester te zijn in het verzorgen van details. Ook hier is te zien hoe razend knap de kleine details het grote geheel bepalen.
Neem de glaswanden. Die zijn niet zomaar wanden met glas. Uiterst zorgvuldig is de gevel opgetrokken uit panelen die steeds verschillend zijn opgebouwd. Soms uit twee, soms uit drie, soms zelfs uit vier lagen glas. Daarmee flonkert de lichtinval als water. Prachtig. Temeer daar de materialen waarop het licht terecht komt dan eens zacht, dan eens sierlijk, dan weer hard opklaren: het marmoleum, het lichte hout, de vijftien meter hoge diepblauwe muur, de boeken. Er ontstaat een vriendelijk mozaek die de bibliotheek tot een eenheid maakt.
Die grote aandacht voor detail, zowel in de buitengevels als in het interieur, heeft de bibliotheek van de TU-Delft behoed voor een fiasco. Want daardoor werd dit krankzinnige plan tot een volwaardig gebouw - met mooie, zij het niet volmaakte ruimtes, riante kantoorplekken en prettige studieplaatsen.
Het is wel een gebouw waaraan een voorkant ontbreekt, die bestaat uit niet meer dan een door een trap gespleten grasheuvel. Laten we het er op houden dat dit een hommage is aan Van den Broek en Bakema.
Hilde de Haan
Ids Haagsma

Foto
	Het interieur van de bibliotheek van de TU in Delft. FOTO'S WIM RUIGROK - DE VOLKSKRANT Exterieur bibliotheek van Mecanoo.

