Hainan.
Hainan is een eiland in de Zuid-Chinese Zee dat tevens de kleinste provincie van China uitmaakt. Hainan wordt van het Chinese vasteland, de meest nabije zuidelijke provincie Guangdong, gescheiden door de Golf van Tonkin en de Straat van Hainan. De oppervlakte is 33.920 km², en de provincie telt 8.030.000 inwoners (2002). Het Li-volk, de oorspronkelijk bewoners van Hainan, bestaat tegenwoordig uit ongeveer 1,1 miljoen mensen.
De grootste plaats van het eiland, tevens hoofdstad van de provincie, is Haikou. Het hoogste punt van het eiland is de Wuzhi Shan (1.867 meter). Verder zijn Boao (gelegen in de stad Qionghai) en Sanya de belangrijkste plaatsen van Hainan. In Boao vindt jaarlijks het Boao Forum for Asia plaats en Sanya was de gastheer van de Miss World-verkiezingen in 2003 en 2004. Sanya is vooral in trek bij Russische toeristen.
De officiële afkorting van de provincie (op basis van kentekenplaten) is 琼 (qióng - fijne jade).
Geschiedenis.
Hainan had vroeger benamingen als Zhuya (珠崖), Qiongya (琼崖) en Qiongzhou (琼州). Bij de Nederlanders van de VOC stond het bekend als Aijnam.
Sinds het Han-bestuur behoorde het eiland tot de provincie Guangxi. In 1369 werd het eiland onder het bestuur van de provincie Guangdong gezet. Van 1944 tot 1 mei 1950 was Hainan een "Speciale Administratieve Regio" binnen de Republiek China. Van 1950 tot 1988 werd het eiland weer bestuurd door de provincie Guangdong. Sinds 1988 is Hainan een zelfstandige provincie. Het klimaat op het eiland is tropisch. De stranden in de verschillende baaien vormen een kern van toenemend toerisme, zowel uit China zelf als uit andere landen. Verreweg de meeste internationale toeristen komen uit Rusland, en veel opschriften zijn dan ook tweetalig Chinees/Russisch of drietalig Chinees/Engels/Russisch.
Demografie.
In 2000 bestond de Hainanse bevolking voor 84% uit Han, 14,7% uit Li, 0,7% uit Miao en 0,6% uit Zhuang. Op het eiland zijn ook Cambodjaanse moslims te vinden die door de Chinese overheid als Hui–Chinezen worden gezien.
Religie.
90% van de Hainanse bevolking is boeddhist. Vlakbij Sanya wonen drieduizend moslims. Verder zijn er 35.000 protestanten en 4100 katholieken.
Taal.
De Han spreken een variant van de Chinese taal Minnanyu. Het dialect wordt Hainanhua genoemd. De lokale bevolking verstaat Putonghua en Standaardkantonees.
De Li, Zhuang en de Limgao (Ong-Be) spreken Tai-Kadai talen.
De Miao spreken Hmong-Mien talen. De Chinese minderheden gebruiken Putonghua meestal als tweede taal.
