	Op auditie bij het Nederlands Danstheater; 'Jullie zijn fijne dansers, maar er zijn weinig plaatsen'
	Van onze verslaggeefster
Aukje van Roessel

DEN HAAG
Zenuwen en stilte beheersen het gangetje. De ijle pianoklanken die door de dichte studiodeur weten door te dringen, verhogen de spanning. Straks zal de pianist ook hún danspassen begeleiden, maar eerst moeten de meeste jongens en meisjes nog wachten. Soms zelfs uren wachten.
Amos uit Israel kan zo lang niet stil zitten. De trapleuning wordt zijn barre. De Hongaar Adam ziet in een kast een hulpmiddel om zijn lijf nog wat te oefenen. Hij krult zijn tenen eronder en vouwt zich soepel dubbel.
Het is weer januari en het Nederlands Danstheater in Den Haag houdt zijn jaarlijkse auditie. Op zoek naar jong talent voor het NDT II, zoals de jongste groep van het Danstheater kortweg wordt genoemd. Als company manager Carmen Thomas van het NDT II zondag om kwart over zeven haar dag begint, liggen er al kandidaten in dikke slaapzakken voor de deur. Met vliegtuigen of nachttreinen van heinde en verre gekomen.
'Dat is het échte willen. Niet geslapen en toch auditie doen.' Met alleen talent kom je er niet in de wereld van de dans, weet Thomas.
Acht jaar geleden waren het nog maar zestig jonge dansers, die auditie kwamen doen voor NDT II. Zondag moeten artistiek leider Jirí Kylián en zijn staf kiezen uit 204 meisjes en 63 jongens, terwijl er slechts vijf plaatsen te vergeven zijn. Aan het einde van de dag kan maar één meisje de gelukkige wezen. De jongens hebben iets meer kans op het felbegeerde contract bij het NDT II, door de New York Times wel omschreven als highly appealing and particularly gifted.
Als de eerste groep jongens zich 's morgens rond half elf in het zweet werkt voor de ogen van de artistieke staf, zit de 21-jarige Engelsman Andrew onderuit gezakt op de grond in het gangetje. Vergeleken bij de 17-jarige Amos lijkt hij oud. 'Het is ook het laatste jaar dat ik hier auditie kan doen. Volgend jaar ben ik te oud. Het is nu of nooit.' Zijn vrouw, de Spaanse Iratxe, gaat ook een poging doen. Waarom juist bij het Danstheater? 'Omdat hier de meest interessante en prestigieuze choreografen komen.'
Maar wat als Andrew wordt aangenomen en Iratxe niet? Ze kijken elkaar wat hulpeloos aan. Zo ver vooruit hebben ze niet gedacht. Eigenlijk rekenen ze nergens op. Ze hebben hun terugvlucht naar Portugal al geboekt. Om half vier vertrekt het vliegtuig. Maandagmorgen moeten ze weer aan het werk bij het Gulbenkian Ballet in Lissabon. Als ze een ronde verder komen, zullen ze hun vlucht missen.
Na een klein uur gaat de studiodeur open. De artistieke staf trekt zich even terug voor beraad over de eerste groep jongens. Als Kylián en de zijnen tien minuten later terugkomen, lijkt het of het hele gebouw even de adem inhoudt. Tergend langzaam loopt Gerald Tibbs, artistiek leider van NDT II, tussen de groep dansers door. Wie door hem wordt aangetikt, mag verder. De anderen rest teleurstelling en de douche.
Dan is het de beurt aan Andrew, Amos, Adam, de resterende jongens en een eerste groep meisjes, waaronder Iratxe. Voor hen dezelfde oefeningen aan de barre, dezelfde sprongen, pirouettes en 'kuitenflikkers' als voor de eerste groep. Kylián staat toe dat vanachter een geluiddicht raam wordt toegekeken. Vroeger plakte hij zelfs dat ene raam dicht. Hij wil rust voor de dansers. Opperste concentratie.
Een paar moeders verdringen zich voor dat ene raam. 'Balletmoeders zijn het ergste wat er is', zal pianist Raymond Langewen later zeggen. Maar een Australische en Braziliaanse zijn ervan overtuigd het beste te doen voor hun dochters. Ze maken met hen een toer door Europa, in de hoop op een contract. Ergens, doet er niet toe waar. De Braziliaanse moeder is zelf danslerares. Wie zou zij van deze groep jongens uitkiezen?
Wanneer Tibbs na een uurtje voor de tweede keer de ademstokkende aantik-procedure uitvoert, blijkt dat ze er oog voor heeft. Amos, Adam en Andrew: zij waren ook haar opgevallen. Als haar dochter moet dansen, wordt het een pijnlijk uurtje. Dochterlief is telkens net een paar tellen te laat. Kyliàn haat dat.
Andrew besluit zijn vliegtuig maar te laten lopen. Vanzelfsprekend is dat niet. Want al is hij een ronde verder, zekerheid op een contract heeft hij niet. En een nieuw vliegtuigticket is duur. Iratxe is wél naar huis. Zij heeft geen excuus om niet op haar werk te verschijnen.
Halverwege de middag zijn er nog 21 dansers over: twaalf jongens en negen meisjes. Terwijl buiten het duister valt, zwoegen deze uitverkorenen op een les moderne dans. Lijven die bij de klassieke passen opvielen, blijken nu minder expressief. En omgekeerd. Na ruim een uur in volstrekte stilte te hebben toegekeken, trekt de staf zich voor de laatste keer terug.
Om kwart voor zes is het dan eindelijk zo ver. Voor het eerst die dag richt Kylián zich tot de groep. 'Jullie zijn allemaal fijne dansers, maar er zijn maar weinig plaatsen. We hebben er een paar uitgekozen, die krijgen dadelijk een gesprek. De anderen wens ik een goede danscarrière. Gerald, heb jij de lijst?'
Maar Tibbs heeft de lijst vergeten. Weer zal hij de uitverkorenen moeten aantikken. In een halve cirkel staan de 21 te wachten. Tibbs loopt Adam voorbij. Een zucht van teleurstelling ontsnapt uit diens keel. De jonge Hongaar kijkt hulpeloos om zich heen. Op zoek naar houvast, zijn tranen verbijtend. Amos en Andrew hebben daar geen oog voor. Tibbs heeft hen aangeraakt!
Bij de meisjes is de 20-jarige Ajako de gelukkige. Ze blijft maar dankjewel zeggen. De 17-jarige Peter uit Canada, de puberpuistjes nog op het gezicht, zou ook blij moeten zijn, maar is compleet uit het lood geslagen. 'Ik ambieer eigenlijk een carrière in de klassieke dans. Volgende week doe ik in Hamburg auditie. Ik heb bedenktijd gevraagd.' Hij loopt naar de telefoon om zijn ouders te bellen. Tijdens het gesprek straalt zijn hele, jonge lijf vertwijfeling uit.
De omstanders kunnen het niet geloven. Over zoiets moeten nadenken, terwijl van de vier jongens alleen Peter, samen met Amos, definitief een contract aangeboden heeft gekregen. Andrew en de 20-jarige Fransman Christophe 'worden binnen drie weken gebeld'. Andrew is toch gelukkig. Hij zal ook geen moment nadenken als er een positief telefoontje uit Den Haag komt. 'Dit is mijn kans. Mijn vriendin kan overal dansen.'

Foto
	Voorbereiding op de auditie. FOTO'S BERT VERHOEFF - DE VOLKSKRANT Afgewezen kandidaat ligt uit te puffen. Een blik door het raam op de concurrentie.

