	Nooit meer spieken
	Van onze verslaggever
Peter de Waard

AMSTERDAM
'Stel, mevrouw Jansen komt, vergezeld van een zwarte koffer, voor het eerst bij een commissionair met de twee volgende verzoeken:
I. het openen van een geld- en effectenrekening.
II. het kopen van aandelen ter waarde van  50.000 via de contanten in de zwarte koffer.
Welke van de bovenstaande verzoeken moet, op grond van de Wet Mot, door het commissionairsbedrijf worden gemeld?
A: Alleen I.
B: Alleen II.
C: I en II.
D. Geen van beide.'
Het is een van de achttien examenvragen die potentiële beurshandelaren in november moesten beantwoorden voordat zij officieel beursgemachtigde in Amsterdam konden worden.
Sinds begin jaren tachtig zijn effecten- en optiehandelaren verplicht een schriftelijke cursus van negen maanden bij het Nederlands Instituut voor het Bank- en Effectenbedrijf (Nibe) te volgen.
De cursus bestaat uit een algemeen gedeelte en een beroepspecialisatie; effecten- of optiehandelaar. Een eitje is het zeker niet, zo betoogt woordvoerder Hans van den Broek van het Nibe. 'Voor het algemeen gedeelte is het slagingspercentage 65. Voor de beroepsspecialisatie net 50 procent.'
Vroeger werden beurshandelaren in de harde praktijk opgeleid. Jan Abcouwer, handelaar bij het hoekmansbedrijf Glasbergen, staat al veertig jaar op de beursvloer. Deze oude rot gelooft niet erg in diploma's. 'Ach, het is een kwestie van levensovertuiging. Sommige mensen zonder papiertje hebben nu eenmaal meer talent dan anderen met een diploma. Het is net als in de journalistiek. De beste journalisten hebben volgens mij ook nooit de School voor Journalistiek gevolgd', zegt Abcouwer. 'Maar in deze tijd zijn papiertjes blijkbaar onmisbaar', zo geeft hij toe.
De Amsterdamse beurs is dan ook van plan het theoretische niveau van de handelaren op te krikken en verder te verbreden. President-directeur George Möller van de Amsterdamse beurs wil zelfs dat iedereen die met geld van beleggers omgaat, een test zou moeten afleggen. 'Net zoals je je rijbewijs moet halen voordat je mag autorijden, mag je ook pas met beleggers omgaan als je de test heb afgelegd.'
Möller, die vele jaren in Londen actief is geweest, denkt daarbij zeker niet aan een makkelijke test. 'Het moet een examen worden dat voldoet aan internationaal vastgestelde normen', zo zei hij vorige week tijdens de nieuwjaarsreceptie van de Amsterdamse beurs.
Met name bij vermogensbeheerders en assurantietussenpersonen kunnen mensen zonder enige theoretische kennis beleggingsproducten aan de man brengen. Möller vindt niet alleen dat zij verplicht zouden moeten worden om een diploma te halen, maar wil dat deze bemiddelaars ook worden geregistreerd. Hij vreest dat malafide beleggingsbemiddelaars anders wel eens naar Nederland zouden kunnen uitwijken. Nick Leeson die de Britse zakenbank Barings bankroet speculeerde, kreeg geen vergunning als handelaar in Londen, omdat hij een gerechtelijke veroordeling achter zijn naam had staan. Hij week uit naar Singapore, maar hij had ook gewoon in Amsterdam aan de slag kunnen gaan.
Soms vinden beurshandelaren echter de eisen te gortig. Donderdag werden op de beurs van New York vijftig effectenhandelaren gearresteerd, omdat zij zouden hebben gesjoemeld met de examenpapieren die daar nodig zijn om te kunnen handelen op de beursvloer.
De Newyorkse handelaren zouden andere mensen voor hen examens hebben laten afleggen. Zij betaalden daarvoor tussen de twee- en vijfduizend dollar. Enkele jaren geleden werden die examens verplicht gesteld. Een van de handelaren heeft inmiddels schuld bekend, 26 anderen mogen nooit meer in effecten handelen.
Het bedrog kwam aan het licht toen het een van de examinatoren opviel dat een en dezelfde kandidaat een aantal malen onder verschillende namen examen deed. Sinds kort worden van de deelnemers aan het examen vingerafdrukken genomen en draait er tijdens de examens een video mee.
Bij het afleggen van het Nibe-examen volstaat nog een gewoon legitimatiebewijs. Van den Broek sluit fraude hierbij uit: 'Het is een gesloten systeem.' Abcouwer moet er een beetje om lachen. 'Zonder spieken had ik mijn Mulo-diploma nooit gehaald.'

