Midden-Delfland.
Midden-Delfland, is een gemeente in de Nederlandse provincie Zuid-Holland. Het landschap van Midden-Delfland is een veenweidegebied, maar wordt door verschillende steden omringd. In Midden-Delfland ligt een aantal dorpen. De voornaamste economische activiteit is de veehouderij, vooral de rundveehouderij. De veehouderij is kenmerkend voor het landschap. Het gemeentehuis staat in Schipluiden. In Midden-Delfland ligt 1.400 ha recreatiegebied.
De Rijksweg 4 of A4 ligt midden door het gebied van Midden-Delfland. Door Midden-Delfland gaat de A4 van Delft naar Vlaardingen. Het traject was al decennia eerder bepaald, maar na jaren van protesten begon in 2011 het aanleggen van de A4. De A4 is eind 2015 voor het verkeer geopend.
Midden-Delfland is de eerste Nederlandse gemeente die sinds 2008 het Cittaslow keurmerk mag uitdragen, omdat zij op het gebied van leefomgeving, landschap, streekproducten, gastvrijheid, milieu, infrastructuur, cultuurhistorie en behoud van identiteit goed scoort.
Geografie.
Het gebied van Midden-Delfland grenst in het westen aan het Westland. De gemeente Midden-Delfland valt (gedeeltelijk) in de regio Westland.
De gemeente Midden-Delfland maakt deel uit van plusregio Haaglanden en de metropoolregio Rotterdam-Den Haag. Midden-Delfland is op 1 januari 2004 uit een fusie van de voormalige gemeenten Schipluiden en Maasland ontstaan. Ook werd een gebied ten zuiden van Delft bij de gemeente gevoegd. Midden-Delfland telde per 1 januari 2010 17.892 inwoners. Buurgemeenten zijn, kloksgewijs vanaf noord: Rijswijk, Delft, Rotterdam, Schiedam, Vlaardingen, Maassluis en Westland. Behalve Schipluiden en Maasland bestaat de gemeente Midden-Delfland uit de dorpen Den Hoorn, met de meeste inwoners, en 't Woudt en de buurtschappen Hodenpijl, Ter Lucht, de Zweth en Gaag.
Economie.
Midden-Delfland had in 2007 een bruto winst van € 80 miljoen, een bruto toegevoegde waarde van € 360 miljoen, een investerend vermogen van € 60 miljoen en een arbeidsvolume van 5.600 FTE. Vergeleken met andere Nederlandse gemeenten maakte de gemeente een gemiddelde economische groei mee.
