	KNP-BT en KPN gaan naamkwestie minnelijk schikken
	ANP
AMSTERDAM
KNP-BT en KPN gaan het geschil over de naam in der minne schikken. Beide concerns hebben dinsdag aan de rechter gevraagd een uitspraak over deze zaak aan te houden.
Zij onderhandelen momenteel over een 'minnelijke regeling' en verwachten het op korte termijn eens te zijn. 'De kans dat dit nog misgaat is uiterst klein', aldus een KNP-woordvoerder.
'Je houdt altijd wat reserves achter de hand en kijkt of het verstandig is om het op een uitspraak aan te laten komen', verklaart een KPN woordvoerder het feit dat de twee kemphanen het alsnog eens lijken te worden. 'Beide partijen hebben het na de rechtzaak verstandig geoordeeld weer om tafel te gaan zitten.'
Geen van beide bedrijven wil mededelingen doen over de inhoud van de gesprekken. Zij hopen over enkele weken de schikking bekend te maken. KNP-BT eiste november vorig jaar dat Koninklijke PTT Nederland haar naam zou veranderen.


