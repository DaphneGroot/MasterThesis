Krakatau (vulkaan).
De Krakatau (Portugees: "Krakatao") is een actieve vulkaan in Indonesië, in de straat Soenda tussen Java en Sumatra. De vulkaan is vooral bekend door de zware uitbarsting in 1883.
Aan het hof van een Indonesische sultan zijn geschriften bewaard gebleven die vertellen hoe een uitbarsting in het jaar 535 van Sumatra en Java twee aparte eilanden maakte, ze zouden daarvoor dus één eiland geweest zijn. Mogelijk was deze uitbarsting de oorzaak van de extreme weersomstandigheden van 535-536. De naam 'Krakatau' verscheen in het Nederlands voor het eerst in druk in "Oost-Indische Voyagie" van Wouter Schouten. In oktober 1658, zo schrijft hij, "passeerden wij het hoge, beboste eiland Krakatau".
De uitbarsting van de Krakatau.
Op maandagochtend 27 augustus 1883 vond een grote uitbarsting van de Krakatau plaats. De berg rees op, scheurde open en stortte in, waarna de zee in het gapende gat stroomde. Het gevolg was een catastrofale uitbarsting. De explosie had een geschatte vulkanische-explosiviteitsindex (VEI) van 6 en zou daarmee ongeveer vier keer zo zwaar geweest zijn als die van de Tsar Bomba, de zwaarste tot ontploffing gebrachte kernbom ooit. De uitbarsting van de Krakatau was de zwaarste uitbarsting sinds die van de Tambora in 1815 (VEI 7).
Er ontstond een tsunami van 30 meter hoog. Vloedgolven van vele tientallen meters hoogte overspoelden de kusten van Java en Sumatra. Ruim 36.000 mensen verloren het leven en complete steden en dorpen werden weggespoeld. Door de hoge golven werden schepen, zoals het Nederlandse marinestoomschip "Berouw", vele kilometers landinwaarts geslingerd. Zelfs op Ceylon, het huidige Sri Lanka, viel nog een dode door de golfslag. De deining werd tot in het Kanaal tussen Engeland en Frankrijk geregistreerd. Er rees een aswolk uit de berg die tot 50 kilometer hoogte steeg en zijn omgeving in diepe duisternis dompelde. Door de enorm grote hoeveelheid stof die in de atmosfeer terechtkwam, daalde wereldwijd het volgende jaar de gemiddelde temperatuur met 1,2 graden Celsius. De uitbarsting ging met zoveel geweld gepaard dat de trommelvliezen van zeelui in de buurt barstten. Het gebrul en geknal was hoorbaar tot in Australië en zelfs op het eiland Rodriguez. In Atjeh, in het noorden van Sumatra, bracht men troepen in paraatheid wegens vermeend vijandelijk kanongebulder. De schokgolven in de atmosfeer waren zo krachtig dat ze zeven keer geregistreerd werden. De helft van de registraties betrof golven die uit de richting van Krakatau kwamen, de andere helft golven die via de andere kant van de aarde weer richting Krakatau gingen. In totaal gingen de golven dus ongeveer 3½ keer de aarde rond.
Anak Krakatau.
De berg Krakatau, die een hoogte had van 813 meter, verdween voor een groot gedeelte onder het wateroppervlak. Drie kleine stukken eiland bleven over. In juni 1927 werden onderzeese vulkanische activiteiten waargenomen. Begin 1928 kwam op de plek waar de Krakatau had gestaan een nieuw vulkanisch eiland boven het water uit, maar door erosie verdween het ook weer snel. Dit proces herhaalde zich nog twee maal, maar sinds augustus 1930 is de aanwas sterker dan de erosie en blijft "Anak Krakatau" (het "kind van Krakatau") groeien – sinds de jaren vijftig met gemiddeld 13 cm per week of 6,8 meter per jaar. Het nieuwe eiland is inmiddels meer dan 400 meter hoog en kan – als de omstandigheden het toelaten – onder begeleiding door toeristen bezocht worden.
Sinds oktober 2007 is de vulkaan vrijwel permanent actief met kleine en grotere erupties, aswolken, aardbevingen en lavastromen.
De Schreeuw.
In 2003 beweerden Amerikaanse astronomen onder leiding van Donald W. Olson, dat de buitengewoon rode hemel op het schilderij De Schreeuw (geschilderd in 1893 door de Noorse schilder Edvard Munch) geïnspireerd was door de uitbarsting van de Krakatau in 1883.
