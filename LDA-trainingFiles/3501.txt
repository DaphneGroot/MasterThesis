	Anansi in Europa
	Hoe komt het dat de Afrikaanse spinnenman Kwekoe Ananse een achterkleinzoon heeft in Suriname, Anansi, en dat er op de Antillen een Cha Nanzi woont? In het zuiden van de Verenigde Staten leeft zelfs Auntie Nancy, een spinnenvrouw. Noni Lichtveld beantwoordt deze vraag in haar inleiding op Anansi tussen god en duivel. 'Honderden jaren geleden zijn er slaven meegesleurd uit West-Afrika naar Midden-Amerika, mensen die door andere mensen waren opgekocht en verhandeld als goedkope landbouwmachines, of huishoudelijke apparaten-met-geheugen. Ze hadden niets anders bij zich dan de liederen en verhalen in hun hoofd, speciaal die van Anansi de spin.'
In 1984 verscheen van Lichtveld Anansi de spin weeft zich een web om de wereld', dat een Vlag en Wimpel kreeg. Ze illustreerde Het grote Anansiboek van Johan Ferrier (1986). Beide bundels hebben de spinnenman, die zowel heldendaden verricht als gemene streken levert, ook in Nederland tot een bekende en populaire verhaalfiguur gemaakt.
Mijn pijl bleef in de kankantri, dat in 1993 verscheen, is een geestig Surinaams stapelverhaal. Lichtveld tekende het op uit de mond van haar grootmoeder. Anansi komt er niet in voor. Ook in een enkele vertelling in Anansi tussen god en duivel ontbreekt de spin. Toch zijn het Anansi-verhalen volgens Lichtveld, 'want Anansi is meester van alle verhalen'. De nieuwe bundel begint 'ontzettend lang geleden, toen God de wereld net zo'n beetje in elkaar had zitten'. De schepper wilde niet meer zo dicht bij de lawaaierige mensen wonen en koos een plekje in de hemel. Zijn neef Anansi stelde hij aan als boodschapper. 'En zoals dat wel vaker voorkomt bij personen met relaties, heeft Spin sindsdien die taak gepast misbruikt.'
Lichtveld begint met de oude Afrikaanse Anansi-verhalen. Daarna volgen Surinaamse en Antilliaanse vertellingen over de spin. Aan het slot is de spinnenman in Europa aangekomen. Zijn moeder heeft in 'Eten voor oma' haar intrek in een flat genomen. In dit Roodkapje-achtige verhaal slaat de dochter van Anansi alarm wanneer ze oma eten brengt en deze de deur niet opendoet. Natuurlijk weet Anansi ook uit deze situatie profijt te trekken.
Anansi tussen god en duivel is een mooie, goed opgebouwde verhalenbundel. De zwierige tekeningen passen uitstekend bij het dubbelhartige karakter van de held. Lichtveld heeft geen enkele kleur van haar palet ongebruikt gelaten.
Toss Vermeer schreef een verhaal dat zich afspeelt op Aruba. Arubaans avontuur is in eigen beheer uitgegeven. In eerste instantie is het bedoeld voor de schoolkinderen van Aruba. Vermeer, die op dit Antilliaanse eiland is geboren, kreeg op school voornamelijk verhalen onder ogen die zich in Nederland afspeelden.
Arubaans avontuur is een mooi boekje, dat het verdient om ook onder de aandacht gebracht te worden van Nederlandse kinderen. Vermeer heeft in haar geestige verhaal op een aardige manier wetenswaardigheden verwerkt over het eiland. Fraaie aquarellen en foto's brengen het gebied in beeld waar twee jonge hagedissen werken aan hun droom om rijk en beroemd te worden. Corachi en Smarty wonen vlak bij de Hooiberg, een heuvel op het platteland. Ze trekken naar de stad om de gevreesde leguaan Grandi uit te dagen tot een wedstrijd.
Daar krijgen ze hulp van drie hagedissenmeisjes. De gesprekken tussen de vijf jongeren zijn speels, maar tegelijk doortrokken van het ernstige spel van aantrekken en afstoten. De vertelstijl van Vermeer is niet helemaal vlekkeloos. Toch doet dat weinig afbreuk aan haar charmante verhaal.
Selma Niewold
Noni Lichtveld: Anansi tussen god en duivel.
Vanaf 10 jaar.
Lemniscaat; 92 pagina's;  34,50.
ISBN 90 5637 087 1.
Toss Vermeer: Arubaans avontuur.
Illustraties Greet Zwerver.
Vanaf 9 jaar.
Toss Vermeer; 77 pagina's;  19,95.
ISBN 90 803762 1 3.

