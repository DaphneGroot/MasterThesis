	Flauwiteiten op twee mooie liedjes na
	Soloprogramma van Erik Brey. 22 september Concertgebouw Amsterdam. Tournee.
Voor de premiÂŠre van zijn eerste solo heeft Erik Brey onderdak gezocht in een zaal waar de geest van Bach, Schubert en Mendelssohn rondwaart. Na het Amsterdamse Concertgebouw (Kleine Zaal, dat wel) staat hij strakjes weer gewoon in het Rotterdamse Theater Zuidplein en het Dorpshuis in Heerde, maar die gewijde concertzaal past goed bij de intenties van Erik Brey. Volgens Brey sprak de Heer namelijk op de achtste dag: 'Shit, ik ben het allerbelangrijkste vergeten. En er was muziek.'
Brey heeft vanaf het begin deel uitgemaakt van de groep Purper. Na zestien jaar ensemblewerk met steeds wisselende krachten had Brey behoefte om eens in zijn eentje zijn kunstje te vertonen: een programma dat in de eerste plaats om de muziek draait. In een Grand Medley naait hij lapjes Vivaldi, Mozart, Chopin en Rachmaninoff aan elkaar.
Verderop ontleedt hij uitgebreid de opera Carmen van Bizet, en tussendoor komen we nog stukken Bach en Puccini tegen. Brey gaat in zijn knip- en plakwerk en fantasieteksten niet zo rigoreus te werk als Hans Liberg, maar in die hoek moeten we het toch wel zoeken.
Brey speelt goed piano, zingen kan hij ook al, en zijn imitaties zijn niet slecht. Ambachtelijk is het allemaal dik in orde. Maar het is die akelige Purper-humor die hem de das omdoet. Dat olijke, dat ondeugende. Het is een achterhaalde vorm van middenstandshumor die de meeste programma's van Purper onverteerbaar maakte. Kleinburgerlijk vertier over parkeren en de vrouwen in de literatuur, een potpourrietje van arbeidsvitamine-moppies, en een paar stoute seksuele opmerkingen.
Twee liedjes steken torenhoog boven de flauwiteiten uit. Doekjes voor het bloeden (tekst: Friso Wiegersma, muziek: Erik Brey) over de goedbedoelde, maar machteloze troost na een sterfgeval. En Internaat dat Brey bijna tien jaar geleden schreef over een jongetje dat na het overlijden van zijn vader door zijn nieuwe vader wordt weggestuurd en wegkwijnt in een internaat. Even geen vervelend guitige blikken van Brey. Gewoon een mooie tekst, mooie muziek, en mooi gezongen. Maar om voor die twee-keer-drie-minuten het huis uit te gaan? Nou nee.
Patrick van den Hanenberg

