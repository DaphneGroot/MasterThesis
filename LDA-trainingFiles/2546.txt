	T¢th stuitert graag alle kanten op
	HAD ZE ZICH in warm Madrid, op de middag voor Atletico-Ajax, op een terrasje verschanst. 'Achter een cortadootje.' Was ze door een stel landgenoten toch herkend. 'Sylviaaahh, riepen ze. En ik zie er toch best een beetje Spaans uit.'
Sylvia T¢th, Hongaars in haar genen, is van de categorie bekende Nederlanders. Vrouwen die rijk zijn en grootzakelijk ondernemen zijn als witte raven. Bovendien is T¢th er de vrouw niet naar zich te verstoppen. 'Ik sta mijn vrouwtje.'
Ze zet zich buiten haar bedrijf Content Beheer met graagte in voor instellingen als het Ronald McDonald Kinderfonds, het Rijksmuseum voor de Oudheden, het Rotterdams Philharmonisch Orkest. 'Ik vind het leuk alle kanten op te stuiteren. '
De Haagse is van vele markten thuis, want ze mag zelfs de Nederlandse inzending voor de Wereldtentoonstellingen van Lissabon en Hannover samenstellen. 'Alles wat ik er buiten doe, moet wel kloppen met de zaak. Mijn relaties moeten zeggen: logisch dat je dat doet. Het moet in het pakketje passen.'
En zo werd ze de eerste vrouw die het bestuur van de voetbalbond haalde, het mannenbolwerk bij uitstek. Het kon vrijwel niet anders voor de zakenvrouw die ooit bij wijze van grap het idee lanceerde dat zij het management van het 'waterige product PSV' wel eens zou willen voeren.
De uitdaging om in het Zeister bos voor wolvenvoer te spelen, is T¢th duur komen te staan. Het Sport 7-echec, het zijn haar eigen woorden, is een veer die uit haar tooi is gevallen.
Haar motivatie om de sport haar diensten aan te bieden - haar bedrijven Content (400 werknemers) en Schoevers (700) werken al acht jaar via functionele sponsoring samen met NOCNSF - deed haar over de streep stappen. De aandrang van sectievoorzitter Staatsen zorgde voor het laatste duwtje.
'Ik heb er toch wel lang over nagedacht. Op de eerste plaats: ik had al veel bijfuncties. Ik zat niet te wachten op nog een baantje. In de loop van de tijd zijn er veel langsgekomen en telkens heb ik nee gezegd. Want mijn mandje is al zo vol. Inderdaad, ik ben ook door een voetbalclub gevraagd. Heb ik ook nee tegen gezegd.
'Toen Jos Staatsen me vroeg, dacht ik: het zou toch wel leuk zijn om mijn capaciteiten voor de sportwereld in te zetten. Door sponsoring, we bieden door NOCNSF geselecteerde topsporters opleidingen en banen aan, heb ik die wereld beter leren kennen en zo weet ik hoeveel professioneel managementkwaliteit er in de sport nodig is.
'Mijn twijfels waren tweerlei. Enerzijds de sportpers in dit land die op de man of de vrouw speelt. Wil ik dat wel? Maar Staatsen zei: maak je geen zorgen, we beschermen je wel. Little understated.
'Het andere punt was mijn commissariaat bij Endemol. Ik heb ze gezegd: is dat geen belangenconflict? Ik weet dat jullie bezig zijn met de verkoop van de tv-rechten. Ze hadden het zich gerealiseerd, maar binnen de KNVB was dat pakket voor Groenenboom, Van Eijden en Vogelzang.
'Ik word nog altijd boos als dan over die vermeende belangenverstrengeling van mij wordt gesproken. Dat is zoiets als dat Jorritsma iets op Verkeer doet en je gaat minister Wijers van Economische Zaken daarop aanvallen. Zo is het in het KNVB-bestuur ook geregeld. Ieder zijn portefeuille.
'Degene die een bepaalde portefeuille heeft, duikt de diepte in. En als hij of zijn commissie terugkomt en zegt ''dit hebben we gevonden, dit is onze aanbeveling''. Dan moet je er echt veel meer van weten, wil je zo'n aanbeveling niet overnemen. Heus, ik zou nooit op twee plekken willen en kunnen zitten. De anderen zeiden: Endemol is geen conflict. We gaan er heel zuiver mee om. Jij hebt daar niets mee te maken. En dat klopt ook.'
- Alleen de buitenwereld zag dat niet zo.
'Dat is inderdaad zo, maar ik was aan twee kanten zo zuiver als wat. Zoiets doe je niet, je hebt maar n keer een goede naam te verliezen. Daar kun je een heel leven aan werken, maar die is binnen twee tellen ook weg.'
'Maar die buitenwereld dacht: wat raar allemaal. Ze gaan er over schrijven. Ze geeft geen interviews, ach dat mens zal wel aan belangenverstrengeling hebben gedaan. Iedereen schrijft het maar van mekaar over. Zonder het te checken. En het valt te checken wie er betrokken is geweest bij bepaalde besluiten. Iemand die zijn hersens gebruikt kan bedenken dat ik niet heb kunnen manipuleren. Op 4 april, bij het officile vertrek van ons demissionaire bestuur, gaan we er nog iets over zeggen.'
- U was voorstander van een achteraf gebleken te ruimhartige verkoop van een sublicentie aan de NOS. Jansma en Smeets verdienden dat?
'Het sublicentieverhaal is een van de belangrijkste redenen van de mislukking van Sport 7, maar niet de key factor. Ik heb het wel gezegd, uit mijn hart, voor de NOS en Studio Sport. Die horen er toch bij. Als het ter tafel was gekomen, had ik er mijn best voor gedaan. Maar de aandeelhouders van Sport 7 hebben hierin beslist. Dat is niet eens bij ons geweest.'
T¢th zucht zachtjes, hoe mooi had het niet kunnen zijn als al het geld was binnengekomen, als alle plannen op opleidingsgebied waren doorgegaan. Smalend: 'Had ik ook een schouderklopje gekregen. Nu het allemaal anders is gelopen krijg je de hele emmer over je heen. Ik wilde niet in de valkuil van de bobo's vallen. Van: ik zit er en nu zal de hele wereld het weten ook. Ik heb geen enkel interview gegeven. Kom het nou vertellen, zeiden ze. Ik heb het niet gedaan.
'Ik heb mijn leergeld betaald. Als je onderneemt, kun je ook verliezen. Ik zal nooit meer een publieke functie in de KNVB aannemen omdat de belangen te verschillend zijn, de neuzen wijzen te veel kanten op. Inhoudelijk gezien is stoppen nu jammer want ik doe iets heel interessants.'
Ze was voorzitter van de licentiecommissie en voerde de groep aan die het bedrijfstakonderzoek deed, straks de bottom-line voor de NV Eredivisie. 'Stel dat je in staat was geweest een groot stuk van de extra gelden in de jeugdopleiding te steken, moet je eens kijken wat Nederland dan doet. Bij Atletico - Ajax zag je bij Ajax het team van de toekomst spelen.
'Opleiding van talenten, dat is waar we in Nederland, en niet alleen bij Ajax, heel sterk in zijn. Het is toch geweldig dat wij die voetballers creren voor wie buitenlandse clubs zoveel geld willen neertellen. De import van al die buitenlanders? Clubs doen het toch uit een soort armoe. Het is korte termijn-denken.
'Ik moet oppassen niet het vingertje te heffen, maar ik ben een vrouw van opleidingen. Als je als ondernemer niet op elke laag heel consequent investeert in opleiding, dan krijg je je bedrijf kwalitatief niet op niveau. De kracht van dit bedrijf, Content, zijn de mensen. Het gaat om motivatie en dat geldt nergens zo sterk als in de sport.'
In haar eigen bedrijf neemt ze graag sportmensen aan. 'Ze zullen bij mij altijd een streepje voor hebben. Hun mentaliteit is in orde. Sporters krijgen soms niets anders dan tegenslagen, maar altijd richten ze zich weer op.'
Het contract met NOCNSF behelst immaterile, functionele sponsoring, de jaarlijkse opleiding van 350 tot 400 topsporters, door de sportkoepel zelf aangewezen. 'Wij bieden hun cursussen public relations, accountancy, management of de Schoevers business school. Die jongens en meisjes hebben er echt wat aan. Zo blijven ze uit dat beroemde zwarte gat waar iedereen het over heeft.
'Nederland is geen land waar je als topsporter iets bereikt waardoor je de rest van je leven goed zit. Als je geerd wordt en het bedrijfsleven ingaat, dan krijg je een p.r.-functietje. Maar als je bekendheid na een half jaar wegebt, dan heb je als sporter geen baan meer.
'Wij willen onze studenten uit de sport zoveel inhoudelijks meegeven, dat een bedrijf het misschien aantrekkelijk vindt een sporter binnen te halen, vanwege de naam, maar ze zullen merken dat hij de kennis en inhoud heeft om de functie daadwerkelijk in te vullen. Na de business school ben je klaar voor een managementfunctie.
'De sporters zorgen voor een aanstekelijke atmosfeer in ons bedrijf. Iedereen houdt van sport. En de bekende studenten worden gevolgd. Ze worden gestimuleerd in hun sportprestaties omdat de hele klas dat bijhoudt. En omgekeerd wil die sporter zich in die omgeving ook in zijn studie bewijzen.
'Jacqueline Toxopeus van het nationale hockeyelftal haalde in twee jaar haar diploma business-assistant. Het hele instituut was razend trots op haar. Dat is de belangrijkste tegenprestatie die uit de sponsoring voortkomt: mijn belangrijkste klanten, het eigen personeel krijgt er een geweldige kick van.'
Ellen van Langen, Bart Veldkamp, Eline Coene, Pernette Osinga, Ron Zwerver, en Frank Rijkaard hebben de colleges van Schoevers een hoog celebrity-gehalte gegeven. Directievoorzitter T¢th reikt graag zelf de diploma's uit. De contacten met de sporters zijn haar het liefst.
Daarom was ze ook voorstander van de nieuwe aanpak in de KNVB om de ooit door Michels gecreerde afstand tussen elftal en bestuur toch weer te verkleinen. 'Ik ga toch ook niet aan de overkant van de straat zitten als mijn personeel hier werkt. Staatsen heeft bepleit om wat dichter bij elkaar te gaan zitten. We gaan de internationals niet voor de voeten lopen. Maar zorg dat je n familie wordt waardoor het woord bobo voor de spelers die verschrikkelijke klank kwijtraakt.'
Soms zijn er momenten om afstand te bewaren. Op de terugvlucht uit Madrid zag ze sponsors naar voren sluipen om Ajacieden handtekeningen te vragen. 'Die spelers zitten met hun vrouwen voorin. Dan moet je toch de beschaving hebben ze met rust te laten. Het is toch al leuk als je van die sfeer kunt meegenieten. Voor mij was die wedstrijd het uitje van het jaar. Ik had de volgende dag spierpijn van het telkens opspringen.'
T¢th heeft een skybox in de Arena. In De Meer ontvlamde vijftien jaar geleden haar liefde voor het haar onbekende voetbal. 'Ik hield al veel van sport, ging naar Wimbledon, de US Open. Maar in Amsterdam ben ik verliefd geworden op voetbal.'
Ze zit in het circuit waar de uitnodigingen voor verre wedstrijden vlot de deur uitgaan. 'Schrijf er maar in, dat ik graag naar Turijn wil. Ik moet nog uitgenodigd worden.'

Foto
	Sylvia Toth FOTO GUUS DUBBELMAN - DE VOLKSKRANT

