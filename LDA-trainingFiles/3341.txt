	De flitsende blik van Medusa
	BIJ DE doorsnee museumbezoeker roept het woord 'oudheidkundig museum' visioenen op van rijen Griekse beelden, Romeinse bustes en gebarsten aardewerk. Wie geen bijzondere belangstelling heeft voor archeologie, loopt daar niet echt warm voor. Maar oudheden hoeven niet per definitie saai te zijn. Dat bewijst het Allard Pierson Museum in Amsterdam, dat de heropening viert met de tentoonstelling Fabelachtig! Griekse griezels en wonderdieren.
Een fabeldier als motief, dat is de overeenkomst van de ruim 120 tentoongestelde voorwerpen. Vreemde kostgangers uit de Griekse mythologie vormen het thema van de expositie. Op tekstborden zijn de mythen waarin de fabeldieren een rol spelen, in het kort samengevat. Absolute leken in de Griekse mythologie leren op die manier snel bij. Een Hippalektryon is gewoon een paard met het achterwerk van een haan, dat evolueerde uit een haan met het achterwerk van een paard. Simpel toch.
Het museum afficheert de expositie nadrukkelijk als ingericht voor kinderen in de basisschoolleeftijd. Inmiddels heeft het daar een beetje spijt van, omdat er nu alleen ouders met kinderen op af komen. Er zitten inderdaad veel doe-dingetjes in de tentoonstelling, waarop jonge kinderen dol zijn. Spiegels zijn het belangrijkste middel om de verhalen voor de kleinsten tot leven te brengen. Ze kunnen de helse blik van de Medusa zelf ervaren dankzij een flitsapparaat. Ook is er een kindercatalogus met knutselpakket gemaakt, waarin op speelse wijze de verschillende wonderdieren worden beschreven.
Maar volwassenen hoeven de tentoonstelling daarom niet te mijden. Voor hen is een andere catalogus beschikbaar, met artikelen over de fabeldieren, de mythologie die er bij hoort, en hun diepere psychologische betekenis. De fabeldieren zeggen namelijk veel over de psyche van de oude Grieken. Vooral over de mannelijke helft daarvan. De monsters werden bedacht om de heldhaftigheid van figuren als Heracles te onderstrepen. Het overwinnen van bestaande dieren was niet genoeg om een reputatie als held te vestigen. Daarom bond Herakles de strijd aan met zowel de driekoppige hellehond Kerberos als het negenkoppige watermonster Hydra.
Veel mythologische monsters zijn van het vrouwelijk geslacht. De Sirenen, half vogel, half vrouw, waren heel charmant. Ze joegen zeevaarders met hun betoverend gezang de dood in. De gevreesde Medusa was minder aantrekkelijk. Ze had slagtanden en op haar hoofd slangen in plaats van haar. Haar blik versteende iedereen die haar in de ogen keek. Tenslotte had je nog Skylla die zes hondenkoppen aan haar middel meezeulde. De vrouwelijke monsters symboliseren de angst van de man voor de mannenvernietigende vrouw.
Gelukkig werd het mannelijk ego van de Grieken weer bevestigd door het feit dat al deze vrouwelijke engerds uiteindelijk het onderspit dolven tegen een mannelijke held. Skylla en Sirenen legden het af tegen de sluwe Odysseus, Perseus hakte het hoofd van Medusa af.
De mannelijke fabeldieren, zoals de Kentauren (half mens, half paard) en de Satyrs waren de personificatie van het beest in de mens. De bloedige dood van de meesten van hen waarschuwde mannen voor de gevolgen van slemppartijen en rokkenjagen.
Niet alle fabeldieren waren akelig, naar en verderfelijk. Er waren ook een paar goede, die als voorbeeld voor de mens dienden. De besten hebben het zelfs tot sterrenbeeld geschopt. Het gevleugelde paard Pegasos en de Kentaur Cheiron (het sterrenbeeld Boogschutter) zijn nog elke nacht aan de hemel te zien.
Yvonne Hofs
Fabelachtig! Griekse griezels en wonderdieren, Allard Pierson Museum Amsterdam. Tot en met 21 september; di-vrij 10-17 uur, zat-zon 13-17 uur.

Foto
	Hippalektryon. FOTO ALLARD PIERSON MUSEUM

