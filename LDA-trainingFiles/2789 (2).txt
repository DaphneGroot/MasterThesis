Tin (element).
Tin wordt vaak gebruikt voor het maken van sierfiguren, zoals soldaten.
Tin is een scheikundig element met symbool Sn ("Latijn: stannum") en atoomnummer 50. Het is een zilvergrijs hoofdgroepmetaal.
Ontdekking.
Tin, een van de vroegst ontdekte metalen, werd gebruikt voor het vervaardigen van brons, een koper-tin legering. In 3500 v.Chr. was al bekend dat tin (evenals arseen en nikkel) een verhardend effect had op koper. Daarom werd het gebruikt in gereedschappen en wapens. In de bronstijd was tin een onontbeerlijk metaal omdat de heersende technologie op brons gebaseerd was.
Al voor de tijd van de Romeinen ontstond er een bloeiende handel tussen de tinmijnen in Cornwall en het Middellandse Zeegebied. De Egyptische farao Pepi heeft rond 2300 v.Chr. een standbeeld laten maken waarin tin zat uit de tinmijnen van Cornwall. In Assyrische handelsnederzettingen in Anatolië als Kaniš was ook al voor 2000 v.Chr. een levendige handel in het metaal, dat daar waarschijnlijk uit het huidige Afghanistan afkomstig was.
Vanaf ongeveer het jaar 600 werd tin ook in zuivere vorm toegepast.
Het woord "tin" komt van het Germaans *tina- en staat ablautend naast "teen" dat 'twijg' en in het Duits ("Zain") ook 'metalen staaf' betekent. Het symbool "Sn" komt van het neolatijn "stannum" dat van het postklassieke Latijn "stagnum" 'legering van zilver en lood' komt.
Opmerkelijke eigenschappen.
Tin is een buigzaam, kneedbaar en zeer kristallijn zilverachtig-wit metaal dat bij buiging een karakteristiek geluid geeft dat wordt veroorzaakt door de brekende kristallen. Het metaal is bestand tegen zee- en kraanwater, maar gaat een reactie aan met de meeste zuren.
Bij standaarddruk komen er twee allotropen van tin voor. Bij lage temperatuur komt het voor als grijs - alfa - tin met een kubische kristalstructuur vergelijkbaar met die van silicium en germanium. Bij temperaturen boven de 13,2 °C verandert het naar wit - beta - tin. In deze vorm heeft het een tetragonale structuur. Bij afkoeling keert het weer terug naar de kubische vorm. Vroeger werd dit proces wel "tinpest" genoemd; het kan worden voorkomen door toevoeging van antimoon of bismut.
Verschijning.
Op vrijwel alle continenten op aarde komt tin voor. In 2014 werd ongeveer 300.000 ton geproduceerd en de drie grootste producenten waren achtereenvolgens de Volksrepubliek China, Indonesië en Peru. De eerste twee landen namen ongeveer twee derde van de wereldwijde productie voor hun rekening. Peru volgt op een grote achterstand met 23.000 ton gevolgd door Bolivia. De wereldwijde reserves worden getaxeerd op zo’n 4,8 miljoen ton. Verder wordt tin herwonnen uit afval.
De grootste exporteur van tin is Indonesië omdat China ongeveer de helft van de wereldwijde vraag naar tin vertegenwoordigd. Tin wordt vooral gebruikt als soldeer in elektronische producten, ongeveer de helft van alle tin wordt hierin verwerkt. De blikindustrie staat op de tweede plaats en verwerkt ongeveer een zesde van al het tin. Verder wordt tin gebruikt in de chemische industrie en ook bij de productie van brons en glas.
Belangrijke bedrijven die tin produceren zijn de Yunnan Tin Group (Volksrepubliek China), Malaysia Smelting Corp. Bhd. (Maleisië) en PT Timah (Persero) TGK (Indonesië), de opvolger van het Nederlandse mijnbouwbedrijf Billiton na de nationalisatie.
Het erts wordt bij hoge temperatuur in ovens gereduceerd met koolstof. Het enige commercieel aantrekkelijke tinbevattende mineraal is cassiteriet, dat vooral in Zuidoost-Azië in ruime mate gevonden wordt. Andere mineralen die in lage concentraties tin bevatten zijn: stanniet, cylindriet, frankeiet, canfieldiet en tealliet.
Isotopen.
Van alle elementen komen er van tin de meeste stabiele isotopen voor (10). Daarnaast zijn er ongeveer 18 radioactieve isotopen bekend.
Toxicologie en veiligheid.
Via blikvoeding krijgen mensen lage concentraties tin binnen. Volgens een Britse warentest bevatten slechts 4% van de met tin beklede blikjes concentraties tin die boven de 150mg/kg uitkomen; en hoewel in het Verenigd Koninkrijk alleen al er meer dan 2,5 miljoen van dergelijke blikjes per jaar worden geconsumeerd, zijn er tot op heden geen schadelijke gevolgen van bekend.
Rond 1965 steeg de tinprijs explosief (tot 45 euro per kilogram, nu: 5 euro per kilogram), waardoor vele tingieters om de kostprijs te drukken hun legering met lood aanlengden. Als uit zo'n tinnen beker gedronken werd liep men het risico van loodvergiftiging.
Het woord tin in het Engels.
"Tin" in het Engels verwijst naar het element tin, maar daarnaast wordt het woord soms ook gebruikt voor dunbladig metaal ("tinplate"). De "tin can" (het "tinnen blikje") is daar een voorbeeld van omdat blikjes worden vervaardigd van staal dat met een dun laagje tin tegen roestvorming wordt beschermd; maar ook blikjes van aluminium worden wel "tin cans" genoemd. Gebruikstin (een legering van tin, antimoon en koper) heet in het Engels "pewter".
