HammerFall.
HammerFall is een Zweedse powermetalband die werd opgericht in 1993 door gitarist Oscar Dronjak, nadat hij de deathmetalband Ceremonial Oath had verlaten. Jesper Strömblad ging met hem mee.
Geschiedenis.
Na vele wisselingen in de bandsamenstelling (Strömblad besloot zich volledig te richten op In Flames) kwam in 1996, drie jaar na de oprichting, zanger Joacim Cans bij HammerFall. In datzelfde jaar verscheen het album "Glory to the Brave".
Kort daarna kwamen ook drummer Patrik Räfling, gitarist Stefan Elmgren en bassist Magnus Rosén erbij, omdat besloten werd dat de band niet langer als een project maar als volwaardige band moest worden gezien. Na vele optredens over de hele wereld kwam in 1998 het tweede album "Legacy of Kings" uit.
In 1999 verliet Patrik Räfling de groep; hij werd vervangen door Anders Johansson. Hiermee was de zogenaamde 'Renegadebezetting' compleet. In 2000 kwam het album "Renegade" uit. Hiermee leek een nieuw, wat strakker en moderner geluid te zijn geboren, wat de band veel goed deed.
Na de verschijning van "Crimson Thunder" in 2002 kwam in 2003 het eerste livealbum van HammerFall uit. Het was getiteld "One Crimson Night" en was opgenomen in thuisplaats Göteborg.
Hierna volgde in 2005 "Chapter V: Unbent, Unbowed, Unbroken", een album dat onder fans maar lauw onthaald werd maar waarop toch opnieuw een zeer succesvolle wereldtournee volgde.
Nog steeds in dezelfde samenstelling nam de band in 2006 "Threshold" op. Dit album ging qua sound weer meer in de richting van "Glory to the Brave" en "Legacy of Kings". In 2007 ging de band opnieuw uitgebreid op tournee.
Op 3 maart 2007 besloot Magnus Rosén om de band te verlaten, waarop hij vervangen werd door Fredrik Larsson, een oud lid van de band.
Eerdere leden.
Drummer Vanaf het album Renegade (2000) tot 2014 (r)Evolution
