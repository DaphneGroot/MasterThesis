Amber (Zelazny).
Amber is een boek bestaande uit 10 delen van schrijver Roger Zelazny, en ook de naam van de plaats die in deze sage wordt beschreven.
Amber is het enige, ware Koninkrijk. Daarnaast zijn er oneindig veel parallelle werelden. Deze zijn allemaal Schaduwen, afspiegelingen van het enige en ware Amber. In Amber regeerde koning Oberon, maar de koning is er niet meer. En zijn talrijke zonen en dochters voeren een hardnekkige strijd om de troon. Een strijd die zich voortzet tot in de verste Schaduwen.
Tijdens deze strijd wordt troonpretendent Corwin gevangengenomen door zijn broer Eric. Hij belandt in een kerker, nadat zijn ogen zijn uitgebrand. Hij spreekt een vreselijke vloek uit, en vanaf dat moment wordt Amber bedreigd door duistere machten. Als een virus spreidt de Chaos zich uit over het eens ongeschonden Amber. Later blijkt dat de weg van Chaos naar Amber wordt veroorzaakt door de schade aan het oer-patroon, het fundament van Amber, door Corwin's broer Brand.
Ver weg van Amber liggen de "Hoven van Chaos", welke door de Logrus in stand worden gehouden. Deze worden gesymboliseerd door de Slang: "de continue verandering". Dworkin, afkomstig uit de Hoven van Chaos heeft in een ver verleden op instructie van de Eenhoorn het Patroon gecreëerd en zijn afstammelingen bevolken Amber. Deze hebben allemaal de gave om het Patroon te betreden en met grote geestelijke inspanning te doorlopen. Vanaf dan kunnen zij door de schaduwen van Amber reizen. Ook de Aarde is één van die schaduwen.
De serie bestaat uit twee reeksen van ieder vijf romans, waarvan de eerste serie het best staat aangeschreven.
In Nederland wordt de Amber-serie uitgegeven door uitgeverij Prisma.
