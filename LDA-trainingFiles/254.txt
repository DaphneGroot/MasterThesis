	PERSOONLIJK
	De Amerikaanse liedjesschrijver IRWIN JESSE LEVINE, schrijver van de classic Tie a yellow ribbon 'round the old oak tree, is dinsdag op 58-jarige leeftijd overleden aan een nierkwaal. 'Tie a yellow ribbon', dat een van de meest opgenomen liedjes isuit de pophistorie, is het bekendst in de uitvoering van Tony Orlando & Dawn, die ook Levines Knock three times op de plaat zetten. Tijdens de langdurige gijzeling van de Amerikaanse ambassade in Teheran in 1979 en 1980 bonden talloze Amerikanen een geel lint om een boom in hun tuin, als blijk van steun aan de 52 gijzelaars en groeide 'Tie a yellow ribbon' in de VS uit tot een soort tweede volkslied. Ook Frank Sinatra nam werk van Levine op.

