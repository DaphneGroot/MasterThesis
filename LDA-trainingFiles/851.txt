	Ramadan is het sein voor nieuwe serie terroristische acties Algiers vreest bommencampagne
	AFP, Reuter, AP
ALGIERS/PARIJS
Na een serie bomaanslagen aan de vooravond van de islamitische vastenmaand ramadan, leeft Algiers in angst voor een nieuwe golf van terroristische acties van de Gewapende Islamitische Groep (GIA). Woensdag ontplofte weer een zware bom in het centrum van Algiers, waarbij een nog onbekend aantal gewonden viel. Diezelfde dag werd volgens ooggetuigen ook nog een bom onschadelijk gemaakt.
De ramadan, die eind deze week begint, is een periode waarin de terreurgroepen hun activiteiten in de regel intensiveren.
De autobom die dinsdag in het centrum van Algiers ontplofte, heeft aan dertien mensen het leven gekost, terwijl er honderd gewonden vielen. Het aantal slachtoffers zal waarschijnlijk nog oplopen. Enige uren later ontplofte een autobom in de stad Ain-Fakroun in het oosten van het land. Daarbij vielen zeven doden en elf gewonden.
De aanslagen passen in de campagne die is gelanceerd door Farid Hamani, alias Abu Salmane, de nieuwe leider van de GIA. De 27-jarige Salmane is een 'veteraan' in de islamitische strijd. Zo was hij betrokken bij een actie in februari 1992, toen zes politieagenten vanuit een hinderlaag werden gedood. Salmane is de opvolger van Amara Yacine, alias Napoli, die vorig jaar september door de veiligheidsdienst werd doodgeschoten.
Volgens Algerijnse kranten heeft Salmane gedreigd met een nieuwe aanslagen. De krant El Watan meldde dat de nieuwe leider in een communiqu√© heeft bekendgemaakt dat er vijftig bommen klaar liggen voor gebruik in Algiers. In de kashba, het oude deel van Algiers, zijn aanplakbiljetten met dreigende taal opgehangen. De veiligheidsdienst heeft deze week in verschillende wijken van Algiers zo'n zeventien explosieven onschadelijk gemaakt.
Het politieke geweld in Algerije begon precies vijf jaar geleden toen de regering de verkiezingen afblies die waarschijnlijk door het islamitische FIS zouden zijn gewonnen.

