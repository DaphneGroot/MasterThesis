	ING vraagt vergunning aan in Oekraïne
	ANP AMSTERDAM
De ING heeft een volledige bankvergunning aangevraagd in Oekraïne. De Nederlandse bank-verzekeraar heeft momenteel alleen een vestiging die tal van diensten niet kan leveren. De ING verwacht in de loop van dit jaar toestemming om haar dienstenpakket fors te mogen uitbreiden.
De Nederlandse bank wordt naar verwachting de derde buitenlandse onderneming die een volledige bankvergunning in Oekraïne krijgt. De Franse bank Crédit Lyonnais en de Société Générale gingen de ING al voor.
'Onze huidige diensten zijn echt heel beperkt', aldus een woordvoerder van de ING dinsdag. 'We willen ook kredietverlening doen en zakelijke dienstverlening. Een volledig bankbedrijf is een logische uitbreiding van ons netwerk.'
ING heeft in de meeste Oost-Europese landen al eigen dochterbedrijven. Rusland is tot nu toe het enige land van de voormalige Sovjetunie waar de bank over een volledige vergunning beschikt. Oekraïne is volgens de Nederlandse bank interessant omdat veel multinationals in het land aanwezig zijn.

