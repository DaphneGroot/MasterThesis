	Staat het toch in de sterren geschreven?
	JACOB - Op ons lot!
ARTHUR - Dat ons zo aardig bedient!
HESTER - Ik ben jullie lot niet!
JACOB - De sla is heerlijk, Hester, je verwent ons en je moet dat gepraat over het lot niet zo persoonlijk nemen.
HESTER - Hoe dan wel?
ARTHUR - Cicero...
HESTER - Cicero had het over een eeuwige keten van oorzaak en gevolg, die samen het lot vormen. Nou...
ARTHUR - Cicero krijg je niet elke dag op bezoek, en dat je hem nu wel even over de vloer had was toch een aardige speling van het lot?
HESTER - Oorzaak en gevolg, laten we dat even vasthouden. Ik ben het gevolg van mijn ouders, daar kan ik natuurlijk in meegaan, en ik ben ook de oorzaak van deze sla. Maar zie jij enig verband tussen mijn ouders en deze sla? Dat is toch je reinste larie!
JACOB - Hoho!
HESTER - Ik heb die sla helemaal uit vrije wil gemaakt en niet omdat een of andere keten van oorzaken me daartoe zou hebben gedwongen. Ja, wat krijgen we nou, zeg!
ARTHUR - Niemand ontloopt zijn lot...
HESTER - Als ik op mijn leven terugkijk zit er niet zoveel lot in.
ARTHUR - Niemand ontloopt zijn lot, zeggen ze wel eens. Maar niemand kan ook de toekomst voorspellen en het aardige is dat we daar met zijn allen voortdurend mee bezig zijn.
HESTER - Wat heeft dat met het lot te maken?
ARTHUR - Ik denk dat het lot voor mensen aan de orde komt als er iets gebeurt dat correspondeert met iets in hun fantasie. Waarom is er zo'n succes met rubrieken als: ik ben kreeft?
JACOB - Ik heb daar niks mee.
ARTHUR - Ik lees het ook niet.
HESTER - Nou ja...
ARTHUR - Iedereen heeft daar toch wat mee. Als iemand tegen je zegt: ik zal je hand eens lezen, ik heb daar wel gevoel voor... en het correspondeert per ongeluk een keer... dan herinner je je dat drie weken geleden of vijf jaar geleden iemand tegen je gezegd heeft: dit zal jou overkomen. Zolang het niet gebeurt denk je er absoluut niet aan, maar op het moment dat het gebeurt leg je toch die link.
HESTER - Dat is waar, dat heb ik gehad...
ARTHUR - Maar dan speel je toch al met de gedachte dat alles al vastligt tot in alle eeuwigheid en dan zit je dus al bij het lot.
HESTER - Toen ik bij Het Parool werkte schreef Manus Wolf de sterren. Elke donderdag stuurde hij de sterren op en die moest ik herschrijven, een beetje gezellig aankleden. Dan schreef ik er altijd iets bij over mensen die ik kende en die jarig waren in die week, om het levendig te maken.
JACOB - U staat deze week voor een grote beslissing, maar hou uw hoofd koel...
HESTER - Ja, zoiets. Hij vond dat ik dat wel gezellig deed en op een gegeven moment bood Manus Wolf me aan om mijn toekomst te voorspellen. Ik kwam daar toen ergens op de Van Lennepkade, drie hoog, en toen zei hij: ja, Hester, ik hoor allemaal geklop om je heen. Ja, bij ons boven werd verbouwd, dat klopte. En hij zei: ik zie allemaal water. Ja, natuurlijk, ik woon in Amsterdam en dan heb je dus water om je heen. Maar wat ik altijd onthouden heb is dat hij zei: je krijgt een andere man. Hoewel ik toen nog heftig met Frank was.
ARTHUR - Hoe krijgt hij het in zijn hoofd!
HESTER - Ja, zoiets was het: ik ging nooit van Frank af.
JACOB - Het stond dus al in de sterren, Arthur, dat jij de leukste vrouw van Amsterdam zou krijgen.
HESTER - En hij zei ook: je gaat bij de televisie werken. Dertig jaar geleden was dat, en televisie was toen nog iets, nou ja, ik zat bij Het Parool! Ik vond dat fantastisch en ik wou daar niet weg! Vijf jaar later was ik met een andere man en werkte ik bij de televisie. Nu achteraf denk ik: doordat hij dat heeft gezegd.
ARTHUR - Die kant zit er ook aan.
JACOB - Dat je je er naar gaat gedragen?
ARTHUR - De voorspelling die zichzelf waarmaakt, ja, dat is een bekend verschijnsel. Een van de mooiste voorbeelden die ik ken is van een professor die in een interview zei: als er een kandidaat bij me binnenkomt weet ik of hij zal slagen of zakken en het klopt altijd.
HESTER - Dat snap ik niet.
ARTHUR - Nee, hij snapte het zelf ook niet. In alle onschuld had hij dat genoemd als een staaltje van zijn mensenkennis. Maar als je iemand binnen ziet komen van wie je denkt: nee, gadverdamme, die moet het wel zo verschrikkelijk goed doen wil hij slagen...
HESTER - En dan?
ARTHUR - Vroeg hij natuurlijk z¢ verschrikkelijk moeilijk, dat zo iemand zakte. Maar als hij dacht: dat is wel een aardige kerel, dan liet hij hem slagen. Snap je? Ik denk altijd dat het met voorspellingen altijd gaat over die hele veelheid gedachten en fantasien die een mens in zijn hoofd heeft en als zo'n fantasie nou eens uitkomt denk je: dat heb ik altijd al geweten!
JACOB - En dan zeg je dat het in de sterren stond of je ziet Gods hand die je leven bestuurt?
ARTHUR - Allemaal pogingen om te benoemen dat er iets is in je leven wat je niet in de hand hebt.
HESTER - God, lot, sterren...
ARTHUR - En dat is nou net de kleine vrijheid die je hebt: om daar een naam aan te geven.
JACOB - Het lag al vast in mijn vorige leven...
ARTHUR - Dat is ook zo'n poging om het te benoemen.
JACOB - Maar daar word ik altijd zo kregel van.
ARTHUR - Het vervelende van dat soort gedoe is al gauw die houding van: wij weten het.
JACOB - New age...
ARTHUR - Dat is zo irriterend, vreselijk. De bijna waanrust-achtige zekerheden die mensen daar dan aan ontlenen, omdat ze in onzekerheden niet berusten.
HESTER - Dat is niet zo raar, toch?
ARTHUR - Vind ik wel raar.
HESTER - Wat is er nou heerlijker dan om zekerheden te hebben in je leven?
JACOB - Dat alles al vastligt? Dan is het avontuur toch weg?
HESTER - Nee, nee, nee.
ARTHUR - Angst is natuurlijk de belangrijkste factor waardoor we bestaan. Zonder angst bestonden we niet.
JACOB - Leg eens uit.
HESTER - Ja.
ARTHUR - Angst is de verdediging. Een distel heeft stekels om zich te verdedigen tegen vijanden. Dat is angst. Wij zijn ook angstig. Bij het oversteken van de straat kijken we naar links en rechts, want we vertrouwen ook weer niet zo in ons lot dat we denken: dat duurt wel tot God ons beschikt en dus steken we blindelings de straat over. Nee, we kijken links en rechts en dan steken we de straat over.
JACOB - Ik zou daar toch eerder het woord verstandig voor gebruiken.
ARTHUR - Dat is alleen maar angst. Angst is de belangrijkste emotie waardoor we bestaan. We beschermen ons tegen iets wat we niet kennen. We worden eerst besnuffeld en als het niet terugbijt durven we iets meer te doen en dat is natuurlijk in contra eigenlijk als je zegt: het lot bepaalt wat er met mij gebeurt. Dan zou je zeggen: je hoeft niet meer angstig te zijn. Denken dat het lot alles bepaalt is misschien wel een afweer tegen de angst.
HESTER - Ja, maar dat klopt helemaal niet.
JACOB - Maar het geeft wel een antwoord op mijn verbazing over onze vrienden die de I Tjing gooien, de Tarot leggen en ook aan de sterren wat ontlenen. Ik dacht altijd: waarom in godsnaam?
ARTHUR - Precies!
JACOB - Wat kan het je schelen?
ARTHUR - Ik ken een meisje dat is opgevoed door een absolute huis-Hitler, waar zij doodsbang voor is geweest. Dus dat is haar lot, dat zij de vader heeft gehad die zij gehad heeft. Toevallig ken ik die man. Nou, niet goed, maar ik heb ik hem wel eens ontmoet en ik weet: dat is een huis-Hitler geweest die al die kinderen getormenteerd heeft. Dat meisje is nu rencarnatietherapeute en haar broer gooit elke dag de I Tjing. Die zijn allebei in die zweverige wereld beland. Dus over het lot gesproken...
JACOB - Ze hebben daar een naam en een vorm voor gevonden, die nu in de mode is.
ARTHUR - Dat is hun vrije keuze.
JACOB - Je gelooft in wat bij je past. Ik ben opgevoed met de predestinatie van de christelijke God en daarom ben ik nu misschien zo genteresseerd in zoiets als het lot. Dat heeft zijn bronnen en God, ja, daar ontdoe je je dan wel van...
Een nieuwe gast kwam op alsof ze op die woorden had staan wachten in de coulissen. Maar ook u, waarde lezer, bent komende woensdag natuurlijk weer welkom aan tafel.

