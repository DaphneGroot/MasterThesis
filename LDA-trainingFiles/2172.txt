	In een depressie is het goed boodschappen doen: 'Mijn klanten waren nog nooit zo somber'
	'Dit wordt een jaar van helemaal niks.' Bloemist Shinichi Nakamura wist al begin januari dat 1997 voor zijn bedrijf verloren is. De stemming in Japan is zo bedrukt, dat de klanten zijn twee winkels voorlopig zullen mijden. 'De mensen waren nog nooit zo somber over de economie.'
Het bloemetje was een van de eerste slachtoffers van de kopersstaking, waarmee de consument zijn wantrouwen toonde in de economie. Nakamura's gemiddelde klant geeft voor een boeket in plaats van dertigduizend yen (vijftig gulden) nu nog maar twintigduizend uit.
De omzetdaling bedreigt het voortbestaan van zijn Garden Flowers. De twee filialen in Tokyo en Kawasaki lopen al vier jaar slecht. Net als Japans topeconomen verwachtte Nakamura het einde van de recessie in 1996. 'Het was mijn grootste misrekening. Ik had geen voorzieningen getroffen voor nieuwe tegenvallers.'
De jaren tachtig, toen het niet Â¢p leek te kunnen met de kooplust van de Japanners, waren gouden tijden voor de 49-jarige middenstander. Toen vonden de beursyuppies het heel normaal een fortuin te besteden aan een bos bloemen. De Nakamura's hielden genoeg over om de hypotheek af te lossen en hun twee kinderen naar de universiteit te sturen. Hun 21-jarige dochter studeert zelfs in Duitsland.
Maar in de deprimerende jaren negentig kopen salarymen die hun geliefde willen verrassen bloemen bij een goedkopere kraam, ook al verwelken ze veel sneller dan die van Garden Flowers. Langzaam maar zeker beseft Nakamura dat Japan in de zeepbeljaren het realiteitsbesef kwijt was: 'Ik begrijp dat de huidige situatie normaal is. Vijf jaar geleden heerste de waanzin.'
Maar de aanpassing gaat met veel pijn gepaard. 's Ochtends vroeg op de bloemenveiling hoort Nakamaru de klaagzangen aan van collega's die op het randje van faillissement schommelen. 'Met de meeste van mijn vrienden gaat het nog slechter. Ergens bof ik, want mijn zaak is niet helemaal afhankelijk van snijbloemen.'
De verkoop van Engelse bloempotten en tuinplanten, die de helft van zijn omzet uitmaken, is veel minder ingezakt. En Nakamura heeft een lucratief contract met een Ikebana-school, waar cursisten met door hem geleverd materiaal hun bloemschikkunst op een hoger niveau brengen.
Intussen denkt hij na hoe Garden Flowers kan overleven. De uitgaven moeten omlaag. Winkelpersoneel krijgt minder loon en de inkoopprijs van de bloemen moet omlaag. Hij kan niet beknibbelen op kwaliteit, want Nakamura's lelies en chrysanten moeten langer blijven staan. 'Mijn bloemen dienen even goed te zijn als die in Nederland, anders lopen mijn vaste klanten ook weg.'

