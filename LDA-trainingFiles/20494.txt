Wet Wet Wet.
Wet Wet Wet is een Schotse popgroep, die vooral succes had in de tweede helft van de jaren tachtig tot eind jaren negentig.
Ontstaan.
Het artiestenviertal richtte in 1982 op school een bandje op onder de naam "Vortex Motion". "Het was kiezen tussen misdaad, werkloosheid, voetbal of muziek, we kozen voor het laatste", aldus Cunningham. In 1984 noemden zij zich vervolgens Wet Wet Wet. De naam was ontleend aan een nummer van de band Scritti Politti getiteld "Getting, Having and Holding", waarin de woorden "My Face was Wet Wet with tears" voorkwamen. Er was een derde "Wet" aan toegevoegd omdat er toentertijd al veel bands met een dubbele naam bestonden, zoals Duran Duran en Talk Talk.
In 1987 had de band zijn eerste wereldhit met "Wishing I was lucky". Het debuutalbum "Popped in Souled Out" kwam ook in dat jaar uit. Dit album bevatte het succesnummer "Angel Eyes", dat op de tweede plaats in de Nederlandse Top 40 terechtkwam.
Hun grootste hit behaalden ze in 1994 met de single "Love is all around". Dit nummer was de soundtrack van de film "Four Weddings and a Funeral". Ook in Nederland stond het lied verschillende weken op nummer 1. Het stond 18 weken in de Nederlandse Top 40.
In 1997 verliet drummer Cunningham de band. Toch ging Wet Wet Wet door, maar met andere bandleden. In 1998 gaven ze diverse optredens in Europa, zoals bij "The Night of the Proms". Hierna ging de band uiteen.
In maart 2004 was er geheim overleg. Het was voor het eerst sinds zeven jaar dat de voormalige bandleden weer bij elkaar in een kamer zaten. Er verscheen een cd met hun grootste hits en een dvd. In december 2004 was er een succesvolle concerttournee in het Verenigd Koninkrijk en er werd ook weer nieuwe muziek opgenomen.
Op 5 november 2007 verscheen in Groot-BrittanniÃ« hun album "Timeless", dat daar werd gevolgd door een concerttournee in december.
