	Topman Babcock de laan uit na rampzalig jaar
	DPA, ANP
OBERHAUSEN
Het Duitse machinebouwconcern Deutsche Babcock, in Nederland eigenaar van Thomassen International in Rheden, heeft in het eind september afgelopen boekjaar 1995/96 een verlies geleden van 434 miljoen mark (485 miljoen). Topman Heyo Schmiedeknecht zal daarom het veld ruimen, zo is maandag bekendgemaakt na een vergadering van de raad van commissarissen.
Dat de commissarissen Schmiedeknecht de laan uitstuurden was geen grote verrassing. De 57-jarige ondernemer, die sinds 1990 bij Deutsche Babcock werkte, kondigde de afgelopen jaren steeds weer programma's aan om de resultaten te verbeteren maar in de praktijk ging het gestaag bergafwaarts. In 1994/95 boekte het concern nog een winst van 46 miljoen mark.
De leiding van Deutsche Babcock komt nu in handen van de 48-jarige Klaus Lederer. Hij is nu nog bestuursvoorzitter van ITT Automotive Europe en vice-president van het Amerikaanse ITT-Industries.

