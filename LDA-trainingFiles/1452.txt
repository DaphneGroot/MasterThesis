	Fabrikant biedt Compaq zijn klant Rabobank aan op presenteerblaadje; Olivetti installeert pc's van concurrent
	Van onze verslaggever
Lucas van Grinsven

AMSTERDAM
Personal computers van Olivetti verdwijnen in sneltreinvaart van de Nederlandse markt. Het Italiaanse bedrijf gaat werkstations van aartsrivaal Compaq aanbieden aan zijn grootste klant Rabobank. Dit soort samenwerking is zeldzaam in de automatiseringsindustrie, waar producenten alles op alles zetten om hun marktaandeel te verdedigen.
'Compaq krijgt de grootste klant van Olivetti op een presenteerblaadje aangeboden. In andere omstandigheden lukt het Compaq in geen tien jaar om bij zo'n grote klant van een concurrent binnen te komen', zegt een ingewijde.
De samenwerking loopt vooruit op de aangekondigde verkoop van Olivetti's pc-bedrijf, maar dreigt de waarde van dit onderdeel te verminderen. Het Amerikaanse opkopersbedrijf Centenary wil dit deel van de onderneming alleen overnemen als de merknaam Olivetti gehandhaafd blijft. Die merknaam wordt beduidend minder waard als Olivetti leveranties overdoet aan de grootste concurrent.
Olivetti moet wel, want Rabobank eist normale levering van pc's. De levering dreigt te worden verstoord door de mogelijke verkoop van Olivetti's pc-bedrijf. Marktleider Compaq biedt volgens Rabobank een goed alternatief. Olivetti blijft uitvoerder van de lucratieve onderhoudscontracten. De Nederlandse Olivetti-vestiging behaalt de helft van zijn omzet met levering van computers en de andere helft met diensten. Het dienstenaandeel moet van Olivetti groter worden, tot 70 procent van de inkomsten.
Olivetti is al sinds 1985 hofleverancier van Rabobank en de bank zegt dat het computerbedrijf een hoofdrol zal blijven vervullen. 'Olivetti heeft voor ons als pc-fabrikant afgedaan, maar Rabobank zal de banden met het bedrijf intensiveren', zegt een Rabo-woordvoerder.
Omstanders betwijfelen of Olivetti een juiste koers vaart. 'De boodschap naar de klant is: Olivetti is een zinkend schip. Dat maakt de verkoop van pc's aan andere klanten bijna onmogelijk', zegt een medewerker die anoniem wil blijven.
Het bedrijf heeft al eerder producten van concurrenten ge√Ønstalleerd, maar dan betrof het meestal randapparatuur als printers. 'Nog nooit is op zulke grote schaal andermans apparatuur neergezet', zegt een woordvoerder.
Vanouds heeft Olivetti een ijzersterke positie bij grote bedrijven in Nederland. Met Compaq haalt Olivetti een paard van Troje binnen dat meer wil dan computers verkopen. Compaq wil eveneens meesnoepen van de markt voor onderhoudsdiensten. Daarmee ondermijnt het Italiaanse bedrijf zijn goed renderende activiteiten. De Nederlandse vestiging van Olivetti is flink winstgevend, in tegenstelling tot het grote moederbedrijf dat zwaar in de rode cijfers zit.
Olivetti staakt niet alle computerleveranties aan Rabobank. De servers die worden gebruikt om een groep van kleinere werkstations te koppelen, zullen het Olivetti-embleem blijven dragen. Deze types staan echter onzichtbaar voor de gewone pc-gebruiker in afgesloten ruimtes en computerkelders.

