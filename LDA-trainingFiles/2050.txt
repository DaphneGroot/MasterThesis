	Kwaad verkeert in goed en andersom Fang Lijun schildert herinneringen aan China
	'LUISTER', zegt Fang Lijun, 'ik zal je een verhaal vertellen. Een herinnering. Ik zat op de middelbare school, in een groepje dat schilderen leerde. Die ochtend bestudeerden we bloemen. Rozen en violieren, zoet geurend, in roze, lila, geel en wit. Eerst moesten we ze bekijken, zei mijn docent, daarna togen we aan het werk. Niets dan liefelijkheid omringde ons. Opeens een onheilspellend geluid. En stilte. We stormden naar buiten. Niemand te zien, maar op het land lag een plas bloed.'
In zijn atelier in de Rijksacademie in Amsterdam, waar hij nieuw werk maakt voor zijn komende tentoonstelling in het Stedelijk Museum, wijst hij naar een van zijn doeken. Voor een diepblauwe zee is een aantal rozen geschilderd, verfijnd van detail en in stralende pasteltinten. Ook het water is een lust voor het oog, halftransparant en met een lichte golfbeweging. Alles oogt zonnig en mooi - het is hoogstens een beetje t zonnig, de kleuren zijn zo fel. Dan ontdek je een schim in het water: een reuzengezicht met wijdopengesperde ogen en een verbaasde mond - een fantoom dat opstijgt uit de diepte.
Het is een typische Fang Lijun: verbijsterend mooi geschilderd, verfijnd en lieftallig, maar tegelijk knetterhard en beangstigend. 'Al mijn werk', zegt Fang, 'gaat over ditzelfde thema, dat ik telkens van een andere kant belicht. De herinnering is altijd aanwezig, als een groot, geheimzinnig en soms bedreigend ding.'
Fang Lijun (Handan, 1963) is een vriendelijke, bescheiden jongeman die graag nadenkt voor hij antwoord geeft. Hij doet wat de meeste kunstenaars juist angstvallig vermijden: hij brengt zijn werk nadrukkelijk in verband met zijn jeugdherinneringen. 'Bloed op het land', zoals hij het noemt, is een van de vele verhalen die in de loop van het gesprek aan de orde komen. Met woorden roept hij een beeld op van een kindertijd vol wrede pesterijen, van lynchpartijen op school, van vriendjes en buren die toen hij vier was en de Culturele Revolutie begon, van de ene op de andere dag veranderden in tegenstanders.
Fang koestert geen illusies over moraal. In zijn wereld van geweld en angst was hijzelf vaak het slachtoffer, maar soms ook de dader, want ook hij huilde met de wolven in het bos.
Hij pakt een ander doek. Het toont een azuurblauwe zee met een groep jonge mannen en vrouwen op de voorgrond. Ze juichen uitbundig en zwaaien met hun armen in de lucht. Maar ze zijn te vrolijk, hun grijnzen zijn al net zo gexalteerd als de kleuren van hun overhemden. De meute heeft iets beangstigends - het is een dolgedraaide horde ledepoppen.
'Als mijn docenten dat geschilderd hadden, waren ze nu dood geweest', zegt Fang. 'Ik prijs mijzelf gelukkig. Ik ken de menselijke natuur, die het ene moment edelmoedig is en het andere boosaardig, en ik kan dat nu zo schilderen.'
Hij bladert in het woordenboek, zijn Engels is beperkt. 'Ik heb het naar mijn zin hier, de studenten zijn vriendelijk, met sommigen heb ik contact. Maar er gaapt een gigantische kloof tussen ons. Ons verleden en onze herinneringen zijn zo verschillend. Weet je wat revolutie is? Arme mensen slaan rijke mensen en andersom.
'V¢¢r 1949 was mijn grootvader rijk. Eind jaren zestig was hij dat al lang niet meer, maar mijn familie werd bestempeld als grootgrondbezitters. Dat was een vrijbrief om ons te slaan en ons alles af te pakken. Ik ben kunstenaar geworden omdat mijn familie het te gevaarlijk vond dat ik buiten speelde. Mijn vader kocht tekenkrijt om me bezig te houden. In het begin vond ik dat niet bijzonder leuk, ik wilde buiten spelen, maar op den duur raakte ik geboeid.'
Hij laat boeken en foto's zien. In de Beeldgids voor rozen, alles over de kweek vond hij bruikbare voorbeelden. Pictures of the newborn bevat een babyfoto die model stond voor de schim in het water. Voor de figuren gebruikt hij kiekjes van zichzelf en vrienden. Fang is niet bang om zijn bronnen te onthullen; zijn fabuleuze schildertechniek laat voldoende aan de verbeelding over. Hij noemt zijn herinneringen niet voor niets verhalen.
Hij schildert ze nooit letterlijk, er is altijd sprake van een vorm waarin kwaad verandert in goed en andersom. Water is voor Fang een bruikbare metafoor: het ene moment aangenaam verkoelend, het andere bedreigend. Transparant en ongrijpbaar als het is, herbergt het een enorme kracht en het kan blauw zijn, maar ook grijs of groen.
Het is vlot gegaan met Fangs carrire. In 1989, vlak na de neergeslagen studentenopstand op het Tiananmenplein, studeerde hij af aan de afdeling grafiek van de kunstacademie van Peking en exposeerde hij voor het eerst als vrij kunstenaar. Nu, acht jaar later, is hij de bekendste hedendaagse Chinese schilder en de beste van de zogenaamde 'Post Tiananmenplein-generatie'.
Sinds zijn schilderij van een schreeuwende, kale Chinees twee jaar geleden op de voorpagina van het New York Times Magazine stond, is de internationale belangstelling voor zijn werk stormachtig gegroeid. Zijn schreeuwer (of is het een verveelde gaper?) die zich heeft losgemaakt uit een eindeloze rij identieke, indolente Chinezen, werd gebombardeerd tot icoon van het nieuwe China. Kunsthistorici gaven zijn stijl de naam ''schalks cynisme'' en de eerste imitaties, het beste bewijs voor succes, verschenen op de markt.
Het kan hem nu niet veel meer schelen. 'Begin jaren negentig vond ik dat interessant, ik had toen veel meer theorien. Na het neerslaan van de studentenopstand moest ik mijn ennui kwijt, mijn boodschap denk-niet-dat-wij-ons-ooit-nog-laten-bedotten-door-jullie-ideologien. Ik wilde per se opvallen, en dat lukte met die kale Chinezen, die uniforme, monotone, seks- en leeftijdloze figuren die zowel gevangenen, criminelen als recalcitrante skinheads konden zijn. Nu is het laatste wat ik wil de moderne kunstenaar uithangen. Ik hoopte altijd dat ik, eenmaal doorgebroken, meer mijn gevoel en verbeelding kon volgen, en dat is precies wat ik nu doe. Mijn werk is nu subtieler en minimalistischer.'
In de kunstenaarsdorpen dichtbij Peking waar Fang en zijn collega's wonen, wordt het intussen almaar drukker. In afwachting van de overzichtstentoonstelling van hedendaagse Chinese kunst die het New-Yorkse Guggenheim Museum voorbereidt, kopen chique galeriehouders uit Hongkong zoveel mogelijk werk van schilders als Fang op. Japanners, Taiwanezen en Hongkong-Chinezen betalen tienduizenden dollars voor 'China-avantgarde'. Verwacht wordt dat de prijzen verder zullen stijgen.
Fang merkt dat nu al. Het Asia Center in Tokyo, waar het afgelopen voorjaar een expositie van zijn werk te zien was (onder de titel 'Het Mensbeeld in een Onzekere Tijd'), verkocht een doek voor 120 duizend dollar. Tijdens de open dagen van de Rijksacademie twee weken geleden deed een Amerikaans echtpaar hem een spectaculair aanbod: een miljoen dollar wanneer hij alle schilderijen die hij het komende jaar zou maken, bij hen inleverde.
Hij ging niet op het aanbod in. 'Gevaarlijk', vindt hij deze ontwikkelingen. Natuurlijk wil hij beroemd zijn. 'Maar ik wil niet veel meer maken dan nu. Normaal gesproken maak ik n serie schilderijen per jaar, dat zijn ongeveer tien doeken van twee bij tweenhalve meter, en dat vind ik genoeg.
'Ik heb tijd nodig om te reflecteren en ideen te ontwikkelen. Dat is heel Chinees: zolang ik opwinding voel over een plan, wantrouw ik het.'
Fang Lijun wordt vertegenwoordigd door Rob Malasch van galerie Serieuze Zaken in Amsterdam. Een van zijn schilderijen is vanaf zaterdag te zien in De Opslag, Rozenstraat 20, Amsterdam. In maart 1998 opent zijn expositie in het Stedelijk Museum.

Foto
	Fang Lijun in zijn atelier in de Rijksacademie. FOTO GUUS DUBBELMAN - DE VOLKSKRANT

