	De NAVO is een banaan
	DE ENE KEER is nieuws alleen een hoop lawaai, de andere keer een doodse stilte. Wie wil weten wat er precies mis is met de uitbreiding van de NAVO - de eerste grote kwestie op de buitenland-agenda van Clinton in zijn tweede ambtstermijn - die hoeft alleen maar te luisteren naar de stilte die de Europeanen op dit punt betrachten.
Begrijp me niet verkeerd, de Europeanen zijn voor uitbreiding van de NAVO, maar het is niet iets waar ze veel woorden aan vuil maken. Ze beschouwen het als iets dat Amerika wel met de Russen zal regelen en waar Amerika wel de nodige offers voor zal brengen.
Dat is het nieuws dat ik bedoel. Je zou zeggen dat juist de West-Europese landen het meest te duchten hebben van een herrijzend Rusland, dat tenslotte een buurland is. Je zou zeggen dat juist zij het meest zijn gebaat bij de aansluiting van de Oost-Europese landen, die een buffer tegen Rusland kunnen vormen. Maar de uitbreiding van de NAVO interesseert de EU-landen even weinig als de Superbowl. En waarom? Omdat de West-Europeanen niet Rusland als het grootste gevaar beschouwen, maar Oost-Europa.
Jazeker, degenen die de Europese Unie de meeste angst aanjagen zijn Polen, Hongarije, Tsjechië en die andere landen die staan te trappelen om lid te worden van de NAVO. Want de EU-landen beseffen heel goed dat ze van Rusland op dit moment niets te duchten hebben.
Maar ze hebben wel iets te duchten van al die nieuwe democratieën in Oost-Europa met hun vrije-markteconomie. De Oost-Europese boeren en fabrikanten willen hun producten in West-Europa verkopen voor prijzen die aanzienlijk lager liggen dan die in West-Europa. En alle Oost-Europeanen zouden maar al te graag werk zoeken in West-Europa, wat de lonen daar onder druk zou zetten. Door West-Europese ogen gezien leveren de Russische tanks en de Russische raketten slechts vanuit de verte een schimmetje gevaar op. De Poolse ham en de Poolse arbeider, die zijn pas echt gevaarlijk.
Daarom houden de EU-landen de Oost-Europeanen het NAVO-lidmaatschap voor bij wijze van banaan, in plaats van hen toe te laten tot de gemeenschappelijke Europese markt, zoals de Oost-Europeanen eigenlijk willen. Daarmee zouden ze pas echt geholpen zijn, dat zou hun democratie pas echt een steuntje in de rug geven.
Voor de West-Europeanen is uitbreiding van de NAVO de ideale manier om de Oost-Europeanen buiten de deur van de Unie te houden - zonder zich schuldig te voelen. Zoals prof. Michael Mandelbaum van de Johns Hopkins Universiteit snedig opmerkte: 'Wij moeten de Oost-Europeanen beschutting bieden onder de atoomparaplu van de NAVO opdat de West-Europeanen hun tomaten niet hoeven te kopen.'
De Europese Unie gaat er rustig van uit dat de Verenigde Staten dit spelletje wel zullen meespelen. Ze moeten daar in Brussel maar eens goed luisteren naar de noodklokken die in Washington worden geluid. De eerste die aan de bel trok was minister van Defensie William Perry, die toen ik bij hem langskwam voor een laatste interview, het gesprek opende met de opmerking dat de Russen wat de uitbreiding van de NAVO betreft nog lang niet over de streep zijn.
'Ik ben bang dat het nog erg moeilijk gaat worden', zei Perry. 'Alle Russen, van hoog tot laag, zijn tegen uitbreiding van de NAVO. Alle Russen, van hoog tot laag, zitten nog altijd vol angst en achterdocht jegens de NAVO.'
Perry zei dat hij zelf nog altijd gelooft in de uitbreiding van de NAVO. Volgens hem moeten de Russen hun burgers ervan overtuigen dat daar geen gevaar in schuilt. Maar hij zei erbij dat de NAVO en Rusland dan wel een handvest moeten ondertekenen dat het kader biedt waarin Rusland kan worden betrokken bij bepaalde aspecten van de NAVO-besluitvorming. Dat zou in Moskou al veel bezorgdheid wegnemen. Afgelopen maandag was er een NAVO-delegatie in Moskou op bezoek om de mogelijkheden van een dergelijk handvest te onderzoeken.
Maar ook al komt dat er, dan moeten de West-Europeanen nog aandacht schenken aan een tweede noodklok. Die wordt geluid door senator Joseph Biden uit Delaware, de belangrijkste Democraat in de Senaatscommissie voor Buitenlandse Zaken, die zegt: 'Ik koester ernstige bedenkingen tegen uitbreiding van de NAVO.'
Biden zegt dat hij er in principe niets op tegen heeft. Maar hij is er niet zeker van dat de NAVO kan worden uitgebreid zonder dat de wapenbeheersingsverdragen tussen de VS en Rusland worden ondermijnd en zonder dat de hervormingen in Rusland daar schade van ondervinden. Hij vraagt zich zelfs af of die minpunten wel opwegen tegen de voordelen voor de Verenigde Staten. Ook vraagt Biden zich af of de NAVO op dit moment wel het geschikte middel is om de democratie in Oost-Europa een steuntje in de rug te geven. 'Wat krijgen we ervoor terug, als we op de Russen straks echt van ons vervreemden?' is zijn vraag.
Geen van deze punten is onderwerp van discussie bij het grote publiek, of zelfs maar in het Amerikaanse Congres, zegt Biden. En zolang dat zo blijft, is er geen enkele reden om ervan uit te gaan dat het Congres geporteerd is voor uitbreiding van de NAVO. 'Ik denk niet', zegt senator Biden, 'dat als ik met de kiezers in Delaware zou gaan praten over deze nadelen en dan zou zeggen ''Laten we onze atoomparaplu opsteken boven Slowakije'', dat er dan veel inwoners van Dagsboro zouden roepen: ''Hee, dat is nog eens een goed idee''.'
Thomas L. Friedman
The New York Times

