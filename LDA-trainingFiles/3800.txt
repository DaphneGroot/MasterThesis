	Ongepast contact met de werkelijkheid PAOLA CAPRIOLO VERTELT EEN MOGELIJKE GESCHIEDENIS
	@@0IER@@0 TEL DAT ik dit stuk met 'stel' beginnen zou: zou u dan nog verder lezen? Het leven is te kort en in elk geval te vol om op plaatsen waar we stelligheden of verhalen denken aan te treffen, genoegen te willen nemen met een hypothese. Stellen doe je thuis maar en vooral in je eigen tijd, hier telt de uitkomst. Hoeveel krediet geven we de schrijver die, voordat hij verteld heeft wat zijn onderwerp is en waarom het ons belang zou moeten inboezemen, al uitdrukkelijk van ons vraagt hem te volgen op zijn duistere wegen? Hoeveel geduld brengen we op voorhand op voor iets dat er bedenkelijk experimenteel uitziet - een recensie die met het bevel begint iets aan te nemen, een roman die al op de eerste bladzijde de lezer dwingt zich op zijn positie te bezinnen?
'Laten we haar ons dus eens voorstellen, deze mogelijke geschiedenis', schrijft Paola Capriolo vrijwel aan het begin van haar roman De vrouw in de loge. We hebben er nog geen idee van w t voor geschiedenis dat is en we worden al gedwongen ons neer te leggen bij onze onzekere positie, die er bovendien een is van volmaakte willekeur. De geschiedenis is niet waar, er wordt zelfs niet geveinsd dat ze waar is: ze is slechts mogelijk. En tja, er is zoveel mogelijk, maar is een 'mogelijke geschiedenis' voldoende reden om je er een paar uur aan over te geven?
Uitnodigingen of opdrachten - uitnodigingen in een boek zijn beleefd verhulde opdrachten: hebben we keus? - zijn als mededeling aan de lezer sowieso mateloos irritant, zeker de zoetsappige uitnodiging ons de geschiedenis die in een boek verteld gaat worden, voor te stellen: dat is namelijk de bedoeling van ieder verhaal. Iedere eerste pagina is zo'n uitnodiging aan de lezer, of dat er nu met zoveel woorden staat of niet.
Maar als het er staat, in al zijn ergernis verwekkende trivialiteit, dan is er blijkbaar een schrijfster aan het werk die haar zelfbewustzijn niet kan laten varen. Of het onzekerheid is of weloverwogen literatuurfilosofie is dan nog niet duidelijk, maar de schrijfster geeft te kennen ons niet alleen te willen laten met het verhaal.
Het is een procedure waar Capriolo het hele boek lang aan vast zal blijven houden. Telkens als haar verhaal vleugels lijkt te krijgen en met de lezer op de loop dreigt te gaan, hem meesleept, is ze daar weer. Als een strenge wiskundelerares die ons eraan wil herinneren dat we met een stelling bezig zijn waarvan nog lang niet vaststaat of die houdbaar is.
Het is een werkwijze die ze eerder toepaste. Haar vorige in het Nederlands vertaalde boek, Het rijk van de vergetelheid, begint met de zin: 'Ik denk dat ik een jaar of dertig ben.' Daar zit evenveel schijnbare aarzeling in, net zoveel verplichting tot zelfbewustzijn voor haar lezers.
Het beroerde is echter dat zoveel zelfbewustzijn voor die lezer niet vol te houden is, zeker niet in de wonderlijke en precies geschreven verhalen van Capriolo. De geschiedenis komt onder haar handen al snel tot leven en de manier waarop ze is opgeschreven, dwingt tot aandachtig lezen. De wetenschap dat het daarbij slechts om een mogelijkheid gaat, een suggestie, verdampt binnen enkele bladzijden. Het doet denken aan wat Jeanette Winterson deed in haar laatste roman, Gut Symmetries, een verhaal vertellen en dat telkens afbreken precies op het moment waarop we vergeten waren dat we in een verhaal zaten.
De vrouw in de loge vertelt de geschiedenis van een acteursgezelschap dat in een kleine stad avond aan avond repertoirestukken speelt. Als een jonge, begenadigde acteur tijdens de premire van Don Juan zijn blikken de zaal in laat dwalen, ontwaart hij in een van de loges een mooie jonge vrouw. Die vrouw blijkt het op hem te hebben voorzien: ze komt voortaan iedere avond en kijkt alleen naar hem. Het kan niet anders of de acteur gaat zich voor haar interesseren. Hij gaat over haar fantaseren, hoopt dat ze zich eens bij zijn kleedkamer zal melden en als dat niet gebeurt, gaat hij zelf op onderzoek uit. De gang van zaken in de schouwburg draait zich heimelijk om. Wat zich in de zaal, in die loge afspeelt, wordt belangrijker dan de voorstelling die op het podium te zien is.
Alleen dat gegoochel met de omdraaiing in het theater al brengt de lezer in vervoering. In het experimentele toneel van meer dan een halve eeuw geleden doorbraken regisseurs de vierde wand die de speelvloer van de zaal scheidt, de illusie van de werkelijkheid, door acteurs over het voetlicht te sturen, de zaal in. Bij Capriolo is het die vreemde vrouw die de vierde wand opheft. De acteur hoeft zijn plaats niet te verlaten om toch een ongepast contact met de werkelijkheid te krijgen, van personage persoon te worden. Als hij op een avond tijdens de pauze metterdaad de ruimte achter het toneel verlaat en in de foyer op zoek gaat naar die vrouw, loopt hij voor gek, geschminkt en gekostumeerd als hij is. Hij is de draad kwijt in de verhouding tussen theater en werkelijkheid en gedraagt zich net zo dwaas als de toeschouwers die na de voorstelling bij de artiestenuitgang de schurk opwachten om hem een aframmeling te geven.
En die vrouw vindt hij vanzelfsprekend niet, noch in de foyer, noch in de loge. Op haar stoel ligt een horloge dat stil is blijven staan op twee uur. Dat zal wel een boodschap zijn, maar niemand weet wat die behelst.
Het theater als werkelijkheid is een onderwerp dat Paola Capriolo kennelijk bezighoudt. In Voor de liefde heb ik geleefd, dat drie jaar geleden in het Nederlands uitkwam, wekte ze het verhaal van Puccini's Tosca tot leven en dat gaat terug op een toneelstuk van Sardou. En net als het hotel waarin zich het verhaal van Het rijk van de vergetelheid afspeelt, is het theater van De vrouw in de loge een autonome, afgesloten wereld.
De jonge acteur uit die Don Juan-voorstelling wordt langzaam maar zeker helemaal opgeslokt door de fantasien die hij uitbroedt over die vrouw in de loge. Met een actrice die tegelijkertijd zijn minnares is, gaat hij 's nachts in het theater allerlei scnes naspelen om erachter te komen hoe de betrekkingen tussen speler en toeschouwer, tussen werkelijkheid en verbeelding precies in elkaar steken.
Wat zich allemaal in zijn brein afspeelt weten wij niet, want dat wordt ons niet verteld; we zijn immers slechts getuige van een mogelijke geschiedenis en Capriolo blijft zich gedragen als een empirisch wetenschapper. Ze beschrijft wat er gebeurt, of liever gezegd wat er had kunnen gebeuren of gebeurd zou kunnen zijn. Omtrent drijfveren en beweegredenen tasten wij in het duister.
En dat is natuurlijk niet waar. Zodra de scne is uitgezet, acteur op het podium, vrouw in de loge, slaat de verbeelding aan het werk. We begrijpen de acteur in zijn belangstelling die een obsessie wordt, we volgen hem op de voet in zijn experimenten: zelf zouden we niet anders hebben gedaan. We slaan, anders gezegd, naar hartenlust aan het invullen vanaf het moment dat we ons bij het 'stel' van Capriolo hebben neergelegd. Het kritische zelfbewustzijn legt het af tegen de verbeelding. Wie de moeite neemt even terug te keren naar de eerste zin van dit stuk moet toegeven dat het zo werkt: 'stel', nee liever niet - maar wie het desondanks doet, is verloren.
Tot de auteur zich er weer mee gaat bemoeien. Er ontstaat een gevecht tussen de strengheid van een schrijver die ons lastig valt met zijn prudentie en zijn dwingende eerlijkheid, en de vitaliteit van het verhaal of het betoog.
Dat daar niet te winnen valt is vermoedelijk een van de wetten van de literatuur - maar het aardige is dat De vrouw in de loge dat niet sluitend bewijst.
Michal Zeeman
Paola Capriolo: De vrouw in de loge.
Vertaald uit het Italiaans door Henny Vlot.
Meulenhoff; 160 pagina's;  36,90.
ISBN 90 290 5082 9.

Foto
	Paola Capriolo FOTO MARCEL MOLLE - DE VOLKSKRANT

