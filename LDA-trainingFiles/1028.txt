	Delors genoemd als eerste president van Europese bank
	Van onze verslaggever
DEN HAAG
De Franse politicus en oud-voorzitter van de Europese Commissie Jacques Delors wordt genoemd als eerste president van de Europese Centrale Bank (ECB), die in 1999 van start gaat. De oud-voorzitter van de Europese Commissie zou in de plaats komen van de Nederlander W. Duisenberg, die in juli de voorloper van de ECB gaat leiden. Dat schrijft het Duitse weekblad Wirtschaftswoche.
Minister Van Mierlo van Buitenlandse Zaken zegt in een reactie dat hij het 'schandalig' zou vinden als Duitsland en Frankrijk een geheime afspraak hebben gemaakt over de topfunctie bij de Europese centrale bank. Hij zegt vooralsnog van niets te weten en gaat er nog steeds van uit dat Duisenberg de eerste president van de ECB wordt.
VVD-kamerlid Hoogervorst noemt de kandidatuur van Delors 'totaal onwaarschijnlijk'. Delors heeft geen ervaring als bankier. 'Ze willen gewoon een onderhandelingspositie opbouwen', zegt Hoogervorst. 'Het is allemaal erg sfeerverpestend. Nog onaangenamer is dat de Fransen blijkbaar de controle over de ECB willen verwerven.'
Dinsdag maakte een bestuurder van de Franse centrale bank, P. Marchelli, voor het eerst gewag van een afspraak over een Fransman aan de top van de Europese bank.
'Delors is de ideale kandidaat', schrijft het weekblad Wirtschaftswoche. De 71-jarige Fransman zou de goedkeuring genieten van de Duitse bondskanselier Kohl. Het blad schrijft ook te weten van een afspraak die in 1993 tijdens de Europese top in Brussel zou zijn gemaakt. Frankrijk zou de eerste president voor de ECB mogen leveren, in ruil voor de vestiging van de bank in Frankfurt. Eind vorig jaar werd Duisenberg benoemd als voorzitter van het Europese Monetaire Instituut (EMI), de voorloper van de ECB.
Van Mierlo geeft toe dat Duisenberg formeel nog moet worden benoemd. Maar volgens hem moeten er wel 'heel bijzondere dingen' gebeuren wil de huidige EMI-topman over twee jaar niet ook aan het hoofd komen te staan van de ECB.

