	Verkeerschaos en drie doden in dichte mist
	Van onze verslaggever
AMSTERDAM
 Bij kettingbotsingen in dichte mist zijn vrijdag drie doden en tientallen gewonden gevallen. In totaal tweehonderd auto's klapten op verschillende plaatsen in het land op elkaar. De oorzaak van de botsingen lijkt een combinatie van plotseling verminderd zicht en een te hoge snelheid.

De ernstigste botsing deed zich gisterochtend voor op de A 9, ter hoogte van Badhoevedorp. Daar reden vanaf even na half elf ongeveer honderd auto's op elkaar in, verspreid over een afstand van twee kilometer. Er waren twee grote botsingen en een kleinere. Eén automobilist vond de dood, en er raakten 33 personen gewond, van wie veertien ernstig. Later overleed nog een vrouw in een ziekenhuis. Een derde dode viel bij een omleiding.
Aan het einde van de middag botsten op de A 1 tussen Deventer en Twello zeventig auto's op elkaar. Er vielen twee gewonden. Verderop, bij het knooppunt Beekbergen, vielen twee gewonden bij een lange kettingbotsing. Ook elders op en rond de Veluwe gebeurden ongelukken en moesten automobilisten naar het ziekenhuis.
Volgens een getuige van de grote botsing bij Badhoevedorp reden de auto's vlak voor de ramp ongeveer honderd kilometer per uur. De electronische signaleringsborden boven de weg gaven op dat moment zeventig kilometer per uur aan, aldus burgemeester J. van Houwelingen van Haarlemmermeer. Volgens het ministerie van Verkeer en Waterstaat gaven de borden zelfs vijftig kilometer per uur aan.
'Ondanks mist te hard rijden, ondanks mist te weinig afstand houden, en dat met name door een kleine groep automobilisten', zei Van Houwelingen tijdens een persconferentie. 'Verreweg de meeste weggebruikers passen bij dit soort weersomstandigheden hun snelheid aan, maar je hebt er altijd een paar die haast hebben en doorrazen.'
Ongeveer tweehonderd man brandweer, politie en ambulancepersoneel namen deel aan het bergingswerk op de A 9. Volgens de politie is het aantal slachtoffers beperkt gebleven doordat er geen branden zijn uitgebroken. De brandweer bevrijdde automobilisten uit hun wrak en reanimeerde een collega met een hartstilstand.
Op de luchthaven Schiphol bedroeg het zicht vrijdag honderd meter. Dat leidde tot wachttijden van gemiddeld twee uur, omdat uit veiligheidsoverwegingen nog maar twee banen in gebruik waren.
De discussie over betere mistsignalering laaide gisteren weer op naar aanleiding van de ongelukken. De overheid doet al onderzoek naar een detectie- en waarschuwingssysteem sinds de massale botsing in een mistbank bij Breda, zeven jaar geleden.
Het verkeersongeval met een spookrijder, donderdagavond op de A 1 bij Stroe, heeft een zesde leven geëist. Een inzittende uit de auto waar het busje van de spookrijder op botste, overleed vrijdagmiddag in het ziekenhuis.

