	Swingende picknick in Middelheim
	Festival Jazz Middelheim 97. Gehoord: 18 augustus, Park Den Brandt, Antwerpen.
Het meest aangename jazzfestival ter wereld, wordt het in de Vlaamse pers genoemd, en dat is nauwelijks chauvinistische overdrijving, want Jazz Middelheim vindt vijf dagen lang plaats in een schitterende omgeving en een vriendelijke, ontspannen sfeer. In een park rond een fraai kasteeltje is een grote tent opgezet, die ruim plaats biedt aan de drieduizend bezoekers die er per dag komen genieten. Ook omdat niet iedereen voortdurend in de tent zit: er wordt gepicknickt onder oude bomen, rondgekuierd, met de kinderen gespeeld en soms maar met een half oor geluisterd. Want de geboden muziek is bijna altijd van hoog niveau, maar zo gevarieerd dat niet iedereen alles even sterk waardeert.
Het festival, dat tegenwoordig om de twee jaar wordt gehouden, wortelt in de jaren zestig, en de avantgarde uit die tijd is er nog steeds welkom. Ook zorgt de organisatie altijd voor wat toegankelijker grote namen, zoals dit jaar Roy Hargrove en Toots Thielemans. Daarnaast blijft men een fijne neus houden voor recentere ontwikkelingen. Dit jaar onderstreepte trompettist Dave Douglas met zijn Tiny Bell Trio dat muzikale revolutionairen zelden meer schreeuwen: op ingetogen, verfijnde manier liet hij zijn zangerige melodien opgaan in het verschuivende tegenspel van drummer Jim Black en gitarist Brad Shepik. Balkan-ritmen, thema's van Schumann en Brassens, het vermeed zorgvuldig de geijkte groove in vieren en opbouw van thema-solo's-thema. Toch werd er fris en fascinerend gemproviseerd.
Middelheim besteedt lofwaardig veel aandacht aan jazztalent van eigen bodem. In deze editie bleek dat ook zij tegenwoordig vaak inspiratie putten uit Afrikaanse stijlen, want het trio Aka Moon werkte samen met de Senegalese meester-percussionist Doudou N'Diaye Rose, en slagwerker Chris Joris had een koraspeler uit Guinee en een Rwandese nogoma-drummer uitgenodigd.
De twee Belgische groepen die zaterdag optraden, het kwintet van pianist Michel Herr en het kwartet van saxofonist Kurt Van Herck, hielden zich bij een bekende, Europees-romantische versie van de Amerikaanse voorbeelden. Het vakmanschap was groot, evenals de souplesse van Dr Pallemaerts die in beide ensembles drumde, maar iets meer eigenzinnigheid zou de spanning ten goede zijn gekomen.
De in Brussel woonachtige Amerikaanse pianist en componist Mal Waldron mocht op Middelheim zijn 72ste verjaardag vieren met een aantal uitgelezen gasten. Zijn eigen trio, met bassist Reggie Workman en slagwerker Andrew Cyrille, was al een groot genoegen, maar samen met zangeressen Jeanne Lee en Abbey Lincoln en tenorsaxofonist Joe Henderson groeide het concert uit tot een feestelijk programma met nieuwe versies van Waldrons klassiekers, waaronder het ijl-potische The Seagulls of Kristiansund, prachtig gezongen n geloofwaardig gevarieerd door Lee, die ook al scattend de sax verving in Fire Waltz en ontroerde met de ballad Soul Eyes, en het voor Lincoln geschreven Straight Ahead, dat ze helaas niet al te zuiver bracht.
De tempo's waren kalm maar toch opwekkend, de stemming was intiem, Waldrons sobere precisie even meeslepend als altijd. Het sympathieke filmportret Mal, onlangs op BRT 2 uitgezonden, werd na afloop geprojecteerd en is ook op koopvideo verkrijgbaar.
Frank van Herk

