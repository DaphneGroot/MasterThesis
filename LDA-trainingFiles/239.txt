	Van den Broek voor lijsttrekkerschap CDA het populairst
	Van onze verslaggever
DEN HAAG
Europees commissaris Hans van den Broek moet de nieuwe CDA-lijsttrekker worden en minister van Buitenlandse Zaken Van Mierlo moet voor D66 de lijst aanvoeren. Dit vinden kiezers van CDA en D66, blijkt uit een enquÃªte van het Buro Inter/View.
Van de Nederlandse bevolking vindt 29 procent dat Van den Broek de CDA-lijst moet trekken, ook van de CDA'ers krijgt hij met 31 procent de meeste steun. Goede tweede binnen het CDA is Brinkman, de vorige lijsttrekker, die door 16 procent van zijn partijgenoten wordt gezien als de nieuwe lijsttrekker.
CDA-fractievoorzitter Heerma heeft de minste steun van de door christen-democraten genoemde lijsttrekkers. Slechts zes procent vindt dat Heerma de nieuwe aanvoerder moet zijn bij de verkiezingen.
Van de op het Binnenhof actieve CDA'ers scoort vice-fractievoorzitter De Hoop Scheffer met 10 procent binnen zijn partij het hoogst. Onder alle kiezers haalt vice-voorzitter van de partij Lodders 9 procent, maar haalt binnen haar partij een veel lagere score.

