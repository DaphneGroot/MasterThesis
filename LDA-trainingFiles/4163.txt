	Darwin bijna de loef afgestoken
	HEERLIJK TOCH als een auteur na ruim zeshonderd pagina's verzucht: 'Ik ben me er volledig van bewust dat het boek veel te bescheiden van omvang is voor de onderwerpen die het aanroert. Het is slechts een schets, maar ik heb wel naar nauwkeurigheid gestreefd.'
Een ironisch bedoelde verontschuldiging? Helemaal niet. De Engelse natuurvorser Alfred Russel Wallace (1823-1913) was bloedserieus toen hij verantwoording aflegde voor zijn aanpak en voor de lange periode die was verstreken tussen zijn terugkeer in Engeland (1862) en de publicatie van wat volgens Redmond O'Hanlon 'zonder enige twijfel het mooiste reisboek is dat ooit is geschreven'.
Pas in 1869 verscheen The Malay Archipelago, een klassiek meesterwerk (en al jaren een prijzig collector's item) over de flora en fauna van voornamelijk het huidige Indonesi. Bijna honderddertig jaar later leest Het Maleise eilandenrijk in de uitstekende vertaling van Ruud Rook nog steeds prettig weg.
Wallace reisde acht jaar door wat tegenwoordig Maleisi (inclusief het voormalige Brits-Borneo) en Indonesi heet. Het grootste deel van zijn tijd bracht hij overigens in de Indonesische archipel door. In de inleiding van een Britse heruitgave is een schema opgenomen met de aankomst- en vertrektijden van Wallace; een droge opsomming die een verpletterende indruk maakt, zij het kennelijk niet op de wetenschapper Wallace.
Zuinigjes merkte hij op: 'Ik ben precies acht jaar uit Engeland weggeweest, maar omdat ik binnen het eilandenrijk drientwintigduizend kilometer heb gereisd en zestig of zeventig afzonderlijke tochten heb gemaakt, die stuk voor stuk uitvoerige voorbereidingen vergden en het nodige tijdverlies met zich meebrachten, heb ik niet langer dan zes jaar daadwerkelijk verzameld.'
Zijn orintaalse naturalinverzameling bestond uit, zo laat hij weten: 310 zoogdieren, honderd reptielen, 8050 vogels, 7500 weekdieren, 13.100 vlinders, 83.200 kevers, en 13.400 andere insecten, samen 125.660 stuks. Die bonte verzameling loog er niet om en was er de oorzaak van dat Wallace na zijn terugkeer werd geconfronteerd met een grote stapel pakkisten, met daarin verzamelingen die hij naar huis had gestuurd.
'Ik besloot dan ook vrij snel geen poging te wagen om over mijn reizen te schrijven, zolang ik de belangrijkste groepen van mijn verzamelingen niet had benoemd en beschreven. (. . .) Inderdaad had ik mijn aantekeningen en dagboeken terstond kunnen later drukken en voor natuurhistorische vraagstukken naar een toekomstig boek kunnen verwijzen, maar dit zou onbevredigend zijn geweest voor mijzelf, teleurstellend voor mijn vrienden en niet leerzaam voor het publiek.'
Zou dat echt het geval zijn geweest? Waarschijnlijk wel. De verlegen Wallace ging bij het schrijven uiterst conscintieus te werk zonder te vervallen in dorre wetenschappelijke verhandelingen. Hij liet zich niet opjagen door de actualiteit of door een uitgever die wilde inhaken op een ongekend felle polemiek. Integendeel. Wallace droeg zijn boek in alle rust op aan 'Charles Darwin, auteur van The Origin of Species, niet alleen als blijk van persoonlijke waardering en vriendschap maar ook als hommage aan zijn persoon en werk'.
Darwins geruchtmakende boek was tien jaar eerder, in 1859, verschenen en was van meet af aan een daverend, zij het omstreden succes. Op de eerste dag werden al drieduizend exemplaren verkocht, voor die tijd een reusachtig aantal. Maar de omzetsnelheid van het boek werd nog overtroffen door de orkaan van verontwaardiging die over Darwins evolutietheorie heen denderde.
Wallace leek na zijn terugkeer in Londen op 1 april 1962 nauwelijks genteresseerd in de dikwijls grimmige discussie die op gang was gekomen tijdens zijn rondreis door het voormalige Nederlands-Indi en enkele Britse kolonin. Verklaarbaar was zijn desinteresse wel; het stond voor hem vast dat hij voorrang moest geven aan het sorteren van zijn imposante verzameling specimina.
Maar toch.
Al in 1855 had hij in het huidige Serawak een belangwekkend artikel geschreven waarin hij zijn visie gaf op het ontstaan der soorten door middel van natuurlijke selectie. Maar de publicatie van zijn werkstuk On the Law Which Has Regulated the Introduction of New Species werd nauwelijks opgemerkt.
Drie jaar later was het bijna raak. In zijn geriefelijke onderkomen op het Molukse eiland Ternate, waar hij door een aanval van malaria werd getroffen, preciseerde hij zijn denkbeelden over de evolutietheorie. Hij stuurde zijn manuscript ter beoordeling op aan zijn vriend Darwin en vroeg hem om zijn medewerking bij de publicatie ervan.
Dat was schrikken. Darwin sleutelde al ruim twintig jaar aan zijn evolutietheorie. Twee manuscripten (1842 en 1844) bleven ongepubliceerd, vooral omdat Darwin de tijd nog niet rijp achtte voor zo'n controversieel onderwerp. Pas in 1856 was de ziekelijke Darwin er eens goed voor gaan zitten om zijn theorie in boekvorm te gieten. Twee jaar later kwam hij dankzij een poststuk uit de Molukken tot de ontdekking dat Wallace en hij onafhankelijk van elkaar een vrijwel identieke evolutietheorie hadden ontwikkeld.
Darwins invloedrijke vrienden reikten een gezichtsreddende oplossing aan in de vorm van een gezamenlijke korte publicatie, die op 1 juli 1858 werd voorgelezen op een bijeenkomst van de Linnean Society of London en die exact een maand later in druk verscheen. Op 24 november 1859 kwam Darwins befaamde On the Origin of Species uit, dat als een bom zou inslaan.
Helaas verwijst Wallace in zijn boek niet naar die onbedoelde wedloop van twee wetenschappers met een volledig verschillende achtergrond (Darwin: rijk en afgestudeerd aan de universiteit; Wallace: vrijwel altijd in geldnood en autodidact). Beiden gingen af op waarnemingen in het veld (Darwin maakte een vijf jaar durende wereldreis) en beiden werden benvloed door de Schotse econoom en predikant T.R. Malthus (Essay on the Principles of Population). Maar het ontbreken van die verwijzing maakt Wallace's beroemdste werk niet minder lezenswaardig, zelfs niet in de huidige hausse van reisboeken.
Reizende van west naar oost ontdekt hij als scherpzinnig waarnemer opmerkelijke verschillen in de vogelfauna's en dat brengt hem ertoe een denkbeeldige lijn te trekken tussen Borneo (Kalimantan) en Celebes (Sulawesi) en zuidelijker tussen Bali en Lombok. De 'lijn van Wallace' markeert de scheiding tussen wat Wallace 'een afgescheiden gedeelte van het continentale Azi' (westelijk deel) noemt en 'de fragmentarische voortzetting van een vroeger West-Pacifisch continent' (oostelijk deel). Later trekken wetenschappers een tweede denkbeeldige lijn, waarmee het overgangsgebied wordt bedoeld waarin de Aziatische en Australische invloeden samenkomen (Sulawesi, de Molukken en Nusa Tenggara).
Wallace's beschrijvingen van de flora en fauna en van zijn trektochten doen niet gedateerd aan: behalve wanneer hij ingaat op de bewoners van het Maleise eilandenrijk en hun kenmerken. Dan toont hij zich ontegenzeggelijk een man van zijn tijd, dat wil zeggen een vertegenwoordiger van het superieure blanke ras.
Over de Dajaks op Borneo schrijft hij: 'Een van de onbetwistbaarste en heilzaamste gevolgen van de oprukkende beschaving zal de verbetering van de situatie van de vrouwen zijn. Dankzij de lering en het voorbeeld van hogere rassen zal de Dajak zich schamen voor zijn vergelijkenderwijs luie bestaan, terwijl zijn zwakke eega ploetert als een lastdier.'
Verder dan het huidige Serawak kwam Wallace niet op Borneo. Tijdens zijn trektochten door het oerwoud doet hij iets dat destijds geen wenkbrauw deed fronsen; hij knalt in eigen persoon voor wetenschappelijke doeleinden een tiental orang-oetans uit de bomen.
Tijdens zijn bezoek aan Java raakt hij onder de indruk van het Nederlandse bestuur en het cultuurstelsel: 'Volgens mij gaat er niets boven het Nederlandse systeem wanneer een Europese natie een land verovert, of op andere wijze verwerft, dat wordt bewoond door een nijver maar half barbaars volk.'
Hij vermeldt dat iemand in Nederland een verhaal heeft geschreven, dat is getiteld Max Havelaar of de koffij-veilingen der Nederlandsche Handel-Maatschappij en dat in het Engels is vertaald. Het is, schrijft hij, 'een boek dat we vanuit onze gebruikelijke vooringenomenheid ten aanzien van alles wat te maken heeft met het Nederlandse koloniale systeem buitensporig hebben geprezen, zowel om de eigen verdiensten ervan als om de vermeende vernietigende ontmaskering van de onrechtvaardigheid van het Nederlandse bewind op Java.
'Tot mijn stomme verbazing bleek het een heel saai en langdradig verhaal te zijn, vol uitweidingen zonder kop of staart, en dat allemaal om aan te tonen dat de Nederlandse residenten en assistent-residenten afpersingspraktijken van de inlandse prinsen door de vingers zien, dat de inlanders in sommige districten onbetaald moeten werken, en dat hun bezittingen worden afgepakt zonder dat ze schadevergoeding krijgen. (. . .) Zelfs als er geen sprake is van overdrijving, zijn de feiten waarvan gewag wordt gemaakt, veel minder ernstig dan de onderdrukking door vrijhandelsindigoplanters en de folteringen door inheemse belastinggaarders onder het Britse bestuur in India.'
The Malay Archipelago werd in 1870 voor het eerst in het Nederlands vertaald. Destijds luidde de titel Insulinde: het land van den Orang-Oetan en den Paradijsvogel. De Nederlandse uitgave sloeg aan vanwege Wallace's beschijvingen van onbekende delen van Nederlands-Indi. Drie jaar later volgde een speciale editie: Wallace's Reizen door den Oost-Indischen Archipel voor Jonge Lezers.
Cees Gloudemans
Alfred Russel Wallace: Het Maleise eilandenrijk.
Uit het Engels vertaald door Ruud Rook.
Atlas; 674 pagina's; f 69,90.
ISBN 90 254 0947 4.

Foto
	Rode paradijsvogel.ILLUSTRATIES UIT 'HET MALEISE EILANDENRIJK' Paradijs-ijsvogel.

