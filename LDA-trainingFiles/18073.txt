 UNI-INVEST TREKT BOD ENHOBEL IN. 
 AMSTERDAM, 3 feb (Reuter) - Uni-Invest NV heeft meegedeeld dat zij het vorige maand bekend gemaakte bod op collega-vastgoedfonds Enhobel volledig intrekt. 
 "Dit bod dat openstond voor 30 dagen wordt eerder ingetrokken vanwege het feit dat geen enkele aandeelhouder heeft gereageerd in welke vorm dan ook," aldus Uni-Invest in een kort persbericht. 
 Uni-Invest, dat op 17 februari haar jaarcijfers over 1996 zal publiceren zegt verder te verwachten dat het directe beleggingsresultaat per aandeel over 1996 "aanmerkelijk hoger" zal zijn dan in 1995. 
 Uni-Invest zei op 6 januari Enhobel via een openbaar bod over te willen nemen waarbij de intrinsieke waarde per aandeel Enhobel Trust per 31 december 1996 werd geboden, inclusief de "meelopende winst" over 1996 en 1997. 
 In ruil voor de aandelen Enhobel zouden nieuwe aandelen Uni-Invest worden gegeven, zo was het plan van Uni-Invest. 
 Al een dag later liet de directie van Enhobel echter weten dat zij het zonder voorafgaand overleg gedane bod "ten zeerste" betreurde. Volgens de Enhobel-directie gaf het bod niet de juiste weerspiegeling van Enhobels waarde en potentie. 
 "De directie (van Enhobel) ... acht het niet aannemelijk dat de aandeelhouders in zullen gaan op de onderhavige bieding," aldus Enhobel op 7 januari met profetische blik. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
