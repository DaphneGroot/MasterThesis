	Nieuwe D66-fractievoorzitter Thom de Graaf vol strijdlust voor verkiezingscampagne; 'Ik zal Els Borst steunen waar ik kan'
	Van onze verslaggever
Frank van Zijl

DEN HAAG
'Als het niet zo arrogant klonk, zou ik zeggen: Van Mierlo is toch ook geen oude De Graaf?' De fractievoorzitter van D66 ¡s geen jonge Van Mierlo - herhaal: Thom de Graaf is geen jonge Van Mierlo. Evenmin als hij de kandidaat-partijleider is. Weg met dat stigma.
'Ik word denk ik met hem vergeleken omdat ik ook een donkere stem heb. Het beeld is me snel opgeplakt; daar kun je zelf weinig aan doen. Het is niet relevant. En de suggestie dat ik junior-partijleider ben, vind ik helem  l niet interessant. Ik ben gekozen door de fractie. De partij kiest haar eigen leider.'
De Graaf (40) werd vrijdag met drie stemmen verschil door de fractie als nieuwe voorzitter gekozen. Sindsdien is hij overstelpt met bloemen en telefoontjes, maar hij erkent dat hij van Bolkestein (VVD) noch Wallage (PvdA), de collega's in de coalitie, iets heeft vernomen. 'Misschien hebben ze wel gebeld, ik was het hele weekeinde weg. Maar ik zal me netjes bij hen melden: heren, wij moeten samen het kabinet steunen. Moeten wij niet eens met z'n drien praten?'
De Graaf wordt een belangrijke rol toegedicht in de verkiezingscampagne van D66. Waar Borst het betrouwbare, wijze gezicht is in de campagne, brengt De Graaf de jeugd terug in de partij.
'Ik kan niet in het hart van de fractieleden kijken. Maar ik denk wel dat ze hebben laten meewegen dat de nieuwe fractievoorzitter, wie het ook is, mede een rol moet spelen in de campagne. Ik zal Els Borst steunen waar ik kan, haar proberen dat extra golfje te geven. En ik zal het debat aangaan met Wallage, of Melkert, dat maakt me niks uit.'
- Waarom bent u een goede fractievoorzitter?
'Wat moet een fractievoorzitter kunnen? Daar zal ik de komende maanden achterkomen. Ik wil de toegevoegde waarde zijn en de saamhorigheid in de fractie bewaren. De functie schrikt me niet af, maar ik denk wel dat hiervoor geldt: learning by doing, leren door het te doen.'
- Over u en Van Boxtel is geschreven: de een is jurist gebleven,
de ander is het nooit geworden. Kan uw juridische blik een belemmering zijn in het politieke gevecht?
'Ik vind de vergelijking niet zo gelukkig. Iedereen die in de politiek gaat, of die fractievoorzitter wordt, heeft zijn achtergrond. En die moet je niet verloochenen. Als fractievoorzitter leg ik niet mijn karakter af. Ik ben jurist, maar ook meer dan dat. Ik w s rijksambtenaar, ik w s wetenschapper, maar ik bn een politicus.'
- Voor Borst wordt het er als lijsttrekker niet duidelijker op. U komt er aan, en Van Mierlo is nog niet weg. Ook bij u kijkt grootvader over de schouder mee.
'Ik zet me af tegen die gedachte. Elke partij zou blij mogen zijn met een man als Van Mierlo, ook in een campagne. Het is belachelijk te stellen dat Els Borst daardoor een probleem zou hebben, of ik. Net zoals het belachelijk is te stellen dat hij een probleem heeft omdat wij er zijn. De positie van Van Mierlo bevestigt alleen maar dat hij een meerwaarde heeft voor de partij. Niemand kan nog met droge ogen beweren dat D66 gelijk is aan zijn persoon.'
- Waarom betaalt D66 altijd de tol voor het regeren?
'Het is als met een nieuwe auto: die herkent men eerder aan het
kontje en het frontje dan aan de motor.'
- D66 blijft daardoor wel onzichtbaar.
'Wij hebben de dertigjarige ervaring dat we net dat stapje verder moeten zetten om ons aan de kiezer te verklaren. Het is net als in de reclame: het is makkelijker een soort digitale tegenstelling te
poneren, zwart of wit. Dat hoort niet bij ons, is strijdig met de kern van D66. Het betekent wel dat wij meer moeite moeten doen om te overtuigen.'
- Het ideologisch profiel is onduidelijk.
'Wij hebben wortels in de hele samenleving. Dat is een groot verschil met de partijen die ideologisch nog steeds doen alsof ze een bepaalde klasse moeten representeren. PvdA en VVD baseren zich op ideologien die allang op de schroothoop van de geschiedenis liggen. 'Bolkestein roept: het liberalisme heeft overwonnen. Dan zeg ik: de inrichting van onze samenleving is een combinatie van het klassieke liberalisme en de verworvenheden van de sociaal- en christen-democratie. Wie in dit land politiek wil bedrijven op basis van een klassieke ideologie, beperkt zichzelf enorm. D66 heeft daarom juist een voorsprong op andere partijen.'
- U wordt fractievoorzitter op een ongelukkig moment. D66 staat er slecht voor in de peilingen.
'Ik vind het een uitgelezen moment. Want ik sta voor een grote uitdaging. We hebben bovendien een lijsttrekker die in potentie alles in zich heeft.'
- Maar het komt er niet uit.
'Els Borst is minister van Volksgezondheid. Ik haal een andere fractievoorzitter aan, die zei: Borst is samen met Sorgdrager het type minister dat keihard moet werken. Zij beheren grote departementen en hebben daar een dagtaak aan. Nu nadert het moment dat Els Borst de tijd neemt om zich als lijsttrekker te profileren, en daar verwacht ik nog veel van.
'Mij valt op dat alle vrije tijd die Bolkestein aan zijn lijsttrekkerschap geeft, zich electoraal niet vertaalt in grote sprongen voorwaarts. Integendeel, de VVD brokkelt alleen maar af. Bovendien nadert het moment dat Kok uit zijn torentje moet komen. De campagne gaat tussen lijsttrekkers van grote partijen en dan is Kok niet premier Kok, maar de PvdA'er Kok. Hij kan zich niet terug blijven trekken in zijn ivoren toren, en de strijd aanschouwen.'

Foto
	Thom de Graaf, de nieuwe fractievoorzitter van D66. FOTO BERT VERHOEFF - DE VOLKSKRANT

