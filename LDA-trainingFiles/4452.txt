	Het was niet altijd makkelijk geweest
	IN EEN VAN Tobias Wolffs vroege verhalen, 'Hunters in the Snow', figureert een personage dat Tub ('dikkerd') wordt genoemd. Hij is zo dik dat hij, in de woorden van een van zijn vrienden, 'in geen tien jaar zijn ballen heeft gezien'. Wanneer Tub en de zijnen tussen het jagen door een hapje gaan eten, doen zijn vrienden zich te goed aan pizza's, broodjes en chocolade. Tub beperkt zich tot een hardgekookt ei en een stronkje selderij, zijn meest recente dieet, maar lijkt niettemin wederom te zijn aangekomen.
'Niets aan te doen', verzucht hij. 'Het zijn mijn klieren.' Pas aan het eind van het verhaal komt het hoge woord eruit. Tub is uitsluitend op dieet als zijn vrienden, vrouw of andere bekenden aanwezig zijn. Als hij alleen is, vreet hij zich ongans aan alles wat hij maar te pakken kan krijgen. Wat hem daaraan nog het meest dwarszit is de noodzaak tegenover iedereen te moeten liegen, de noodzaak tot geheimhouding. Hij voelt zich, zegt hij, net een spion of een huurmoordenaar.
Tub is exemplarisch voor veel van Wolffs personages. Ze hebben moeite met de werkelijkheid, zoeken beschutting in hun dromen, en proberen die aan de werkelijkheid op te dringen. Dikwijls slagen ze erin daadwerkelijk in hun dromen te gaan geloven, maar al te vaak komt er een moment dat de droom uiteenspat en de nuchtere werkelijkheid zich openbaart.
Zelfs als dat niet gebeurt, als de droom geen droom meer lijkt maar realiteit lijkt geworden, blijft er een voortdurend wantrouwen, het knagende gevoel dat er iets niet klopt en dat je elk moment kunt ontwaken in de nachtmerrie van het echte leven.
Neem 'Firelight' uit Wolffs nieuwe verhalenbundel The Night in Question. Hierin wordt het verhaal verteld van een jongen en zijn moeder, straatarm, de moeder voortdurend op zoek naar baantjes. Die zoektocht brengt een hele reeks verhuizingen met zich mee, van het ene naargeestige pension naar het andere. Een eigen appartement huren zit er, vanwege de hoge borgsommen, voorlopig niet in. Dat weerhoudt de moeder er echter niet van regelmatig op 'huizenjacht' te gaan en appartementen te gaan bekijken waarvan bij voorbaat vaststaat dat ze onbetaalbaar zijn.
Een van die bezoeken brengt het tweetal in het huis van een plaatselijke hoogleraar en diens vrouw en dochter. Om alle zakelijke aspecten van de eventuele huur door te spreken, neemt het gezelschap plaats rond de open haard in de woonkamer. Daar krijgt de vertel
ler/hoofdpersoon voor het eerst van zijn leven een impressie van hoe een gezin er onder normale omstandigheden uit zou kunnen zien. Een kind met een moeder n een vader. Een woning voor het gezin alleen. Eigen meubels. Een chocoladetaart in de oven. Een open haard. Kortom: je reinste huisje-boompje-beestje clichs, maar in de beleving van de naamloze ik-figuur een oase van veiligheid en rust.
Dan maakt het verhaal een sprong in de tijd. De ik-figuur is volwassen geworden, heeft een gezin en zijn eigen open haard. Het is avond en iedereen zit rond het vuur. Huiselijk geluk in optima forma, maar bij Wolff is dat geen reden tot rust en tevredenheid. 'Ik probeer mij thuis te voelen, en dat lukt, bijna helemaal. Dit is het moment waar ik van droom als ik ver weg ben; dit is mijn droom van thuis. Maar diep in mij voel ik een zekere aarzeling, alsof ik bang ben voor de gek te worden gehouden. Alsof er echt in geloven de droom zal doen verdwijnen, als een stem die me uit mijn slaap doet ontwaken.'
Wie Wolffs jeugdmemoires This Boy's Life heeft gelezen, weet dat 'Firelight' een sterk autobiografisch genspireerd verhaal is. Zijn ouders waren gescheiden, de jonge Toby bleef bij zijn moeder en had een rusteloze, dikwijls eenzame jeugd. Zijn moeder versleet de ene minnaar na de andere, totdat er een lang genoeg bleef hangen om zich te ontwikkelen tot een gewelddadige, gehate stiefvader. Toen hij oud genoeg was, nam Wolff dienst in het leger om uiteindelijk in Vietnam te belanden. Ook over deze periode schreef hij een boek met herinneringen, In Pharaoh's Army.
Met die twee boeken in handen is het niet moeilijk de herkomst van Wolffs schrijverschap en wereldbeeld te duiden. In de wereld van Wolff liggen verlies, bedrog, mislukking en ontluistering overal op de loer. Het leven is als het Vietnamese oerwoud bij nacht. Toch zijn Wolffs verhalen niet van een Hermansiaanse zwartheid. Waar in een verhaal van Hermans de ellende aan het einde compleet is en de personages geen kant meer op kunnen, blijven ze bij Wolff hopen en dromen, al is het misschien tegen beter weten in.
'Mortals', het openingsverhaal van The Night in Question, zijn eerste verhalenbundel in tien jaar, vertelt over een jonge redacteur van een plaatselijke krant. Het is zijn taak dag in, dag uit in memoriams te schrijven. Op een gegeven moment stelt zijn hoofdredacteur hem voor aan een zekere Ronald Givens. 'Doet die naam een belletje rinkelen? Ik zal je een hint geven: hij is niet dood.' De journalist blijkt een in memoriam over Givens te hebben geschreven zonder te checken of de man dood was. Hij is het slachtoffer van een 'grap'. Wanneer uitkomt dat hij zich er bij geen van zijn in memoriams van heeft vergewist of de persoon in kwestie was overleden, wordt hij ontslagen.
Givens, die zich een beetje schuldig lijkt te voelen, neemt de journalist mee uit lunchen. Na wat gespeculeer over wie voor de 'grap' verantwoordelijk zou kunnen zijn, komt het gesprek op de inhoud van het in memoriam. Tot Givens' ontgoocheling kan de journalist zich niets opvallends uit het bericht herinneren. De levensloop van Givens heeft volstrekt geen indruk op hem gemaakt. 'Als je de hele dag in memoriams zit te schrijven, vloeien ze allemaal in elkaar over.'
Vertwijfeld vraagt Givens of er dan helemaal geen in memoriams zijn die hij zich herinnert. Jawel, zegt de journalist, van schrijvers, honkbalspelers, filmsterren. Givens reageert gerriteerd: 'Je kunt een goed leven leiden zonder een beroemdheid te zijn. Mensen met grote namen zijn niet altijd grote mensen.'
De journalist: 'Dat is waar. Maar het is wel een soort waarheid-voor-de-kleine-man.' Givens stelt dat de rode draad in zijn leven 'loyaliteit' is. Dat zou iedereen die het in memoriam goed had gelezen zo hebben gezien. 'Als je leest dat een man zijn land heeft gediend in tijden van oorlog, 42 jaar met dezelfde vrouw getrouwd is geweest en zijn hele leven dezelfde baan heeft gehad, mijn god, dan zegt dat toch wel wat.' Stilte. 'En het is niet altijd gemakkelijk geweest.'
In deze paar zinnen is Givens al treffend gekarakteriseerd: braaf, bang, burgerlijk, behoudend en eigenlijk doodongelukkig. Het begrip 'loyaliteit' is de pleister die de wonde aan het oog moet onttrekken. Maar Wolff heeft nog een (hier niet te verraden) verrassing in petto, die het verhaal een extra dimensie geeft. De onverwachte wending of perspectiefwisseling in de laatste alinea's is trouwens toch een specialiteit die hij in hoge mate beheerst.
Tobias Wolff is een van de meest getalenteerde van de zogeheten 'dirty realists'. In de vijftien verhalen van The Night in Question geeft hij opnieuw blijk van zijn grote vermogen de menselijke kleinheid te beschrijven, zonder daarbij tot wreedheid te vervallen. Wolffs personages zijn in hun beperktheid soms vertederend, soms hilarisch en soms irritant. Maar ze roepen dikwijls herkenning en altijd mededogen op.
Hans Bouman
Tobias Wolff: The Night in Question.
Bloomsbury, import Penguin Nederland; 206 bladzijden;  53,95.
ISBN 0 7475 2836 5.
Knopf, import Van Ditmar; 206 bladzijden;  49,90.
ISBN 0 679 40218 7.

Foto
	'Een woning voor het gezin alleen. Eigen meubels. Een chocoladetaart in de oven. Een open haard.' FOTO GUUS DUBBELMAN - DE VOLKSKRANT

