	Israel stelt PLO verantwoordelijk voor vertraging Hebron-akkoord
	Reuter, AP, AFP
JERUZALEM
Israël stelt de Palestijnen verantwoordelijk voor het uitblijven van een akkoord over Hebron. 'Het is duidelijk dat de Palestijnse Autoriteit de zaak ophoudt', zei David Bar-Ilan, perssecretaris van premier Netanyahu, nadat de Amerikaanse bemiddelaar Ross donderdagavond met lege handen bij PA-president Arafat vandaan was gekomen.
De top tussen Netanyahu en Arafat werd gisteren opnieuw verdaagd. Volgens Bar-Ilan vergissen de Palestijnen zich als zij denken dat het uitstel in hun voordeel is.
Volgens de Palestijnse onderhandelaar Jamil Tarifi staan slechts een paar geschilpunten een akkoord over de overdracht van Hebron door het Israëlische leger aan de PA in de weg. De belangrijkste is de Palestijnse eis dat Israël zijn vertrek van de rest van de westelijke Jordaanoever aan termijnen bindt.
De Israëlische minister van Openbare Veiligheid Kahalani zijn de twee partijen het ook nog oneens over de veiligheidsgaranties voor de 450 joodse kolonisten in Hebron. 'De problemen hebben betrekking op Hebron zelf, zoals de aanwezigheid van de internationale waarnemers en de gezamenlijke patrouilles, alsmede op de Israëlische terugtrekking na Hebron', zei hij.
Bemiddelaar Ross erkende dat er nog 'problemen' zijn, maar hij benadrukte dat de onderhandelingen niet negatief zijn beïnvloed door de terreuractie van de Israëlische soldaat Noam Friedman (22) op een Palestijnse markt in Hebron op Nieuwjaarsdag. Daarbij raakten zes Palestijnen zwaar gewond.
De Israëlische justitie plaatste Friedman gisteren voor tien dagen in voorlopige hechtenis op beschuldiging van moord en insubordinatie. De politie hield tevens een tweede militair aan, die ervan wordt verdacht van Friedmans plannen op de hoogte te zijn geweest. De soldaat, Yuval Jibli, vervult zijn dienstplicht in dezelfde logistieke eenheid als Friedman op een basis bij Jeruzalem.
De militaire politie is een onderzoek begonnen naar de achtergrond van Friedman, die een psychiatrische opname achter de rug heeft.

