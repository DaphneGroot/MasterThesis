	Een glimp van de persoonlijkheid achter de ster
	FOTOOS van Anton Corbijn. Gemeentemuseum Helmond. Tot en met 21 september. Di-vr 10-17 uur, za en zo 14-17 uur.
De filmacteur Nicolas Cage heet Nic. De zanger van REM Michael. De broertjes Callagher van Oasis Liam en Noel. De onderschriften - alleen voornamen - van Anton Corbijns foto's verraden dat hij niet de zoveelste snelle jongen is die de groten van de rock en het filmdoek even tussen twee interviews door moet portretteren. Nee, de fotograaf verkeert op voet van gelijkheid met de helden en dat zullen wij, gewone stervelingen, weten ook.
Het is wat koket en misschien een beetje irritant. Maar het is geen onoverkomelijk bezwaar, omdat Corbijn zijn positie als ingewijde in de glamourwereld ook voor zijn fotografie benut. Juist omdat hij Michael Stipe van REM Mike mag noemen en Cage Nic, weet Corbijn dieper in hun wereld door te dringen dan zijn minder gefortuneerde collega's. En dat levert onalledaagse, intieme foto's op.
Corbijn, die zijn carrire midden jaren zeventig begon toen hij werkte voor Muziekkrant Oor, is geen fotojournalist. Veeleer is hij zelf artiest die met zijn foto's niets minder dan Kunst maakt. Zodoende gebruikt hij zijn contacten niet om met zijn camera door te dringen tot de woonkamer van de sterren. Nee, hij gebruikt de sterren als attribuut in zijn kunstwerk. En hoewel hij tegenwoordig ook filmacteurs, fotomodellen, regisseurs en schrijvers tot onderwerp kiest, blijft hij zich toch in de eerste plaats op popmuzikanten richten.
Meestal portretteert hij ze op voor iedereen toegankelijke plekken: eenzaam in het bos of een park, op het strand of in een verlaten stadstraat. Aan niets is te zien dat ze gitarist zijn, drummer of zanger. Er is nauwelijks een gitaar en geen microfoon of drumstokje te ontdekken op zijn foto's.
Corbijn weet de artiesten zo ver te krijgen dat ze niet meer poseren, of in elk geval: niet meer poseren volgens het imago dat ze van zichzelf of de platenmaatschappijen aangemeten kregen. Zodoende is de expositie van zijn werk - waaronder een aantal recente portretten - in het Gemeentemuseum Helmond een verademing.
Stuk voor stuk breken de foto's met het stramien van de muzikant in zijn territorium - met z'n bandleden op een rijtje, al dan niet in een melige pose - of als star die wordt omringd door de clich-objecten uit de rock 'n' roll: een gitaar, een snelle wagen, een mooie meid en een alcoholische versnapering binnen handbereik. Corbijn brengt stilte in zijn foto's, waardoor de aandacht zich kan richten op de persoon achter de artiest.
Het levert fraaie, dikwijls prachtige foto's op. Michael Stipe staat onder een douche in de open lucht, met als decor de oceaan onder een gouden dageraad. Zonnestralen vallen op de haardos van de ongeschoren Neil Young, die nors voor zich uit kijkt. Het gekreukelde hoofd van Keith Richards wordt getooid door een hoge hoed met een boeket van veren - een vogelverschrikker in het park. Bjrk is omgeven door kobaltblauw, dat weerspiegelt in haar ogen (of andersom).
Het gebruik van scherpte en doelbewuste onscherpte is al jaren een van Corbijns bekende stijlmiddelen. Hij paste het toe in de vroege jaren tachtig (bij onder meer The Simple Minds) en op de hoes van U2's The Joshua Tree (1987). Het woestijnlandschap waarin de bandleden staan is haarscherp, maar de gezichten van de muzikanten zijn wazig. In de jaren negentig fotografeert hij op dezelfde manier LL Cool J, met een Amerikaanse vlag op de muur achter hem, de actrice Isabella Rosselini, met op de achtergrond het Vrijheidsbeeld bij New York en het fotomodel Naomi Campbell.
In de manier waarop Corbijn artiesten fotografeert is hij al jaren een klasse apart. Hij tovert een zilverachtige tint op hun huid, geeft hun karakter extra diepte door zijn manier van belichten en door de schaduw van hun lichaam in de compositie een eigen lichaamstaal te laten spreken. Het is allemaal ongelofelijk esthetisch en dat begint, zo valt vooral bij een grote expositie als die in Helmond op, enigszins te vervelen. De rock 'n' roll is grotendeels verdwenen en heeft plaatsgemaakt voor perfecte, soms wat steriele glamour.
Lang niet alle geportretteerden hebben zo'n markante kop als Tom Waits, Bob Dylan, Keith Richards of Lou Reed. Aan de foto's die Corbijn van hen maakte is een leven af te lezen, net zoals aan die van Johnny Cash, Marianne Faithful en Iggy Pop. Maar de foto's van de wat jeugdiger artiesten hebben, behalve hun eigen schoonheid, niets mee te delen. Nastassia Kinski in wit jurkje op een boomtak is alsof ze voor de Viva poseert bij een artikel over de hernieuwde populariteit van het huwelijk. Bryan Adams in smetteloos witte broek met ontbloot bovenlijf naast de schedels van een paar bizons: een reclame voor een aftershave.
Soms bekruipt je het gevoel dat voor Corbijn  lle sterren interessant zijn, dat het feit alleen dat ze beroemd zijn de garantie is voor een pakkende foto. Dat blijkt niet zo te zijn. Via het oog van Corbijn vangen we een glimp op van de persoonlijkheid achter de ster, maar is die persoonlijkheid al die aandacht wel waard? Of ze hun oogleden nu, zoals Bono, zwart kalken of niet, of ze nou somber vanonder hun hoed de wereld in kijken of juist als een vrolijk kind, zoals Bjrk met haar opbollende jurkje en bolgeblazen wangen - hun portretten verraden niet dat ze, buiten de muziek om, iets wezenlijks hebben mede te delen.
Je zou wensen dat Corbijn ze eens zou fotograferen als ze werkelijk in hun element zijn: op het podium, bij een live concert, als ze hun longen uit hun lijf zingen en zich in het zweet spelen op hun gitaar.
Corbijns foto's winnen aan kracht als hij er documentaire elementen in toelaat. De foto van Liam en Noel Callagher in een kroeg -jukebox achter hen, op tafel een vieze asbak en plastic bekertjes met een drankje - zegt iets over hun manier van leven, zoals de stuurse blikken waarmee ze elk een andere kant op kijken iets over hun onderlinge verhouding verraadt.
Ook de rimpels, putjes en littekens op de gezichten van oude rockers hebben documentaire waarde. Ze roepen vragen op en maken emoties los, en krijgen daarmee een meerduidigheid die je bij de portretten van de jongere generaties tevergeefs zoekt. Het mooiste bewijs levert Corbijn met zijn foto van de gecraqueleerde hand van bluesgitarist John Lee Hooker. In die zwarte hand en de dikke vingers zit bijna vijftig jaar bluesgeschiedenis opgeslagen.
Arno Haijtema

Foto
	Anton Corbijn: Michael Stipe Bjrk John Lee's Hand

