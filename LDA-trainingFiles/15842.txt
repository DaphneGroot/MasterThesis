Sjwa.
Met sjwa (of "schwa") wordt de uitspraak van de zogenaamde 'stomme e' of 'doffe e' (bijvoorbeeld in het woord 'vader') aangeduid. De sjwa is een klinker. Bij het uitspreken van de sjwa zijn de spieren in de mond in rust. De "sjwa" staat in de klinkervierhoek dan ook in het midden.
In het Nederlands en de meeste andere Europese talen zijn lettergrepen met sjwa's altijd onbeklemtoond. Het Albanees en het Bulgaars vormen hierop uitzonderingen. In het Nederlands komt de sjwa veel voor; dit is veroorzaakt door een verschuiving in het Oudnederlands, waarin de onbeklemtoonde lettergrepen in de loop der tijd allemaal gingen samenvallen op de sjwa. Het einde van dit proces geldt taalkundig als het overgangspunt tussen Oudnederlands en Middelnederlands.
In het Internationaal Fonetisch Alfabet wordt de sjwa geschreven met een 'omgekeerde e': ə. Deze komt ook in het Azerbeidzjaans voor en wordt als 'a' getranslitereerd. In het Nederlands kan de sjwa geschreven worden als e ("vader"), u (uitsluitend in plaatsnamen als "Winsum"), ij ("moeilijk"), i ("wazig") of met een apostrof ("m'n"). De Nederlandse sjwa (IPA ə) verschilt op een subtiele manier van de u-klank in "put" (IPA œ): de laatste klinker van "katterig" is net iets anders dan die van "kattenrug".
Het begrip "sjwa" wordt ook weleens gebruikt om enige epenthetische klinkers aan te duiden, ongeacht de manier waarop deze wordt uitgesproken.
Etymologie.
Het Hebreeuwse שְׁוָא (šěwā’, /ʃəˈwaʔ/) betekent iets als 'leegte‘. In deze taal wordt de sjwa aangegeven met twee punten onder elkaar, die onder een medeklinker worden weergegeven in gevocaliseerde teksten, en geeft hij ook de 'stomme e' weer, of wordt niet uitgesproken.
