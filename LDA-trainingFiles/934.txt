	Turkije wil schepen naar Cyprus sturen
	AP, Reuter
ANKARA
Turkije wil vrijdag oorlogsschepen naar Cyprus sturen. Het wil hiermee tonen dat het vastbesloten is de Turkse Republiek Noord-Cyprus te verdedigen. De Turkse legerstafchef, generaal Karadayi, zei dat dinsdag vlak voor een gesprek met de Turks-Cypriotische leider Denktash in Ankara.
De spanningen om Cyprus hebben zich afgelopen weken verscherpt nadat de Cypriotische regering van Rusland een aantal luchtdoelraketten van het type S-300 kochten. Amerikaanse kritiek op dat besluit, heeft de regering in Nicosia naast zich neergelegd. Na een bezoek van een speciale Amerikaanse afgezant, Carey Cavanaugh, aan Cyprus, Athene en Ankara, werd bekend dat de raketten pas over zestien maanden zullen worden gestationeerd.
De Amerikaanse ambassadeur heeft zich teleurgesteld uitgelaten over de weigering van de Cypriotische regering om een Amerikaans voorstel over te nemen dat voorziet in een moratorium voor militaire vluchten. Nicosia rechtvaardigt de luchtdoelraketten met de schendingen van zijn luchtruim door Turkse gevechtsvliegtuigen.

