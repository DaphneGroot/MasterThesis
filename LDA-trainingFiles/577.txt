	Suriname protesteert tegen Nederlands beleid contra Bouterse
	Van onze verslaggever
AMSTERDAM/PARAMARIBO
De Surinaamse regering heeft een officieel protest bij Nederland ingediend vanwege de bezwaren die minister Van Mierlo van Buitenlandse Zaken vorige week tegenover Brazilië heeft geuit tegen het bezoek van oud-legerleider D. Bouterse aan dat land. In een diplomatieke nota wordt Nederland indiscretie en inmenging in interne aangelegenheden verweten.
Afgelopen week ontbood het ministerie van Buitenlandse Zaken de Braziliaanse ambassadeur in Den Haag om bezwaar te maken tegen de officiële ontvangst die Bouterse op dat moment in Brazilië ten deel viel. De oud-legerleider bezocht het land aan het hoofd van een delegatie die het staatsbezoek van president J. Wijdenbosch voorbereidt.
De ontvangst betekende volgens Den Haag een 'ongewenste statusverhoging' voor Bouterse, die formeel geen enkele regeringsfunctie bekleedt. Achter de schermen treedt de voormalig legerleider en NDP-voorzitter in toenemende mate op als vertegewoordiger van de regering-Wijdenbosch.
Volgens Buitenlandse Zaken is zelfs overwogen Brazilië om uitlevering van Bouterse te vragen. Die mogelijkheid zou terzijde zijn geschoven omdat de Surinaamse degelatieleider diplomatieke bescherming genoot. Feitelijk onbrak het echter aan formele gronden voor een uitleveringsverzoek, omdat het Openbaar Ministerie in Den Haag nog steeds geen besluit heeft genomen over vervolging van Bouterse.
De Surinaamse regering maakt in haar protestbrief duidelijk dat Nederland niets te maken heeft met de vraag wie aan het hoofd wordt gesteld van delegaties naar het buitenland. Het protest bij Brazilië is behalve een inmenging in binnenlandse aangelegenheden 'in strijd met de discretie ten aanzien van benoemingen en aanstellingen', aldus de nota.
Kort voordat de nota werd overhandigd, zegde president Wijdenbosch per telefoon wel zijn medewerking toe aan de afwikkeling van de dertien verzoeken om rechtshulp die Nederland de afgelopen twee jaar bij Suriname heeft ingediend. Deze bereidheid werd al vastgelegd in het rechtshulpverdrag tussen de twee landen, maar werd tot dusver niet geëffectueerd.
Volgens Wijdenbosch zal binnen enkele weken op de verzoeken worden geantwoord. Een deel ervan betreft juridisch onderzoek naar veronderstelde drugshandel door Bouterse. De PvdA-fractie in de Tweede Kamer heeft aangedrongen op opzegging van het rechtshulpverdrag wanneer Suriname de juridische samenwerking blijft traineren.
Overigens is drs. H. Goedschalk dit weekeinde in Suriname benoemd tot directeur van de Centrale Bank. Hij was al voorzitter van de raad van commissarissen. Om hem trad de vorige directeur A. Telting af, omdat Goedschalk wordt geassocieerd met het inflatie aanwakkerende beleid van de regering-Bouterse.

