	Oorlog?
	Dr. P. de Waart, emeritus hoogleraar volkenrecht: 'Wat voor een grote schurk Saddam Hussein ook is, ik kan me voorstellen dat hij het zat is. Irak wordt door de VN strenger aangepakt dan Japan en Duitsland destijds na de Tweede Wereldoorlog. Aan de vredesvoorwaarden zoals die in 1991 zijn vastgelegd, is namelijk geen termijn verbonden. De VN hebben, vind ik, daardoor oneigenlijke afspraken gemaakt. Ze zijn niet gericht op terugkeer van Irak in de VN-familie. Er is een onbekende grootheid die telkens weer zegt: ik vind het nog niet zover. Blijven die sancties tot het einde der tijden gehandhaafd? En als er zo veel geheime opslagplaatsen zijn, wat heeft de VN-wapencontrolecommissie dan de afgelopen jaren uitgevoerd? Geweld gebruiken tegen Irak in deze fase zou raar zijn, en niet terecht. Er moeten nu eindelijk eens afspraken komen over hoe lang de sancties tegen Irak gehandhaafd blijven.'
D. Leurdijk, VN-deskundige bij het instituut voor internationale betrekkingen Clingendael: 'Er is op dit moment geen enkele kans op opheffing van de sancties. De VN-inspecteurs moeten weer aan het werk kunnen, en het is onaanvaardbaar dat Irak zich met de samenstelling (geen Amerikanen) van die commissie bemoeit. Als Saddam Hussein de wapeninspecties blijft hinderen, dan moet de Veiligheidsraad in actie komen. Dat zal buitengewoon moeilijk worden vanwege de splitsing der geesten: Amerika en Engeland zijn voor militair geweld, Frankrijk, Rusland en China zijn daarin veel terughoudender. De kans op een patstelling is groot. Ik sluit niet uit dat in dat geval de Amerikanen eenzijdig zullen optreden, gesteund door de Britten. Ik heb het hier over een doemscenario, ik zit er niet om te juichen.'
G. Mok, columnist bij het Nieuw Isralietisch Weekblad: 'Tegen gericht geweld zeg ik ja. Dus het bombarderen van precies die stellingen waar Hussein de VN-controle tegenhoudt. Het is duidelijk dat Irak beschikt over levensgevaarlijke gifgaswapens, en bereid is die te gebruiken. Dat gevaar is veel groter dan de VS nu laten doorschemeren. Als Saddam Hussein de controle op wapens blijft weigeren, moet hij daartoe gedwongen worden. Amerika heeft een geweldige fout gemaakt door in de Golfoorlog niet door te stoten om Saddam Hussein te elimineren. De Amerikanen dachten Irak nodig te hebben als tegenwicht tegen Iran. Dat is veel te gemakkelijk gedacht, omdat die landen, ondanks hun eeuwige rivaliteit, ook gemeenschappelijke vijanden hebben als Isral en Saudi-Arabi.'
Generaal Norman Schwarzkopf in zijn Golfoorlog-memoires: 'Ik zou er niets op tegen hebben gehad om het Iraakse leger een half jaar lang in de pan te hakken. Maar we hadden al een beslissende overwinning geboekt. Meer doden waren niet nodig.'
Alla Hussain, voormalig vluchteling en nu secretaris-generaal van de Organisatie van Mensenrechten in Irak: 'Geweld gebruiken tegen Saddam Hussein is zinloos. Hij zal daarvan profiteren. Als het tot een confrontatie komt tussen Amerika en Irak, zullen veel mensen uit de islamitische wereld de kant van Saddam kiezen. Het zou wellicht helpen als de VN een reisverbod afkondigen voor ministers en legerofficieren. Ja, dat is een goed idee van mij.
'Saddam is bereid het hele land te vernietigen, zolang hij maar aan de macht blijft. Maar ik denk niet dat het oorlog wordt. Saddam is geen held, hij schreeuwt hard, maar zodra het gevaarlijk wordt, trekt hij zich terug.'
Mient Jan Faber, algemeen secretaris van het Interkerkelijk Vredesberaad: ' Duidelijk is dat de huidige politiek tegenover Irak is mislukt. Er moet iets anders bedacht worden. Maar ik prefereer eerst een beetje politieke fantasie en debat, boven een geweldssprong in het duister.'
Dr. J. Jansen, docent Arabisch/Islam aan de Rijksuniversiteit Leiden: 'Als je Saddam Hussein in een prettig gesprek van het gebruik van biologische wapens zou kunnen doen afzien, dan heeft dat mijn voorkeur. Maar ik acht die kans erg klein. De mensen die daar aan de macht zijn, zouden hier vanwege hun bloeddorstige gedrag klinisch gek worden verklaard. Ik denk dat Irak echt vreselijk gevaarlijk is. Het kan zijn dat Amerika volslagen paranode is. Maar dat lijkt me sterk omdat het beleid niet is veranderd toen Clinton het roer van Bush overnam. Daarom denk ik dat de Amerikanen over informatie beschikken dat Irakezen bereid zijn gebruik te maken van hun chemische wapens. En in dat geval lopen we allemaal gevaar.'
Corine de Vries

