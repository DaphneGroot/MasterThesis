	Directeur Amsterdamse Taxicentrale wil harde actie tegen minister Jorritsma  'Voortaan per taxi met rekenmachine'
	Van onze verslaggever
Weert Schenk

AMSTERDAM
Honderden Amsterdamse taxichauffeurs, gesteund door collega's uit Den Haag, Utrecht en Rotterdam, willen vanmorgen na de spits een of meer verkeersaders in de hoofdstad blokkeren. Daarna trekken ze massaal naar het stadhuis om burgemeester Patijn een petitie aan te bieden.
De chauffeurs protesteren tegen het groeiende 'snorders-probleem' en het volgens hun falende taxibeleid van minister Jorritsma van Verkeer en Waterstaat. De overkoepelende Amsterdamse Taxicentrale steunt de actie.
Woensdagavond hingen de chauffeurs affiches in de stad met het hoofd van minister Jorritsma, waaronder een zo goed als naakt mannenlichaam is gemonteerd. De tekst: 'Hoe voelt het om uitgekleed te worden?' en 'Zou u uw gezin aan deze vrouw toevertrouwen?'.
Directeur D. Grijpink van de Amsterdamse Taxicentrale verzon de laatste vraag. 'De hele actie is gericht tegen Jorritsma. We willen haar publicitair zo neerzetten dat ze er last van krijgt. We denken dat dit het enige is waar ze nog gevoelig voor is.'

- Waarom voert u actie tegen de snorders, de illegaal rijdende taxichauffeurs? Er is juist besloten dat de Wet Personenvervoer volgend jaar op dit punt wordt aangepast. Iedereen die zonder vergunning vervoer aanbiedt, is strafbaar.
Grijpink: 'Het snordersprobleem gebruiken we om de actie aan te zwengelen. Waar het echt om gaat, is dat we door de nieuwe Wet Personenvervoer worden gepakt. Over de invoering en toetsing van die wet zijn met de ambtenaren harde afspraken gemaakt. Jorritsma heeft alles van tafel geveegd en gaat de wet versneld invoeren. Plat gezegd: we voelen ons belazerd.'

- Waarom is er dan ook sprake van falend beleid?
Grijpink: 'Het belangrijkste is dat de nieuwe wet de huidige taxichauffeurs en ondernemers in hun bestaan bedreigt. De wet staat toe dat zo meteen iedere snorder een vergunning krijgt.
'Nu geldt in Amsterdam een vergunningenbeleid waarbij vraag en aanbod zo goed mogelijk op elkaar worden afgestemd. Volgens de nieuwe wet komt iedereen met een eenvoudig vakdiploma in aanmerking voor een vergunning. De persoon hoeft niet aan te tonen dat'ie ook werk heeft. En hij hoeft ook niet meer in spits- en daluren te rijden.
'Wat je krijgt is dat veel mensen het vakdiploma halen en een vergunning aanvragen. Jorritsma maakt dat heel aantrekkelijk. Hebben ze een taxibedrijf, dan hoeven ze voor hun auto geen BPM (aankoopbelasting op personenauto's en motorrijwielen- red.) of wegenbelasting te betalen. En als iemand een bv opricht, kunnen alle auto's van zijn familie en bekenden onder die vergunning komen, met alle voordelen van dien.
'Voor een extra zakcentje gaan studenten en klussers op zaterdagavond bij de Arena staan, of op drukke dagen bij de RAI. Of ze gaan in de weer bij Sail. Ze romen de markt af. Dat gaat ten koste van de beroepsschauffeur, die alleen nog bij nacht en ontij mag verdienen.'
- De tarieven worden losgelaten. Voor de klant is dat aantrekkelijk: meer concurrentie, lagere ritprijzen.
Grijpink: 'Volgens de nieuwe wet moeten de tarieven op de deur van de taxi worden vermeld. In Amsterdam alleen al kan dat leiden tot duizend verschillende tarieven, die ook nog eens zijn opgebouwd uit drie verschillende componenten. De klant moet een rekenmachine meenemen. De wet geeft alleen maar chaos op de taximarkt.'
- De Tweede Kamer is al akkoord.
Grijpink: 'We zijn het er niet mee eens. Dat zal zo blijven. De acties van vandaag zijn een signaal dat we niet meedoen aan deze wetgeving. We blijven rijden volgens de huidige regels. Om te beginnen gaan we volgend jaar niet de nieuwe chauffeurspas halen. Wij rijden door met de huidige chauffeursvergunning die nog een zekere kwaliteit waarborgt.'
- Wat wilt u bereiken?
Grijpink: 'Jorritsma moet van gedachten veranderen. Het is duidelijk dat ze er een persoonlijke zaak van maakt. Ze heeft een aversie tegen de Amsterdamse situatie met veel kleine zelfstandigen en een sterke taxicentrale. Daar is de wet op toegesneden. Voor het taxivervoer in de rest van Nederland regelt de wet zo goed als niks.
'Denk nou niet: die gozer is paranode. Dat ben ik niet. Ik draai lang genoeg mee om het spel door te hebben. Ideen als die van Jorritsma hebben in Zweden en de Verenigde Staten een puinhoop tot gevolg gehad. Jorritsma zet uitsluitend door om de macht van de taxichauffeurs te breken.'

