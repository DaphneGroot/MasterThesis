	Een droom als dansfeest Het Nationale Ballet brengt Notenkraker en Muizenkoning opnieuw tot leven
	DE TROOST in het donker van het jaar is het sprookje: de geboorte van een kind, een vrek die mensenvriend wordt, sneeuw, zelfs een kaart van Anton Pieck. Er is ineens, even licht. Het sprookje duurt altijd een droom lang. Notenkraker en Muizenkoning van E.Th.A. Hoffmann is zo'n sprookje. Een familiefeest op kerstavond dat overgaat in de droom van een meisje, om twaalf uur 's nachts als de tijd even stil staat. (Ook het uur van de geesten en spoken). Hoffmanns sprookje werd bewerkt tot het ballet waarvoor Tsjaikovski de muziek maakte. Het sprookje verscheen voor het eerst in 1816, en familie, huis en klasse van het 'realistische' deel waren de lezers vertrouwd. Des te mooier hoe uit de bekende werkelijkheid de droom ontstaat.
In het scenario van het ballet, zoals dat door Het Nationale Ballet wordt uitgevoerd, is het verhaal verplaatst naar het Amsterdam uit het begin van de negentiende eeuw en de plaats van handeling is een grachtenhuis. Sprookjesachtiger kan het nauwelijks: wij koesteren de negentiende eeuw in onze verbeelding, zoals we dat ook met het oude Amsterdam doen. Ineens staat daar het grachtenhuis in de avond, de gracht is bevroren - nog mooier - en een enkele eenzame schaatser krast op de stilte (wel op stalen noren, naar ik meende te zien). Wat staat er op het toneel? Een droom. En als een droom doet zich ook het familiefeest voor in de overigens schitterende ruimte van wat in het grachtenhuis de zaal heet. De klok staat stil voor de echte droomfiguren zichtbaar worden!
Het oorspronkelijke verhaal - en ook het scenario voor het ballet - speelt dus op kerstavond, de donkerste en lichtste avond van het jaar en waarschijnlijk de volste aan sentimenten. In de Nederlandse situering is gekozen voor Sinterklaas. Die verschijnt - overigens zeer fraai gekleed en meer Sint Nicolaas dan Sinterklaas en dus een figuur uit een andere wereld - met Zwarte Piet op het familiefeest. Veel sentiment brengt hij niet mee en de sneeuw die in vrede valt, de dennenbomen die in het droomdeel haast een wereldbeeld worden, ja zelfs ijs en schaatsen zijn moeilijk met hem in relatie te brengen. Maar de kinderen moesten hun cadeaus krijgen. En misschien is zijn aanwezigheid wel te verdedigen uit de rol die kinderen spelen, tenslotte is de droomster een meisje en de droom een kinderdroom of -sprookje.
Als tegen het einde van het eerste deel de sprookjeswereld ontstaat, krijgt men een droom uit een droom! De twee werelden, eens gescheiden, zijn ook door het verloop van de tijd naar elkaar gegroeid. En de hele enscenering heeft dat groeiproces versnelt.
De schitterendste vondst van de choreograaf en decorontwerper Toer van Schayk is het droomdeel te laten spelen in een toverlantaarn. Op het familiefeest laat een oom toverlantaarnplaatjes zien. En zoals heel veel uit de 'werkelijkheid' vergroot wordt in het droomdeel, gebeurt dat ook met de toverlantaarn. En wij, toeschouwers zitten ook in die ruimte van de magische wereld. Men kan nog verder gaan: we zitten allen samen, dansers en toeschouwers in onze eigen verbeelding, in de toverlantaarn van onze binnengedachten en dromen. De vondst is ook schitterend doordat de losse delen waaruit de tweede acte bestaat een samenhang krijgen: die van de illusie.
Als de raderen van de tijd weer beginnen te draaien, is de droom ten einde. Het meisje ontwaakt en daar staat dan weer het huis aan de gracht in de winternacht. De laatste bezoekers verlaten het huis. De schaatsers zijn al lang verdwenen. We begonnen met een droom en we eindigen erin, ver in de tijd. We hebben een dubbele droom beleefd, een droom als een dansfeest.
Ik had moeite met die Hollandse inkleding. En vooral met het grachtenhuis en de bevroren gracht. Niet alleen vanwege het effect van de verdubbeling van de droom, maar vooral hierom: het beeld is wel zo ongeveer het meest clichmatige dat voor het winterse Hollandse verleden bedacht kan worden. Het levert ook een clichmatig sentiment op. De toverlantaarn werkt al voor hij zichtbaar wordt! En dit leverde de grootste moeilijkheid op: de verzoening van muziek en beeld. Wanneer volwassenen en kinderen in de zaal van het huis beginnen te dansen, raken de twee verzoend, in de beweging.
De hoogtepunten liggen in de tweede acte, naar vondsten, naar kostumering, naar decors en naar dansen. Met die laatste opmerking moet ik voorzichtig zijn. Want voor mij liggen de hoogtepunten van Tsjaikovski's muziek ook in het tweede deel. De muziek wint, ook in de grootte van sentimenten. In het tweede deel lijkt alles wat je ziet uit de muziek voortgekomen. En dat is een van de rijkste ervaringen mogelijk. De muziek is de grootste tovenaar.
Notenkraker en Muizenkoning door Het Nationale Ballet, t/m 31 december in het Muziektheater in Amsterdam.

Foto
	FOTO'S WIM RUIGROK - DE VOLKSKRANT

