	'Academisch winkelen' was verplicht aan universiteit Messina
	Van onze correspondent
Jan van der Putten

ROME
Aan de universiteit van Messina hoefden de zwakke broeders niets te vrezen, want alles was te koop. Om voor tentamens en het doctoraal te slagen, hoefden ze slechts de naar draagkracht vastgestelde tarieven te voldoen. Vijf van hun hoogleraren zijn gearresteerd, vier anderen geschorst.
Wat corruptie betreft vormt de universitaire wereld geen uitzondering op de Italiaanse regel. Aan veel universiteiten is fraude ontdekt bij benoemingen en aanbestedingen. Sommige professoren zijn door de mand gevallen als spijbelaars, andere als profiteurs die hun leerlingen dwongen de door henzelf geschreven boeken te kopen.
Ook met de tentamens, die in Italië examens heten, en met de afstudeerscripties, die hier proefschriften heten, is veel mis gegaan. Er zijn bendes opgerold van pedellen en medewerkers die de begeerde papieren tegen betaling verstrekten. Ook scripties en academische titels waren soms te koop.
Maar voor zover nu bekend heeft geen enkele universiteit het zo bruin gebakken als die van Messina. Vroeger was dit een van de meest prestigieuze academies van Zuid-Italië. Vorig jaar werd de rector veroordeeld tot 27 maanden wegens fraude. Er zijn thans veertigduizend studenten. Onder de docenten zijn veel lokale mandarijnen: ex-parlementariërs, oud-burgemeesters, advocaten, voormalige leden van het regionale en het provinciale bestuur. Velen van hen stelden bij tentamens geen academische maar financiële eisen.
Het onderzoek begon een jaar geleden, nadat een studente in een televisieprogramma het tentamenschandaal aan de kaak had gesteld. Tot nu toe zijn frauduleuze praktijken vastgesteld bij drie faculteiten, maar volgens de rechters van onderzoek is dit slechts het topje van de ijsberg.
Bemiddelaar tussen de veile docenten en de studenten was een mafiose ondernemer. Sociale gevoeligheid was hem niet vreemd: zijn tarieven varieerden van een half tot drie miljoen lire (573 tot 3.438 gulden), afhankelijk van het ouderlijk inkomen. Behalve deze ondernemer werden vijf hoogleraren opgepakt, onder wie een faculteitsdekaan. Een eerste groep van negentien studenten is bijgeschreven op de lijst van verdachten.
De ontrafeling van deze fraude heeft ook een serie aanslagen en bedreigingen tegen docenten opgehelderd. In 1991 werd een hoogleraar in de benen geschoten, daarna volgden een bombrief, aanslagen met brandbommen op een universitair instituut en een brand in het secretariaat. Deze acties waren bedoeld om docenten mores te leren die niet aan de tentamenfraudes wilden meedoen.

