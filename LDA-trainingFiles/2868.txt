	DE PORTEFEUILLE VAN: Doeschka Meijsing
	'Als ik geld heb denk ik er niet aan, maar heb ik het niet dan denk ik aan niets anders. Ik kom best rond, maar wel met veel passen en meten. Godzijdank heb ik net de Annie Romein-prijs gewonnen. Ik ben heel erg blij met de eer en blij met het geld: tienduizend gulden. Dat is nog eens onbelast ook. Geweldig hÂŠ? Daarvan kan ik nieuwe luxaflex kopen en op vakantie naar de Mediterranee - elk jaar m'n eerste prioriteit.
'Ik heb voor wat betreft m'n inkomen de ongekeerde weg bewandeld. Ik begon op mijn 21ste als onderwijzeres op een Jezuietenschool, werd zeven later jaar universitair literatuur-docente en trad vervolgens in dienst bij Vrij Nederland. Ik ging telkens meer verdienen. Daarnaast schreef ik boeken, maar echte vleespotten zijn dat nooit geweest.
'Vooral in mijn Vrij Nederland-tijd had ik mijn zaakjes financieel prima voor elkaar. Toen ik daar in 1987 na een intern conflict opstapte, werd het echter moeilijk. Ik had geen vast inkomen meer, en van mijn boeken alleen kon en kan ik niet leven. Gelukkig wilde Elsevier me hebben. Ik verzorg daar nog steeds wekelijks een boekenrubriek, voor 2400 gulden netto per maand. Goed betaald, vind ik.
'Sinds vier jaar ontvang ik ook geld van het Fonds voor de Letteren. Een zogenoemde werkbeurs van dertigduizend gulden bruto per jaar. Schrijvers die hebben bewezen dat ze kwalitatief goed werk leveren, kunnen daarmee een nieuwe ''schrijfperiode'' overbruggen. Ik vind dat een fantastische voorziening. Verdien ik meer dan 67.500 gulden netto per jaar, dan word ik overigens wel gekort. Dat is een keer gebeurd. Meestal zit net op het randje. Als een boek af is, kan ik bij het fonds ook een eenmalig aanvullend honorarium aanvragen, van een paar duizend gulden.
'Mijn belastingadviseuse houdt zich bezig met het papierwerk. Mijn inkomen varieert namelijk nogal. Af en toe komt er een extra schip met geld binnen. Uitgeverij Wolters Noordhoff heeft bijvoorbeeld mijn roman Robinson in het schoolboekenpakket opgenomen. Zoiets tikt lekker aan. Toch zit ik nog steeds een stuk lager dan tien jaar geleden. Om een of andere reden kopen mensen mijn boeken ook minder dan vroeger.
'Ik vind mezelf zo langzamerhand een sufferdje omdat ik niet aan beleggen doe. Ik kan geen krant openslaan of er word me ingewreven hoe lucratief dat is. Maar ik zou er bloednerveus van worden.
'Wat ik wel bijhoud is de rentestand. Zo sloeg ik, als alfa pur sang, dit voorjaar een mooie slag. In 1987 had ik een hypotheek afgesloten met een rente van 7,5 procent. Die zou ik deze maand hebben moeten verlengen, maar ik brak hem een half jaar eerder open. De drieduizend gulden boete betaalde ik lachend. De rente was toen namelijk 6,5 procent. Ik dacht: nu moet ik snel zijn, want rond oktober gaat-ie altijd omhoog - dat heb ik de afgelopen jaren steeds gezien. En zowaar, pas gebeurde het weer. Ja, een prima move, waar ik apetrots op ben.'
Boudewijn Geels

