	Volgens Cyprus is rakettencrisis nog niet voorbij
	Reuter, AP
ATHENE
De rakettencrisis op Cyprus, die tot hoog oplopende spanningen tussen Grieken en Turken leidt, is voorbij. Dat heeft de Amerikaanse gezant Carey Cavanaugh dinsdag in Athene gezegd. De Cypriotische regering ontkende echter met klem dat van een doorbraak sprake is.

'Mijn verwachting is dat geen raketten op Cyprus zullen worden geplaatst', aldus de Amerikaanse diplomaat. Cavanaugh zou maandag van de Cypriotische regering de toezegging hebben losgekregen dat het rakettenplan voor zestien maanden wordt bevroren.
Ook de Turkse premier Erbakan was niet onder de indruk van Cavanaughs uitlating. Hij herhaalde zijn dreigement militaire actie te zullen ondernemen als de (Grieks-)Cypriotische regering overgaat tot de installatie van anti-luchtdoelraketten van het type S-300, die zij in Rusland heeft besteld. 'De spoedige ontwapening van Cyprus en de eilanden in de Egeïsche zee is belangrijk en noodzakelijk', aldus de Turkse premier.
De Amerikaanse gezant Cavanaugh noemde het plan van de Grieks-Cypriotische regering de raketten aan te schaffen een tegenvaller voor zijn inspanningen een vreedzame oplossing te vinden voor het conflict op Cyprus. Het eiland is sinds de Turkse invasie van 1974 gesplitst; tweederde deel van Cyprus is thans etnisch Grieks, eenderde Turks.
De Amerikaanse regering vreest dat door de wapenwedloop op Cyprus de verhouding tussen de NAVO-bondgenoten Griekenland en Turkije verder wordt belast. De Turken handhaven dertigduizend soldaten in Noord-Cyprus. Griekenland, dat een defensieverdrag heeft met de Grieks-Cyprioten, steunt de aankoop van de Russische raketten. De S-300, die een reikwijdte heeft van 150 kilometer, heeft de reputatie superieur te zijn aan de Amerikaanse Patriot-raket.
Het gerucht dat de Amerikaanse president Clinton overweegt zijn in voormalig Joegoslavië succesvolle troubleshooter Richard Holbrooke naar de regio te sturen voor een bemiddelingspoging, kon niet worden bevestigd. Cavanaugh voert officieel overleg met de partijen op Cyprus over de voorstellen die de VN hebben gedaan om de hereniging te bespoedigen.
De Amerikaan sprak zowel met president Clerides als met de Turks-Cypriotische leider Denktash over maatregelen om de incidenten langs de demarcatielijn te verminderen.
In verband met de opgelopen spanning op Cyprus hebben Nederland en België besloten de levering van achttien luchtdoelraketten van het type Hawk aan Turkije op te schorten. Dat hebben de ministeries van Defensie in Den Haag en Brussel dinsdag bekend gemaakt.

