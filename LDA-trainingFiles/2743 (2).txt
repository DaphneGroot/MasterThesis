Publieksprijs voor het Nederlandse Boek.
De Publieksprijs voor het Nederlandse boek, ook Boek van het jaar genoemd, is een literatuurprijs die in 1987 werd ingesteld door de Stichting CPNB en sindsdien jaarlijks wordt uitgereikt. Tot en met 1991 was het een oeuvreprijs. Sindsdien worden afzonderlijke boeken bekroond.
Anders dan bij veel andere literatuurprijzen, wordt voor deze prijs geen speciale jury ingesteld. Iedere lezer kan zijn stem uitbrengen en hoewel er door boekverkopers en bibliothecarissen een lijst van zes boeken wordt genomineerd, hoeven de kiezers zich niet tot deze keuze te beperken. Daarnaast wordt er ook een Kernjury samengesteld, die jaarlijks uit 275 leden bestaat. Het totaal van de publieksstemmen en de stemmen van de Kernjury bepaalt dan uiteindelijk het winnende boek. Voor de prijs komt niet alleen oorspronkelijk Nederlands werk in aanmerking, maar ook buitenlandse schrijvers van wie vertalingen in het Nederlands zijn verschenen, kunnen de prijs ontvangen.
Van 1992 tot 2000 heette de prijs de Trouw Publieksprijs. Sinds 2001 zijn de Nederlandse Spoorwegen sponsor van de prijs en is de naam NS Publieksprijs. De prijs bestaat uit een geldbedrag van 7500 euro, een sculptuur van Jeroen Henneman en een jaar lang gratis reizen met de trein.
Vijf auteurs hebben de prijs tweemaal gewonnen (in chronologische volgorde): Annie M.G. Schmidt, Hella Haasse, Geert Mak, Michel van Egmond en Joris Luyendijk.
