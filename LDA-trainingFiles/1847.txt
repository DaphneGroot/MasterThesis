	Overname door Hoogovens ligt in handen van personeel Strijd om Boël nadert ontknoping
	Van onze redactie economie
AMSTERDAM
De slepende overnamestrijd rond de Waalse staalfabriek Usines Gustave Boël (UGB) nadert zijn ontknoping. Hoogovens verwacht vandaag duidelijkheid te krijgen over de mogelijkheid een participatie van 50 procent te nemen in het noodlijdende Boël. Vrijdagochtend moet een bijzondere personeelsvergadering een besluit nemen over een sociaal plan om achthonderd van de 2000 arbeidsplaatsen af te stoten. Als het personeel dat sociaal plan afwijst, is het faillissement van Boël onafwendbaar.
Voor Hoogovens is de reorganisatie een absolute voorwaarde om vers kapitaal te injecteren in Boël. Dat hebben drie vertegenwoordigers van het Nederlandse staalconcern, onder leiding van directeur strategie Bensdorp, de bonden deze week duidelijk gemaakt in een spoedvergadering in Waterloo.
Volgens een woordvoerder van Boël leidde de vergadering tot enige toenadering tussen bedrijf en bonden. Om de goede sfeer te onderstrepen overleggen Hoogovens en UGB de bonden donderdag het bedrijfsplan. Dit moet het vermoeden bij de vakorganisaties wegnemen dat Hoogovens het bedrijf in La Louviére binnen enkele jaren zal ontdoen van zijn waardevolste bezittingen om het vervolgens te sluiten.
Zowel Boël als Hoogovens ontkent stellig dat de bonden een ultimatum is gesteld. Volgens een woordvoerder van de Waalse staalfabriek is de financiële situatie zo nijpend dat de onderneming nog hooguit enkele dagen heeft te gaan zonder aanvullende financiering door Hoogovens. Het Nederlandse concern zegt nog steeds bereid te zijn ruim 150 miljoen gulden te steken in Boël op voorwaarde dat de oude hoogoven dicht gaat.
Die sluiting leidt tot het verlies van achthonderd van de tweeduizend banen. Directie en bonden overleggen al weken over een sociaal plan. De vakorganisaties gaan er echter niet mee akkoord dat bij de reorganisatie een derde van het personeel gedwongen ontslag met een vertrekpremie moet accepteren.
De directie wilde het personeel maandag via een schriftelijke stemming een oordeel vragen over het sociaal plan. Militante vakbondsleden vernielden echter het geïmproviseerde stemlokaal. Volgens de woordvoerder van Boël is de vergadering van vrijdag de laatste kans voor het personeel. Boël leed vorig jaar een verlies van 50 miljoen op een omzet van 660 miljoen gulden. Ook de voorgaande jaren werden zware verliezen geleden.
Ondanks de protesten van de bonden en de werknemers heeft Hoogovens vastgehouden aan de plannen voor een participatie in Boël. Hoogovens is echter alleen geïnteresseerd in de walserij van het Waalse staalbedrijf en niet in de hoogoven. Het Nederlandse concern is bereid een fors bedrag uit te trekken voor de modernisering van de walserij van Boël. De verlieslatende hoogoven in La Louvrière, vlak bij Charleroi, zou echter moeten worden gesloten.
Door de inlijving van de walserij van Boël hoopt het Nederlandse staal- en aluminiumconcern het tekort aan walscapaciteit in IJmuiden op te vangen. Daarnaast hoopt Hoogovens via Boël een interessante ingang op de Belgische en Franse markt te krijgen.
Formeel heeft Hoogovens niets van doen met de sanering van het familiebedrijf Boël, die door de huidige eigenaars wordt doorgevoerd. In december dreigde bestuursvoorzitter Paul Boël de dwarsliggende bonden al dat de ondernemeing failliet dreigde te gaan als er geen akkoord zou komen over de afslanking.
Twee weken geleden kwamen de directie van Boël en de Belgische vakbonden al tot een akkoord, dat echter door de weerstand van de werknemers weer op losse schroeven is komen te staan. In het oorspronkelijke plan zouden ongeveer driehonderd werknemers met een afzwaaipremie moeten vertrekken.
Daarnaast kunnen vijfhonderd andere overtolligen aanspraak maken op vervroegd pensioen of hulp bij het zoeken naar een andere baan. De leden van de vakbond weigerden echter vooral het in hun ogen 'gedwongen' vrijwillige vertrek te accepteren.

