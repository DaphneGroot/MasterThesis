Concertmeester.
De concertmeester in een symfonieorkest is de aanvoerder van de eerste violen en daarnaast de belangrijkste musicus uit het symfonieorkest. De concertmeester zit vanuit het publiek gezien altijd links van de dirigent.
De concertmeester heeft binnen het orkest een aantal belangrijke taken. Bovenal is hij de belangrijkste vertegenwoordiger voor de musici van het orkest. Hij overlegt namens de musici met de dirigent en het orkestbestuur. Daarnaast zorgt de concertmeester ervoor dat het orkest voor aanvang van het concert wordt gestemd. In veel orkeststukken zijn solo's voor viool gecomponeerd. Deze solo's worden gespeeld door de concertmeester. Tevens dirigeert hij het orkest indien nodig tijdens sectie-repetities waarbij hij dan als repetitor fungeert.
Omdat een concertmeester zich nog beter moet voorbereiden dan de andere musici beschikken de meeste beroepsorkesten over twee concertmeesters die om beurten de concerten meespelen.
Ook een vrouw wordt als concertmeester aangeduid.
Nederlandse (oud-)concertmeesters uit de Nederlandse symfonieorkesten zijn bijvoorbeeld Herman Krebbers, Theo Olof, Jaap van Zweden, Tjeerd Top, Carla Leurs, Kees Hülsmann, Roeland Gehlen, Cécile Huijnen, Johannes Leertouwer en Jaring Walta.
In een harmonieorkest is de eerste klarinettist gewoonlijk de concertmeester.
