	Rijk wenst bijdrage kop van Noord-Holland voor versnelde aanleg; Bedrijfsleven bedelt voor autoweg
	Van onze verslaggever
AMSTERDAM
Het bedrijfsleven in de kop van Noord-Holland begint een bedelcampagne bij industrie en middenstand om geld in te zamelen voor een snelle verbetering van de belangrijkste weg door het gebied. De campagne zal binnen een maand een miljoen gulden opleveren, verwacht initiatiefnemer R. van der Wal, aannemer in Den Helder en voorzitter van de Helderse ondernemerskamer.
De weg tussen Alkmaar en Den Helder is al jarenlang onderwerp van discussie. De smalle tweebaansweg staat bekend als dodenweg. De weg loopt langs het Noord-Hollands Kanaal dwars door kleine dorpen. Er wordt al lange tijd gesproken over een betere en veiliger weg.
Het rijk wil de verbetering betalen, maar die zal pas begin volgende eeuw voltooid zijn. De regio en de provincie willen niet zo lang wachten. Het rijk is bereid het project te vervroegen, maar eist dan dat de regio 20 procent bijdraagt in de kosten. De weg kan dan in 1999 klaar zijn.
De campagne, die vrijdag begint, moet het laatste deel van die 20 procent opleveren. De actie richt zich op de weg tussen Stolpen (afslag naar Schagen) en Alkmaar. Het ombouwen van de weg tot autoweg (een tweebaansweg met ongelijkvloerse kruisingen en parallelwegen voor het langzame verkeer) en de aanleg van rondwegen langs de dorpen kost dertig miljoen gulden.
Het rijk legt daarvoor 24 miljoen op tafel, de provincie drie miljoen, en gemeenten in de regio twee. Het ontbrekende miljoen moet van de ondernemers komen. Die profiteren van de verbetering, omdat het gebied beter en sneller over de weg bereikbaar wordt. De maximumsnelheid is nu tachtig kilometer per uur. Die wordt na verbetering honderd.
De campagne bestaat uit een brievenactie bij de 26 duizend bedrijven en winkels in het gebied van Hoorn tot Texel. Elk bedrijf wordt verzocht per werknemer een tientje in het fonds te storten. 'Er werken ongeveer 130 duizend mensen, dus dat moet lukken', zegt initiatiefnemer Van der Wal. 'Van bedrijven met tien of minder werknemers vragen we honderd gulden.' Langs de N 9 tussen Alkmaar en Den Helder worden borden geplaatst waarop staat hoeveel geld er is ingezameld.
Voor het stuk tussen Stolpen en Den Helder had het rijk dezelfde eis gesteld, maar toen wist de regio de benodigde 20 procent zonder actie bijeen te krijgen. De verbetering van dat deel is in volle gang.
Bedelcampagnes bij het bedrijfsleven om wegen sneller aangelegd te krijgen, zijn niet ongewoon. In Noord-Brabant heeft de Kamer van Koophandel geprobeerd geld in te zamelen voor een versnelde aanleg van de A 50 tussen Oss en Eindhoven. 'We hebben met veel moeite 350 duizend gulden toegezegd gekregen', zegt W. Vetter van de Kamer van Koophandel in Eindhoven. 'De Kamer van Koophandel in Den Bosch heeft toen een miljoen beschikbaar gesteld voor de lobby.' De aanleg van de weg is nu in voorbereiding.
Succesvoller was een campagne in Twente eind jaren tachtig. Daar heeft het bedrijfsleven vier miljoen gulden op tafel gelegd voor een versnelde aanleg van de snelweg tussen Oldenzaal en de Duitse grens (A 1). Het was de laatste schakel in de verbinding Amsterdam-Berlijn.
Hier moest de regio tien miljoen gulden bijdragen, vond het rijk. Overijssel gaf de helft en voor de rest benaderde de Kamer van Koophandel bedrijven tot ver buiten de provincie. 'Transportbedrijven in het westen hebben toen tienduizenden guldens gegeven', weet E. ten Donkelaar van de Kamer van Koophandel Twente-Salland. 'De actie was een groot succes. Ook wegenbouwers en aannemers hebben geld gegeven. De weg, die vermoedelijk pas tegen 2000 klaar zou zijn, ging in 1992 open.'
Dit soort bedelcampagnes bij het bedrijfsleven zullen de komende jaren vaker nodig zijn. Meestal werd een deel van het benodigde geld betaald door de Kamers van Koophandel. Die mogen daarvoor in de toekomst hun geld niet meer gebruiken. 'Het is eigenlijk van de gekke', vinden Ten Donkelaar en zijn collega Van der Wal in Den Helder. 'De aanleg van wegen is een rijkstaak. Maar je moet pragmatisch zijn, als we de aanleg sneller willen, moet je wat verzinnen.'

