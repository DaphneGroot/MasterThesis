	Advocaat verkoopt 'House of Horrors' aan filmproducent
	AP, Reuter
LONDEN
De advocaat die de belangen vertegenwoordigt van de kinderen van de seriemoordenaars Fred en Rosemary West, heeft aan een filmmaatschappij de rechten verkocht om de zogeheten 'House of Horrors'-zaak te mogen verfilmen. Een broer van Fred West, Britse kerkelijke leiders en politici hebben afkeurend en verontwaardigd gereageerd op de mogelijkheid dat de misdaden van het echtpaar, dat vrouwen en meisjes seksueel misbruikte en vermoordde, onderwerp kan worden van een film.
De filmmaatschappij, Portman Entertainment Group, heeft de rechten voor een nog onbekend bedrag verkregen. Alle baten uit het contract en de eventuele film zullen worden gestort in een fonds voor de kinderen West. Advocaat Peter Harris werd door een gerechtshof aangesteld om de belangen van de vijf kinderen van het echtpaar West te behartigen.
De rechten die Harris verkocht geven Portman toegang tot bandopnamen van politieverhoren van het echtpaar West, banden van hun favoriete pornofilms en pagina's uit hun memoires die zij schreven in afwachting van hun proces.
Rosemary West zit een gevangenisstraf uit van tien jaar wegens het martelen en vermoorden van tien vrouwen en meisjes. Fred West, die beschuldigd werd van de moord op twaalf vrouwen en meisjes, heeft zich op 1 januari 1995 in zijn cel opgehangen.


