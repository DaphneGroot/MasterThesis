	Twee stokpaardjes galopperen voorbij
	Een spiegel in een museum is nooit zomaar een spiegel, een zwaard niet zomaar een stuk siersmeedwerk en een balpootkast met roemers niet zomaar een meubelstuk. Het zijn stille getuigen van een voorbije tijd. In die spiegel keek ooit een dame, gekleed en gekapt met minstens zoveel krullen als de vergulde spiegellijst. In die roemers klotste wijn, rond de tafels klonk gebral en aan die zwaarden werden mensen geregen.
Maar je moet het er wel zelf bij bedenken. Uit hun verband gerukt houden de voorwerpen zelf zich akelig stil. Wat willen de talloze musea van ons land ze graag tot leven wekken, maar wat is dat toch moeilijk in de praktijk. Hoe interessant oude glazen, serviezen en schilderijen ook zijn, ongenaakbare witte zalen, vitrines-met-sloten en keurig getypte inventarisatiekaartjes reduceren de meest interessante glazen en potten nog tot reliwien. Zelfs schilderijen spreken doorgaans alleen nog tegen degene die zich verdiept in hun achtergrond.
Hoe maken we ons museum dan toegankelijker, vroeg Stedelijk Museum De Lakenhal in Leiden zich af. Daartoe verzon het twee projecten. Voor de tentoonstelling 'de passie van Leiden' maakten twintig bekende Nederlanders een persoonlijke keuze uit de museumcollectie. Paul van Vliet koos een beeld van Henk Visch, de Zangeres zonder Naam een barokke spiegel, dj 100% Isis een schilderij met een kermisvoorstelling.
Op video lichten ze hun voorkeuren toe. Leuk om een aantal objecten uit het museum zo een tijdlang van een persoonlijk verhaal te voorzien. Maar kijken de bezoekers van de Lakenhal hierdoor 'anders' naar de collecties, zoals het museum zo graag wil? Niet echt. De anekdotes en ontboezemingen van bekende Nederlanders vertellen meer over henzelf dan over de objecten van hun keuze.
Het tweede project, een werk dat beeldend kunstenaar Rene Kool speciaal voor het museum maakte, slaagt er wel in om de bezoekers 'met andere ogen' te laten kijken. Haec Libertatis Ergo ('dit terwille van de vrijheid') is een videofilm, die geprojecteerd wordt als een panorama. In de verduisterde entreehal draait de camera rond.
Langzaam glijden de beelden voorbij. Ineens staan de corpsballen van sociteit Minerva in het museum en het oer-Leidse koor 'De Stem des Volks'. Tussen de geschilderde landschappen in het zaaltje met moderne kunst 'schaatsen' kinderen, glijdend op hun sokken. Daar tussendoor schermen jongeren met stokken op de kantelen van de oude Leidse stadsmuur.
Heden en verleden versmelten. De beelden glijden over elkaar heen. Het meisje dat net nog stond te schermen, staat nu voor de spiegel in een prachtige barokke, zijden japon - net zo'n spiegel als die in de entreehal hangt. Kijk, haar beeltenis glijdt er overheen. Haar contour, net nog van vlees en bloed, verandert in een silhouet. Zo lijkt het net alsof ze in een schaduwspel speelt, als een kunstig geknipt achttiende eeuws poppetje, maar ze beweegt nog steeds.
'De Stem des Volks' zingt opnieuw. Twee ruiters galopperen op stokpaardjes voorbij. En ineens gebeurt het! Werkelijkheid versmelt met fictie, de museumobjecten lijken te leven. Die spiegel is niet zomaar een kunstobject, hierin keek ooit een mooie, jonge vrouw. Uit de roemers in de vitrines dronken dezelfde voorouders die buiten duelleerden op de muur. Onze voorouders.
Kool legt verbanden, maar prikkelt tegelijkertijd de verbeelding. In haar film is het verleden tegelijk reel en een verhaal. De schilderijen en voorwerpen uit het museum blijven wat ze zijn: dragers van de geschiedenis. Maar door ze te combineren met het alledaagse Leidse leven, houden ze zich niet langer stil. Ze spreken.
Ineke Schwartz
Rene Kool, bewegend panorama Haec Libertatis Ergo, t/m 12 mei in Stedelijk Museum De Lakenhal, Leiden, open dinsdag t/m vrijdag 10-17.00 uur, zaterdag en zondag 12-17.00 uur. De tentoonstelling De passie van Leiden is t/m 28 juli te zien.

Foto
	Renee Kool: Haec Libertatis Ergo, 1997. Detail

