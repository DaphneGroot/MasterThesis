	DE PRAKTIJK Vlak land met verf bekleed
	Wat je ziet is makkelijk te omschrijven: schilderijen van weidse landschappen met een boom, een strook weg, een lint water. Het is een motief dat eeuwen geleden door schilders als Esaias van de Velde en Adam Elsheimer al bedacht is.
Ingewikkelder is het te omschrijven h¢e die weidse landschappen zijn geschilderd. Met olieverf, inderdaad, maar die verf is uit de tube op het doek geknepen tot bollen en pluizen en rulle strepen, ze is geschuurd, opnieuw op het linnen aangebracht, met een plamuurmes gladgestreken, er zijn scherpe lijnen met de achterkant van het penseel in 'gesneden'. Saai? Beslist niet.
De in Den Haag geboren, maar in Tilburg opgeleide schilder Ronald Zuurmond (1964) bereikt met zijn acrobatische verfbehandeling iets dat maar enkele schilders gegeven is: hij spreekt meer dan n zintuig aan, net als zijn Tilburgse collega Marc Mulders dat doet in zijn barokke stillevens van bloemen en dieren.
Wie naar de pasteuze 'vlakke landschappen' kijkt, die Zuurmond nu in Galerie de Praktijk toont en in de lente van het volgend jaar in het Dordrechts Museum, v¢elt de verf op z'n huid, h¢¢rt de wind door een kier van de deur huilen en over een leeg, diepgevroren weiland gieren. Zuurmond slaagt er kortom in de verbeelding van de kijker te prikkelen. Hij maakt hem wakker en jut hem op.
Een langgerekt horizontaal schilderij is op het eerste gezicht een abstracte oefening in kleur. Bruingroen wordt mosgroen wordt wit wordt zwart wordt roze, in brede, dikke en over elkaar heen geschilderde strepen. Van veraf, door je oogharen gezien, doemt een egale massa op die in associatieve vlakken uiteenvalt. Strand zie je, met een flonkering van roze-rode schelpen, donkere golven met een lichtgevende schittering daarboven, en lucht, donker en dreigend.
Pas van dichtbij onderscheid je 'details', een klots verf spat in je gezicht. Is het een schuimkraag, een vogel of een schip? Zuurmond laat de kijker in het ongewisse en leidt hem naar het volgende landschap, een toverachtig riviergezicht waar bomen aan touwtjes hangen en in het donkere struikgewas van de oever slakken, slangen en andere waterwezens huizen.
In het catalogusje dat bij de tentoonstelling verschijnt, zegt de kunstenaar zelf: 'Een goed schilderij maakt me medeplichtig.' Hij had ook kunnen zeggen: 'Een goed schilderij maakt de kijker medeplichtig'. Want dat is wat in De Praktijk gebeurt. Zuurmond schildert bourgondische, verleidelijke landschappen, maar geeft de toeschouwer de macht om deze tot leven te brengen.
Lucette ter Borg
't Vlakke Land. Schilderijen van Ronald Zuurmond. T/m 10 december. De Praktijk, Lauriergracht 96, Amsterdam. Woensdag t/m zaterdag 10-18u. Prijzen van 2000,- tot 7500,- Van 22 maart t/m 2 juni is werk van Zuurmond in het Dordrechts Museum te zien. Catalogus 19,-

Foto
	Ronald Zuurmond: Oever, 1996.

