Joan Riudavets.
Joan Riudavets Moll (Es Migjorn Gran, 15 december 1889 – aldaar, 5 maart 2004) was een Spaans supereeuweling en bij zijn dood de op-één-na oudste mens ter wereld (sinds november 2003), de oudste levende man ter wereld (sinds de dood van de 114-jarige Japanner Yukichi Chuganji op 28 september 2003) en de oudste levende Europeaan (sinds mei 2003). Hij brak ook het Spaanse leeftijdsrecord en is (anno 2016) nog steeds Europa's oudste man ooit.
Joan Riudavets werd geboren in het dorp Es Migjorn Gran op het eiland Minorca, en bleef daar zijn hele leven wonen. Riudavets was van beroep schoenmaker. Het geheim van zijn hoge leeftijd was volgens hem onder meer 14 uur per etmaal slapen.
Hij overleed op de leeftijd van 114 jaar en 82 dagen, en werd als oudste man ter wereld opgevolgd door de 113-jarige Amerikaan Fred Hale.
