Belgisch Instituut voor Postdiensten en Telecommunicatie.
Het Belgisch Instituut voor Postdiensten en Telecommunicatie (BIPT) is in België voornamelijk belast met de regelgeving en de controle op de telecommunicatie-operators zoals Proximus en Telenet en de postbedrijven. Het instituut werd op 21 maart 1991 bij wet opgericht; de activiteiten startten in 1993. Dit organisme moet ervoor zorgen dat deze markten concurrentieel blijven.
Het BIPT onderzoekt het dossier van de kandidaat-telecomoperators. Op 19 maart 2001 hadden 44 operatoren een licentie ontvangen voor het tot stand brengen en het oprichten van een openbaar netwerk. Voor mobiele telefonie zijn er drie erkend: Belgacom Mobile Proximus (intussen Proximus), Mobistar (intussen Orange) en KPN-Orange (intussen BASE van Telenet). Voor de dienstverlening hadden op 1 juni 2001 31 operatoren een exploitatievergunning voor vocale telefonie.
In het kader van het Europees telecommunicatierecht fungeren instanties als het BIPT als nationale regulerings-autoriteiten. Het instituut is tevens belast met de veilingen van de vergunningen. Zo veilde BIPT in België 3G- en 4G-vergunningen.
