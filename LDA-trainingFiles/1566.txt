	Herintredende stewardessen krijgen promotie
	ANP
AMSTERDAM
De KLM moet herintredende stewardessen met een zogeheten standby-contract het salaris en de promotie geven waar zij gezien hun werkervaring recht op hebben. Dat heeft de Commissie Gelijke Behandeling geoordeeld in een zaak die drie KLM-stewardessen hadden aangebracht.
Het drietal, tussen de veertig en vijftig jaar oud, had sinds 1975 bij de KLM gewerkt onder verschillende contracten. Na een onderbreking van hun werkperiode keerden de vrouwen na 1993 terug als stewardessen op basis van een standby-contract. Met dit contract worden werknemers alleen ingeschakeld op tijden dat de KLM hen nodig heeft, zoals bij drukte of ziekte.
Bij de beloning en promotiemogelijkheden telde de KLM in hun nieuwe contract echter niet de jaren werkervaring mee die zij hadden opgedaan voordat zij tijdelijk uittraden. De stewardessen moesten weer onderaan de ladder beginnen.
Volgens de commissie heeft de KLM daarmee indirect onderscheid gemaakt op grond van geslacht zonder dat dit objectief gerechtvaardigd is. De KLM heeft daarmee in strijd gehandeld met artikel 7:1637ij van het Burgerlijk Wetboek, aldus een van de betrokken vrouwen naar aanleiding van de uitspraak.
Het oordeel van de commissie is juridisch gezien niet bindend, maar bij een rechtszaak neemt de rechter de uitspraak meestal over. De betrokken vrouwen verwachten overigens niet dat het tot de rechtbank komt. 'We denken dat de KLM ons tegemoetkomt en ondermeer het niet ontvangen salaris met terugwerkende kracht uitbetaalt', zegt een van hen.
Het gaat om een individuele actie van het drietal, maar kan gevolgen hebben voor meer stewardessen die een contract hebben op oproepbasis. Bij de KLM werken tussen de vier- en vijfhonderd standby-stewardessen.

