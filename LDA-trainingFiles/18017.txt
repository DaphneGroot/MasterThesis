 AMERSFOORTSE VERZ.ZIET 15 PCT WINSTGROEI. 
 AMSTERDAM, 16 jan (Reuter) - Amersfoortse Verzekeringsgroep NV heeft meegedeeld dat zij voor 1996 een winst van meer dan 60 miljoen gulden verwacht, circa 15 procent boven de 53,2 miljoen van 1995. 
 De omzet is in het afgelopen jaar met circa 10 procent gestegen tot 1,15 miljard gulden, aldus de verzekeraar die voor 55 procent in handen is van Assurantieconcern Stad Rotterdam. 
 Volgens de Amersfoortse hebben alle sectoren bijgedragen aan de groei en is er met name goed gepresteerd bij de verkoop van ziektewet-vervangende verzekeringen. 
 "Op jaarbasis werd een productie voor deze verzuimverzekeringen van 100 miljoen gulden gerealiseerd, waarvan 65 miljoen in de omzet over 1996 is verdisconteerd," aldus het bedrijf. 
 De productie van individuele verzekeringen tegen arbeidsongeschiktheid bleef ondanks de sterk toenemende concurrentie op een hoog niveau en ook de productie van ziektekostenverzekeringen gaf volgens de Amersfoortse een behoorlijke stijging te zien. 
 Bij auto-, brand-en variaverzekeringen was, ten dele door een terughoudend beleid, sprake van een beperkte groei. 
 De omzet van de schadedivisie, inclusief beleggingsinkomsten, liet een stijging van 11,9 procent zien tot 673 miljoen gulden, vergeleken met 601 miljoen in 1995. 
 De productie van nieuwe levensverzekeringen bedroeg in 1996 ruim 1,5 miljard gulden wat een groei van 37 procent inhoudt. 
 In de sector levensverzekeringen bedroeg de omzet, inclusief beleggingsinkomsten, het afgelopen jaar 477 miljoen gulden, een groei van 7,8 procent ten opzichte van 1995. 
 Volgens de Amersfoortse steeg haar belegd vermogen in 1996 met 15 procent tot 3,4 miljard gulden. 
 - redactie Amsterdam 020 504 5000, fax 020 504 5040. 
 (c) Reuters Limited 1997. 
