	Alleen in het buitenland kan Nooteboom wonen
	Van onze verslaggever
Bob Witman

DEN HAAG
Het heeft met alles dat erna komt misschien niets te maken, maar Cees Nooteboom is de eerste zeven jaar van zijn leven zes keer verhuisd. Toen brak de oorlog uit. Na 1945 begon het verhuizen opnieuw. Het is nooit opgehouden. 'Je kunt reizen om je te verplaatsen (. . .) maar je kunt ook reizen om je te herinneren, of om je te helpen herinneren.'
En het probleem van Nooteboom, aan wie het Letterkundig Museum in Den Haag een grote expositie wijdt, is dat hij zich niets herinnert. 'Ik heb met mijn geheugen altijd op gespannen voet geleefd. Ik heb er geen, zeg ik altijd, maar dat is natuurlijk niet waar.' De schrijver reist dus om zich te kunnen herinneren. 'Augustinus (de Aurelius Augustinus van Belijdenissen) maakt duidelijk dat je ook het vergeten kunt herinneren. Ik weet dat ik veel vergeten ben.'
Alleen al zijn eigen uitspraken maken van Nooteboom meer een reiziger dan een schrijver, want de laatste kan het moeilijk stellen zonder geheugen. In Duitsland, waar Nooteboom veel meer dan in Nederland geldt als een literair kanon, is hij door een pozieprofessor Der Augenmensch genoemd. Een waarnemer, een visueel ingericht mens, een buitenstaander ook, nooit deelnemer: 'Je zou wel mee willen dansen, maar je kunt het niet.' (Een ochtend in Bahia).
De vader van C.J.J.M. Nooteboom (31-07-1933) was een koopman in Den Haag die stierf bij het bombardement op de Bezuidenhout in 1945. Zijn ouders waren toen al gescheiden. 'Ik heb hem nauwelijks gekend, ik heb niet het gevoel dat ik ooit met hem gesproken heb', schrijft Nooteboom bij een foto van zijn vader als jongeman op de passageboot naar de Oost. Vader Nooteboom kijkt met een bolle tweed pet, sigaretje, sous pied en trenchcoat ironisch in de lens.
'Soms vraag ik me af of ik er vroeger wel geweest ben', schrijft Nooteboom bij een andere oude foto, opgenomen in Nootebooms schrijversprentenboek Ik had wel duizend levens en ik nam er maar n! 'Er zijn documenten genoeg die bewijzen dat dat zo is, maar het lijkt meestal alsof de tijd die achter me ligt in elkaar is gestort.' En weer tegen zijn vader op de boot: 'Het is jouw schuld dat ik almaar als een gek over de wereld moet draaien, jij hebt het zaad van die onrust in mij gezaaid.' En indirect is zijn reisdrift wellicht ook een Vatersuche: 'Dit was iemand die wel een vader gehad had, maar er ook niets mee opgeschoten was', schrijft Nooteboom in zijn roman Rituelen (1980) over de 'eenzaamste man van Nederland'.
Die onrust heeft van Nooteboom 'onbetwist de belangrijkste reisschrijver in de huidige Nederlandse literatuur gemaakt' (Hans Maarten van den Brink in het Schrijversprentenboek). Hij is in de jaren vijftig - na zijn debuut Philip en de anderen - met reizen begonnen en heeft sindsdien alle uithoeken van de aarde beschreven voor Elseviers Weekblad, de Volkskrant, Avenue en NRC Handelsblad. 'Toen het literaire reisverhaal in de jaren tachtig aan een hausse begon (. . .) was Nooteboom allang buiten het bereik van het peleton, hors catgorie, op eenzame hoogte', schrijft Van den Brink.
Een van zijn eerste reizen (op een brommer) in 1954 leidde naar Spanje, dat het tweede thuisland van Nooteboom zou worden en misschien wel zijn mooiste reisboek, De omweg naar Santiago (1992), zou opleveren. Hij herinnert zich niet dat het liefde op het eerste gezicht was tussen hem en Spanje. Wat hem voor de geest staat van de kennismaking, is dat hij in Salamanca voor het eerst de paseo heeft gezien, het massaal flaneren aan het einde van de middag. 'Het ontroerde me.'
Nooteboom heeft Spanje veertig jaar lang bezocht (en woont 's zomers op Menorca). Zijn observaties als reisverslaggever zijn het best op plaatsen die hij voor de tweede of derde keer bezoekt. De combinatie van weemoed, (kunst-)historische kennis, zijn dualiteit en gegoochel met tijd, stelt hem in staat te ontsnappen aan anekdotiek en de werkelijkheid. Hij weet heel precies de stilte van 'het dode uur' te treffen, de siesta in een van hitte verzengd dorpje dat zo stokoud is dat het de aardrode kleur van het landschap heeft aangenomen. Nooteboom eet het groffe zwarte brood en drinkt de zwarte wijn bij de lunch. En loopt bijna per ongeluk in het plaatselijke klooster tegen zo'n mystiek en tegelijk helder schilderij van Francisco Zubar n.
Misschien is het een diep verlangen naar thuiskomen dat hem steeds naar Spanje heeft doen terugkeren. Nooteboom, die sinds acht jaar in Berlijn woont, is niet zoals Hermans, Reve en Komrij Nederland ontvlucht. Hij is er evenmin gebleven, zoals Mulisch en Van der Heijden. Nooteboom vormt een aparte categorie, hij gaat en komt, net als de door hem zo bewonderde zeevarende dichter/schrijver Slauerhoff.
Nooteboom is de kosmopoliet. De Duitsers noemen hem een Europees schrijver, de Britten dichten hem zelfs een nieuw genre toe: de eurofable. Rituelen in 1980 was zijn eerste boek dat herkenbaar in Nederland speelde, het was ook een fictiewerk dat vrijwel unaniem door de vaderlandse literaire kritiek werd geprezen. Andere romans, pozie en toneelstukken vielen een veel gemengdere ontvangst te beurt, zoals het boekenweekgeschenk Het volgende verhaal (1991). Dat is wel in een groot aantal landen vertaald en een succes geworden. Nooteboom noemt dat succes zelf het 'hof der cassatie' dat hem in tweede instantie recht deed.
Al vaak is Nooteboom gevraagd waarom hij in het buitenland beroemder is dan in Nederland. 'Thuis weten ze te veel over mij, Ik heb daar te veel literaire identiteiten', zei hij in een interview. 'In het buitenland', schrijft Lisa Kuitert in het Schrijversprentenboek terwijl ze de schrijver in een talkshow ontspannen grapjes ziet maken, wijsheden en aforismen verkondigen en in alles een professionele beroemdheid spelen, 'is Cees Nooteboom zichzelf'.
Cees Nooteboom, 'Ik had wel duizend levens en ik nam er maar n, expositie in het Letterkundig Museum, Den Haag t/m 22 maart. Schrijversprentenboek no 40, uitgeverij Atlas fl 39,90.

Foto
	Boven: Nooteboom, Hugo Claus en Harry Mulisch op Ibiza (1959). Onder: Met Remco Campert in Barcelona (1960). Linksonder: pagina's uit het aantekenboekje van Nooteboom. In het Alhambra, Granada 1982. FOTO EDDY POSTHUMA DE BOER

