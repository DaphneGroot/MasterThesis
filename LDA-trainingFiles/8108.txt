Sabine Appelmans.
Sabine Appelmans (Aalst, 22 april 1972) is een voormalig tennisspeelster uit België. Zij nam drie keer deel aan de Olympische Spelen (in 1992, 1996 en 2000) – op de spelen van 1992 in Barcelona bereikte zij de kwartfinale in het enkelspel. Haar beste resultaat op de grandslamtoernooien is het bereiken van de kwartfinale, op het Australian Open 1997, door de als derde geplaatste Conchita Martínez te verslaan. Haar hoogste notering op de WTA-ranglijst is de zestiende plaats, die zij bereikte in november 1997. In het dubbelspel bereikte zij, samen met Miriam Oremans de halve finale op Wimbledon 1997.
Appelmans werd geboren in Aalst en woont nu in Asse. Zij begon haar professionele carrière in 1989 en stopte in 2001. In de periode 1988–1999 speelde Appelmans in het Belgische Fed Cup-team – zij behaalde daar een winst/verlies-balans van 32–22. In 1997 won zij, samen met Nancy Feber en Els Callens, de kwartfinale van Wereldgroep I – zij versloegen de Spaanse dames met 5–0, onder meer doordat Appelmans Arantxa Sánchez Vicario klopte; in de halve finale moest het Belgisch team het afleggen tegen Frankrijk.
In 1990 en 1991 werd Appelmans verkozen tot "sportvrouw van het jaar" in België.
Na haar tenniscarrière deed Appelmans een gooi naar het beroep van tv-omroepster maar dit werd geen succes. Momenteel is Appelmans actief als tenniscommentator bij de Vlaamse Radio en Televisie (VRT), en zij treedt geregeld op in amusementsprogramma's. Van 2006 tot 2011 was zij coach van het Belgische Fed Cup-team. Sinds 2016 werkt Appelmans als tenniscommentator voor tv-zender Eurosport.
Sinds 13 september 1997 is Appelmans getrouwd met Serge Haubourdin. Samen hebben zij twee zonen.
