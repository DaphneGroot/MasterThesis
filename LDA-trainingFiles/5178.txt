	Voorlopig geen sport in onrustig Albanie
	Reuter
TIRANA
De regering in Albanië heeft besloten alle sportevenementen te schrappen tot de rust in het land is teruggekeerd. Onder tal van Albanezen is onrust ontstaan na het mislukken van piramidespelen. Vele inwoners hebben daarbij geld verloren.
'De minister van Binnenlandse Zaken heeft besloten de voor het weekeinde geplande voetbalwedstrijden te schrappen omdat de situatie te onrustig is', vertelde Marjeta Zace, staatssecretaris van Sport. Vorige week werd in Albanië ook al niet gevoetbald wegens de gewelddadige demonstraties in het land.

