	Gesprek met alleen stiltes, hm's en huhhuh's
	Van onze medewerkster
Ineke Schwartz

ROTTERDAM
Een boodschap - voor de meeste hedendaagse kunstenaars is het woord taboe. Het klinkt zo belerend en uit de tijd, in de jaren zestig hadden kunstenaars een boodschap. Maar Pierre Bismuth komt er volmondig voor uit. Of hij een boodschap heeft? Zeker weten. 'De wereld is veel te rationeel. Mijn werk pleit voor meer naviteit'.
Pierre Bismuth is niet ontevreden. Jong als hij is (hij werd geboren in 1963) is zijn ster rijzende in de internationale kunstwereld. De afgelopen tijd had hij tentoonstellingen in Brussel, Londen en Amsterdam, nu exposeert hij in het Rotterdamse centrum voor hedendaagse kunst Witte de With voor het eerst negen werken tegelijk. En, dat zul je altijd zien, nu de roem buitenslands toeneemt, begint ook Frankrijk hem te koesteren.
Die omweg bevalt hem uitstekend. Het laatste dat hij wil is te boek staan als Frans kunstenaar. Hij mag dan in Frankrijk zijn geboren, met een joodse vader die afkomstig is uit Tunesi voelt hij zich beslist niet Frans. Maar ook niet-joods, want zijn ouders brachten hem niet groot met die traditie.
Eigenlijk, zegt Pierre Bismuth, voelt hij zich helemaal nergens mee verwant. Maar terwijl dat vroeger een nadeel leek, bleek het voor Bismuth als kunstenaar een vruchtbaar thema. 'Ik voelde me altijd een buitenstaander, ik begreep noch de christelijke gewoonten, noch mijn zogenaamde 'eigen' tradities. Ik verhield me ook totaal niet tot de westerse kunstgeschiedenis. Gelukkig maar, begreep ik later, dat maakt mijn visie op kunst minder beperkt.
'Ik probeer nu mensen in een vergelijkbare situatie te brengen. Gedrag en keuzes worden zo sterk bepaald door sociale, politieke en religieuze codes. Overal zijn vaste patronen voor, voor het nieuws, voor de krant, de televisie, de kunst. Het kan best anders, wanneer we meer op onze intutie durven vertrouwen.'
Voor Bismuths 'pleidooi voor de naviteit' moet je wel de tijd nemen. Zijn werk is bepaald geen kunst voor een snelle consumptie tussendoor. Het zijn veelal films en videoprojecties, maar van mooie plaatjes of gehaaid gemonteerde beelden is geen sprake. Daar moet Bismuth niets van hebben, 'dat doen reclame en televisie en dat is pure vorm met geen of veel te weinig inhoud'. De meeste beelden, vindt Bismuth, zijn illustraties van teksten en worden veel te snel gemaakt. Terwijl je juist tijd nodig hebt om goed te formuleren wat je nu eigenlijk zeggen wilt.
Aan zijn films en video's is vaak weinig te zien. Soms zelfs helemaal niets, dan is er alleen tekst, al dan niet in combinatie met geluid. Post Script/The Passenger (1996) is zo'n video-projectie, die uitsluitend tekst bevat. In opdracht van Bismuth tikte een typiste alle geluiden en dialogen uit de film Profession: Reporter van Michelangelo Antonioni uit die ze kon verwerken zonder de geluidsband stop te zetten en terug te spoelen.
Haar zinnen verschijnen onder elkaar in beeld, als tentoonstellingsbezoeker kun je meeluisteren met de geluidsband via een koptelefoon. 'Bijen', typt ze, 'verschillende geluiden door elkaar', dan een flard van een dialoog. Soms hoor je iets heel anders dan zij intikt. Het resultaat is een denkbeeldige film, die zich voor je geestesoog ontrolt en die voor iedereen anders is.
Om de constatering dat ieders perceptie anders is, ging het Bismuth ook. 'Iedereen leeft met coderingen, al zijn die vaak zo subtiel dat je je er niet of nauwelijks van bewust bent.' Tegelijk laat hij zien dat het ook anders kan: door het bewuste denken zoveel mogelijk uit te schakelen. De typiste had geen tijd stil te staan bij wat hij wilde lezen, of om achteraf woorden te veranderen. Haar weergave is daardoor zo direct en spontaan mogelijk.
Die vraag is voor Bismuth altijd de moeilijkste: hoe stimuleer je de spontaniteit? Daarvoor zoekt hij 'blinde situaties', zoals hij ze zelf noemt. Hij creert ze zelf, zoals bij de transcriptie van Antonioni's film, of vindt ze om zich heen. Bijvoorbeeld in een telefoongesprek, opgenomen en ontdaan van alle woorden, vastgelegd op een lp en afgedraaid in Witte de With.
Wat je hoort, zijn alle stiltes, hm's en huh-huh's, die een telefoongesprek mede sturen en op gang houden. Een merkwaardig, onbewust soort communicatie, waarin Bismuths stem haast niet meer te herkennen is.
Hij heeft wel iets van een psycho-analyticus, bevestigt Bismuth, met zijn fixatie op het onderbewuste. Zijn onderwerpen kiest hij zoveel mogelijk intutief. Pas wanneer een werk af is, praat hij met anderen en zoekt hij documentatie op. Deden maar meer mensen dat, wenst Bismuth. 'Ik weet zeker dat wij allemaal intuief veel begrijpen, maar we nemen het te weinig serieus. Ik zou erg gelukkig zijn in een wereld zonder voorgeschreven vormen, waarin mensen tonen wat ze echt zelf willen laten zien.'
Werk van Pierre Bismuth is t/m 26 oktober te zien in de tentoonstelling 'Fetishimage' in kunstcentrum Witte de With, Rotterdam. Op zondag 28 september geeft de Britse filosoof Michael Newman een lezing over het Bismuths werk.

Foto
	Pierre Bismuth FOTO GUUS DUBBELMAN - DE VOLKSKRANT

