Geri Halliwell.
Geraldine Estelle (Geri) Halliwell (Watford (Hertfordshire), 6 augustus 1972) is een Britse zangeres. Ze is vooral bekend als "Ginger Spice" van de groep Spice Girls. Sinds haar huwelijk met Christian Horner in 2015 gebruikt ze de naam Geri Horner.
Levensloop.
Ze werd geboren als dochter van een Spaanse moeder en een Zweeds-Engelse vader. Geri Halliwell werkte aanvankelijk als danseres, televisiepresentatrice in Turkije, aerobics-instructeur, schoonmaakster, barmeisje en (naakt-)model. Ze reageerde op een advertentie waarin leden voor een meisjesgroep werden gezocht en werd zo lid van de Spice Girls.
Met de Spice Girls bracht ze twee succesvolle albums "Spice" en "Spice World" uit, gevolgd door een speelfilm '. De groep was de popsensatie van de laatste helft van de jaren 1990. Geri had in de groep de bijnaam Sexy Spice of Ginger Spice, en was de wulpse roodharige van de vijf.
Nadat haar zang- en danskwaliteiten al te openlijk in twijfel werden getrokken, verliet ze de Spice Girls in 1998. Dit mede naar aanleiding van conflicten binnen de groep. Geri ging solo verder. De overige vier Spice Girls hadden geen denderend succes meer als groep. Ze scoorde haar eerste solohit met "Look At Me" in 1999 van de cd "Schizophonic". Haar grootste hit was de cover van The Weather Girls "It's Raining Men", dat tevens de titelsong was van de film "Bridget Jones's Diary". In deze periode raakte Geri veel gewicht kwijt, waardoor er geruchten de ronde deden dat de zangeres zou lijden aan de eetstoornis boulimia. De tweede single van haar daaropvolgende album "Scream if you wanna go faster" (de titelsong van het album) flopte, net als de opvolger "Calling".
In 2004 werkte ze vooral aan haar acteercarrière, die echter niet van de grond kwam, ondanks haar gastrol als Phoebe in de Amerikaanse hitserie "Sex and the City". In december 2004 kwam in Engeland een nieuw nummer uit: "Ride It", deze behaalde de vierde plaats in de Britse top 40. In mei 2005 werd er een tweede nummer uitgebracht in Engeland. "Desire", was anders dan voorheen. De electropopdeuntjes en teksten als "I'm a sure fine pussycat, I ain't gonna tell you that" zorgde ervoor dat "Desire" de enige hit van Geri was die slechts een teleurstellende 23e plaats in de top 40 bereikte.
Op 6 juni 2005 werd na drie jaar werk eindelijk Geri's derde solo-album uitgebracht: "Passion". In eerdere instantie was het album vertraagd doordat de kwaliteit door de platenmaatschappij, Innocent Records (EMI), in twijfel werd getrokken. In de eerste week verkocht "Passion" slechts 8000 stuks. Dit zorgde ervoor dat Geri debuteerde op plaats 43 in de album top 100. (inmiddels was "Desire" al gezakt naar plaats 72). Binnen 3 weken stond "Passion" buiten de album top 100. De volgende single, "Love never Loved me", werd uitgesteld vanwege onzekere tijden. Op 23 juli 2005 werd op de website van Geri bekendgemaakt dat er geen nieuwe singles meer uit zouden komen van het album "Passion". Eind 2005 gaf Geri te kennen aan voorlopig geen nieuw materiaal te willen opnemen voor een eventueel nieuw album.
Op 3 oktober 2013 maakte Geri haar comeback als artiest. Ze trad op met haar nieuwe single "Half Of Me" tijdens de Australische "The Footy Show". Het optreden viel slecht in de smaak bij het aanwezige publiek dat er flink op los twitterde. "Half Of Me" werd vooralsnog alleen uitgebracht in Australië, waar ze een deal had gesloten met platenmaatschappij Sony. Van "Half of Me" werden maar 393 exemplaren verkocht in heel Australië. In de bijbehorende videoclip danste Geri samen met levensgrote knuffelberen en mannen met ontblote bovenlichamen. Critici waren aanvankelijk weinig enthousiast over de clip en de teksten van het nummer zoals "Just like an apple / Cut down the middle I only have one matching half / I gave you the finger / You took me to dinner / And you made me laugh". Tijdens de finales van "Australia's Got Talent" besloot Halliwell op het laatste moment een ander nummer te zingen. Eigenlijk stond haar comebacknummer "Half of Me" op de setlist, maar de zangeres besloot de geflopte single over te slaan. De BBC schreef dat Geri tijdens de show op de Australische tv "Wannabe" zong. Dat was de eerste hit van de Spice Girls, waar de Britse bekend en succesvol mee werd.
Op 22 november 2016 werd Halliwells vierde soloalbum "Man On The Mountain" zonder officiële aankondiging gelekt op YouTube. Het album bevat 13 nieuwe tracks.
In 2017 bracht Halliwell de single "Angels In Chains" uit, een eerbetoon aan haar overleden boezemvriend George Michael. De downloadopbrengsten gaan volledig naar Childline, het goede doel dat George Michael nauw aan het hart lag.
Privé.
In 2006 kreeg Halliwell een dochter. Ze huwde op 15 mei 2015 met Christian Horner, hoofd van het Red Bull Racing Formula One team. Begin 2017 kregen zij een zoon samen.
