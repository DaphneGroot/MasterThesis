	De portefeuille van: Thom de Graaf
	'Geld vind ik een mooi bezit, maar verder ben ik volstrekt ''finabeet''. Ik heb geen speciale vaardigheid in omgaan met geld. Ik doe er niets bijzonders mee, gooi het niet over de balk en ontbeer het talent om van een gulden twee te maken.
'Banken en verzekeraars bestoken me om de dag met direct mail. Het meeste gaat ongelezen de prullenbak in. Slechts een keer heb ik me laten verleiden. Elke maand gaan een paar tientjes van mijn eigen rekening naar een spaareffectenfondsje. Ik hoop dat het wat wordt.
'Ik hoor altijd fantastische verhalen over lijfrente- en koopsompolissen, maar denk dan: daar ga ik dus echt geen tijd en energie insteken. Hetzelfde geldt voor beleggen. Ik weet eerlijk gezegd niet eens hoe zo'n effectenbeurs precies werkt. Als ik op tv zie hoe hectisch het er daar aan toe gaat, verbaas ik me telkens weer. Ik ben heus niet wereldvreemd, maar ik vraag me af wat mensen er leuk aan vinden. Behalve dat ze er een smak geld mee kunnen verdienen.
'Ik vul elk jaar zelf mijn belastingformulieren in. Dat vond ik vroeger, toen ik werkte op de universiteit van Nijmegen en later voor het ministerie van Binnenlandse Zaken, nog een hele klus. Ik kon allerlei beroepskosten aftrekken, maar brak me altijd het hoofd over de vraag wlke precies. En dan zat ik avonden te piekeren met Elseviers belastingalmanak op schoot. Nee, dan het vergoedingenstelsel voor kamerleden. Dat is een stuk overzichtelijker.
'Nu verdien ik op zo'n 150 duizend gulden per jaar, inclusief onkostenvergoedingen. Dat is niet te weinig; als ik voor het grote geld was gegaan, had ik me tijdens mijn studie gespecialiseerd in vennootschaps- of handelsrecht. Dan was ik advocaat of notaris geworden. Maar ik schaam me er ook niet voor omdat het teveel zou zijn. Integendeel, als je naar het bedrijfsleven kijkt... . Commissariaten? Daar ben ik nooit voor gevraagd. Die zijn binnen D66 ook niet bon ton, trouwens.
'Mijn vader was ook kamerlid, voor de KVP. Hoe hij werd beloond weet ik niet; ik was zeven toen hij stopte. Maar vergeleken met het huidige bedrag was het, nog afgezien van zoiets als inflatie, ongetwijfeld een schijntje. Het ging dan ook niet om een fulltime-baan. Het grootste deel van zijn inkomen vergaarde hij in zijn functie als burgemeester van Kerkdriel en Lisse. Later volgde nog Nijmegen. Een rijke opvoeding? Och, dat viel wel mee hoor. Mijn vader was een zuinig man. Er was bijvoorbeeld alleen frisdrank in het weekend.
'Net als iedereen heb ik dingen die te veel mogen kosten. Vooral boeken, en dan met name po*zie. Ik wil nog wel eens bezwijken voor een fraaie eerste druk. En ik koop af en toe beeldende kunst op een veiling. De prijzen zijn daar vaak opmerkelijk laag, wist u dat? Zo stuitte ik een paar jaar geleden op een jeugdwerk van Aad Veldhoen, voor nog geen tweeduizend gulden. Echt onbegrijpelijk goedkoop voor zoiets moois.'
Boudewijn Geels

