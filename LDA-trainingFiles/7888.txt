Doctorandus.
Doctorandus (afkorting: drs.) is de Latijnse term die letterlijk vertaald kan worden als "hij die (nog) doctor worden moet" (zie de grammaticale constructie gerundivum). In Nederland is doctorandus de voormalige titel voor de academische graad van master. In Vlaanderen wordt de term gereserveerd voor studenten die effectief aan een doctoraatsthesis werken.
Doctorandus in Nederland.
In Nederland betreft het een academische titel die men verkrijgt na het behalen van het doctoraalexamen aan een Nederlandse universiteit, dit na meestal vier of vijf jaar studie. In strikte zin impliceert de term 'doctorandus' dat de academische carrière nog niet is afgerond, maar slechts een tussenstap is naar de titel van doctor. In de meeste gevallen werd na het behalen van het doctoraalexamen de universitaire studie als afgesloten beschouwd (men was 'afgestudeerd') en begon de 'doctorandus' met zijn maatschappelijke carrière. Slechts in een minderheid van de gevallen volgt nog doctoraatsonderzoek waarna de graad van doctor wordt behaald (promotie).
Titelvoering.
Een academicus (universitair afgestudeerde) mag volgens de Wet op het hoger onderwijs en wetenschappelijk onderzoek (art. 7.20) in plaats van de mastertitel nog steeds de oude titulatuur gebruiken, ofwel: meester (mr. ofwel LLM.), doctorandus (drs. ofwel MSc. of MA.), ingenieur (ir. ofwel MSc.). Daarentegen is deze regeling niet van kracht voor mastertitels behaald in het hoger beroepsonderwijs, zoals voor de graad MEng. De graden MA, MSc en LLM mogen niet gecombineerd worden met de titels ir., mr. of drs., maar deze oude titels mogen wel vertaald worden naar de 'nieuwe' internationale herkenbare mastergraden en als zodanig gevoerd worden achter de naam.
Doctorandus in Vlaanderen.
In Vlaanderen is de term "doctorandus" enkel in gebruik voor academici die daadwerkelijk aan een doctoraat schrijven, vergelijkbaar met het gebruik van de term promovendus in Nederland. In Vlaanderen verkreeg iemand die aan de universiteit afstudeert de academische graad "licentiaat" (lic.), tegenwoordig Master, welke equivalent was aan de Nederlandse academische graad 'doctorandus'.
Bovendien kon "drs." ook betrekking hebben tot een student geneeskunde in zijn stagejaar welke plaatsvindt in het 2e jaar van de 3-jarige masteropleiding. Dokter-stagiair werd dan afgekort als "drs.".
Tegenwoordig mogen in België enkel de doctors de afkorting dr. voor hun naam zetten, er wordt echter verkeerdelijk nog steeds dr. voor de naam gezet van een arts (Master in de Geneeskunde).
In de Angelsaksische landen wordt een doctorandus in deze betekenis van het woord een 'PhD-student' of een 'PhD-candidate' genoemd.
Doctorandus in Indonesië.
De titel werd ook toegekend aan afgestudeerden van Indonesische universiteiten, dit in navolging van Nederlandse universiteiten. De titel was echter onderhevig aan inflatie en tot 1990 werd hij alleen nog gegeven aan afgestudeerden in de sociale wetenschappen op bachelorniveau.
