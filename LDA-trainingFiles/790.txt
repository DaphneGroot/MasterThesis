	Amnesty vreest te gemakkelijke executies Rwanda
	
Van onze buitenlandredactie
AMSTERDAM
Amnesty International zet grote vraagtekens bij de eerlijkheid van het genocidetribunaal dat eind december in Rwanda is begonnen. Volgens de mensenrechtenorganisatie dreigen veel mensen ten onrechte te worden geëxecuteerd. Tot dusverre zijn drie mensen ter dood veroordeeld. Zij hebben nog enkele dagen om in beroep te gaan.
Amnesty erkent dat de daders van de genocide terecht moeten staan, maar vindt dat de rechtszaken wel aan internationale standaarden moeten voldoen. 'Anders zal geen gerechtigheid plaatsvinden en zullen de mensen hun vertrouwen in de rechterlijke macht niet herwinnen.'
De Rwandese openbare aanklagers en rechters hebben vaak niet meer dan vier maanden training gehad. De verdachten beschikten tot dusverre niet over een verdediging. 'In het heersende klimaat van verbittering en verdachtmaking is de kans groot dat de aangeklaagden schuldig worden bevonden, tenzij onschuld bewezen kan worden', schrijft Amnesty.
Amnesty heeft ook kritiek op de wijze waarop de terugkeer van de honderdduizenden Hutu-vluchtelingen uit Zaïre en Tanzania is verlopen. Er zijn al ruim vijfduizend mensen kort na hun terugkeer opgepakt. Amnesty vreest willekeurige arrestaties, levensgevaarlijke omstandigheden in de gevangenissen en oneerlijke processen. Sommige teruggekeerden zijn 'verdwenen', anderen vermoord.
Ook de VN-Vluchtelingenorganisatie Unhcr krijgt zware kritiek van Amnesty. Zij werkte mee aan de gedwongen terugkeer van honderdduizenden vluchtelingen uit Tanzania. Dit druist in tegen de principes van de Unhcr.

