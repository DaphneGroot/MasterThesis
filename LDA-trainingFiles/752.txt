	Onder Franco als democraat geboren
	'HIJ IS DOOR en door democraat', meent Wilfried Martens, fractieleider van de christen-democraten in het Europarlement.
Hand in hand met zijn vader stond de jonge Gil-Robles aan de basis van de democratisering in Spanje. Tijdens het regiem van Franco leefde het gezin geruime tijd in ballingschap in Portugal, om pas in 1952 terug te keren naar Spanje.
José Maria Gil-Robles (61), lid van de Partido Popular, neemt tot aan de Europese verkiezingen in juni 1999 de voorzittershamer in het Europees Parlement ter hand. Hij wordt beschouwd als een competent en ervaren politicus, die inhoud belangrijker acht dan vormgeving.
Door zijn gereserveerde opstelling is hij tot dusver nauwelijks op de voorgrond getreden in de Europese arena.
De advocaat uit Madrid komt uit een politieke familie. Zijn vader was stichter van de Spaanse Confederatie van autonome rechten (CEDA) en werd tijdens de Spaanse burgeroorlog in 1935 minister van Oorlog van de Tweede Republiek. Na de burgeroorlog, die uiteindelijk Franco als dictator aan de macht had gebracht, week hij in 1936 met zijn gezin uit naar Estoril in Portugal. Daar bracht de jonge Gil-Robles zijn jeugd door.
In zijn verzet tegen de dictatuur van Franco heeft Gil-Robles zich ontpopt tot een democraat in hart en nieren. Gisteren herinnerde hij in een korte dankrede nog eens aan die zwarte bladzijde in de Spaanse historie. Hij roemde al degenen die 'tijdens die donkere periode de democratische en sociale waarden hebben verdedigd'.
Martens noemt hem 'een overtuigde Europeaan'. Gil-Robles zelf zegt dat zijn geloof in Europa mede is ingegeven door zijn afkeer voor het dictatoriale regiem van Franco.
De Spanjaard neemt zich voor ook de Europese Unie verder te democratiseren. Maar of het Europees Parlement onder zijn heerschappij meer bevoegdheden zal krijgen, is nog maar de vraag.
De vijftien lidstaten van de Europese Unie hopen in juni een akkoord te bereiken over het Verdrag van Amsterdam, als opvolger van het Verdrag van Maastricht. Maar de kans dat de EU bij die gelegenheid veel doet om het 'democratisch tekort' weg te werken, wordt nihil geacht.
Gil-Robles neemt het voorzitterschap over in een roerige tijd voor het Europees Parlement. Zijn voorganger, Klaus Hänsch, lanceerde als laatste daad enkele voorstellen voor een nieuw vergoedingensysteem voor Europarlementariërs. De bestaande riante en fraudegevoelige onkostenvergoedingen voor de Straatsburg-gangers zijn onderhevig aan toenemende kritiek.
De Spanjaard is van plan het pionierswerk van Hänsch voort te zetten. Hij herhaalt het pleidooi voor een eenduidig 'statuut' voor alle Europarlementariërs, ongeacht het land van afkomst. Maar de Europese regeringen tonen zich al tien jaar doof voor deze wens van het Europees Parlement.
Gil-Robles wil de agenda van het Europees Parlement zo aanpassen dat de afgevaardigden meer tijd hebben voor 'contact met de burger'.
Bovendien moeten de plenaire zittingen minder verplichte nummers zijn en meer politiek vuurwerk opleveren. Gil-Robles breekt een lans voor 'levendiger' debatten. Ook neemt hij zich voor het Europees Parlement 'minder bureaucratisch' te maken.
Peter de Graaf

Foto
	José Maria Gil-Robles FOTO EPA

