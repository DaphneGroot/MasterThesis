Marleen Renders.
Marleen Renders (Diest, 24 december 1968) is een Belgische oud-atlete (middellange- en langeafstandsloopster). Ze was meervoudig Belgisch kampioene op diverse afstanden en liep in haar sportcarrière viermaal een Belgisch record, waarvan er drie nog niet verbroken zijn (peildatum nov. 2016).
Biografie.
Haar grootste overwinningen behaalde Renders op de marathon. Zo won ze de marathon van Berlijn in 1998 en de marathon van Parijs in 2000 en 2002. In 2002 liep ze in Parijs een parcours- en tevens Belgisch record van 2:23.05. In 1995 won ze ook de marathon van Antwerpen in 2:31.26.Bovendien was Renders succesvol in korte wegwedstrijden. Zo won ze in 1996 de Zevenheuvelenloop (15 km) in 50.09 en in 2003 de City-Pier-City Loop (halve marathon) in Den Haag in 1:09.54. Ze was in totaal negenmaal de snelste in de 20 km van Brussel (1996-2004).
Renders won in 1997, 1998 en 1999 de Gouden Spike, een Belgische prijs die wordt uitgereikt aan de beste atleet en atlete van het afgelopen jaar. Ze deed ook mee aan het tweede seizoen van het tv-programma Eeuwige Roem, waar ze won.
Renders is getrouwd met Peter Zeelmaekers en heeft drie dochters (Kimberly, Iluna en Zoë).
