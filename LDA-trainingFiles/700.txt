	Commissie zoekt naar eenvoudige en eenduidige studiefinanciering
	Van onze verslaggeefster
DEN HAAG
Wat er met de studiefinanciering moet gebeuren, kan L. Hermans, commissaris van de koningin in Friesland en voorzitter van de Commissie Toekomst Studiefinanciering, nog niet zeggen. Wel hoe zijn commissie daar achter denkt te komen: zich uitgebreid laten voorlichten door deskundigen, toekomstscenario's ontwikkelen, die weer verfijnen in rondetafelgesprekken met experts, en dan in oktober een aantal toekomstbeelden schetsen.
Hermans ontvouwde zijn plan van aanpak donderdag in Den Haag, in aanwezigheid van minister Ritzen van Onderwijs, die de Commissie Toekomst Studiefinanciering eind vorig jaar heeft ingesteld en haar gisterochtend officieel installeerde. Ritzen noemde de adviezen van de commissie van groot belang voor de toekomst. De afgelopen jaren, zei hij, zijn er 'buitengewoon veel' veranderingen geweest in de studiefinanciering. Commissievoorzitter Hermans sloot zich daarbij aan met de opmerking dat het studiefinancieringsstelsel sinds de invoering in 1986 nooit algemeen is geaccepteerd, juist door de voortdurende hervorming ervan. Daarom is het op termijn nodig een nieuw systeem in te voeren, eenvoudiger en eenduidiger.
Hoewel Ritzen zelf om een discussie over de toekomst heeft gevraagd, zou de regering graag zien dat het stelsel de komende jaren ongeveer blijft zoals het is en ook ongeveer even duur. De commissie-Hermans moet zich bewust zijn van de problemen en de tegenstand die veranderingen met zich meebrengen, zei Ritzen.
Maar de commissie kan en zal van alles onderzoeken, tot de hoogte van de studiefinanciering aan toe. Ritzen overweegt weliswaar niet de studiebeurzen te verhogen, maar hij wil wel laten bekijken of de normbedragen redelijk zijn.
Hermans zei dat de commissie zich niet zal laten weerhouden door zorgen over geld. 'Maar we zien wel in dat hoe duurder een scenario uitvalt, hoe zwaarder de argumenten moeten zijn.'
De commissie-Hermans buigt zich de komende maanden over alle soorten van studiefinanciering - niet alleen de studiebeurzen, maar ook de kinderbijslag, de tegemoetkoming in de studiekosten en fiscale aspecten (daaronder valt de mogelijkheid ouders van studerende kinderen minder te belasten).
De uitgangspunten van de commissie-Hermans zijn dezelfde als voor het bestaande stelsel golden: de toegankelijkheid van het hoger onderwijs, de duurzaamheid van het stelsel en de zelfstandigheid van de studenten. De commissie zal dus nieuwe plannen ontwikkelen met oude ingrediënten, en hulp is daarbij welkom. 'Mensen die ideeën hebben, krijgen alle mogelijkheid die bij ons neer te leggen. Wij werken niet in stilte binnenskamers', zei Hermans.

