	Music Circle brengt Wilhelmina en vorst Siam postuum bijeen
	Thai Music Circle, traditionele muziek uit Thailand. Soeterijn, Amsterdam (12 september).
Op 6 september 1897 maakte Zijne Koninklijke Hoogheid Chalulongkorn, koning van Siam, zijn opwachting bij regentes Emma in het Haagse paleis Noordeinde. De volgende dag reisde het duo naar paleis Het Loo voor een bezoek aan de jonge koningin Wilhelmina.
Of tijdens die topontmoetingen ook Thaise muziek op de agenda stond, vermelden de annalen niet (de Nederlandse vorstin en haar moeder waren vermoedelijk minder genteresseerd in nasale zang en klepperende bekkentjes). Maar de Thaise ambassade nam de honderdste verjaardag van Siams eerste Nederlandse missie te baat om de oude hofmuziek alsnog onder de aandacht te brengen.
Negen musici, samen de Thai Music Circle, speelden muziek bij gedichten van Chalulongkorn zelf, en stukken die zijn zoon en kleinzoon aan hem opdroegen.
De bezetting van deze Music Circle is een kruising tussen die van het zogenoemde pi phat- en het mahori-ensemble. In het laatste voeren strijkinstrumenten de boventoon. Het pi phat-ensemble is een achterneef van de Indonesische gamelans.
Een rek met kleine liggende bronzen gongs is de Thaise variant van het gongspel dat in Java bonang heet. Ook xylofoon, citer, gestreken luit en hobo zijn wijd verbreid, van het Oost-Aziatische vasteland tot diep in de archipels van Zuidoost-Azi. Tinkelende bekkentjes van Indiase origine, grotere exemplaren van Boeddhistische oorsprong en een Chinees aandoende vedel en kleppers completeerden dit wereldmuziekensemble avant la lettre.
De muziek van Aziatische gongspel-ensembles is opgebouwd rondom een steeds herhaalde basismelodie, rijkelijk voorzien van omspelingen, en afgezet tegen contrasterende tegenstemmen. Een percussiesectie, in Thailand met trommels, bekkens en kleppers, accentueert de cyclische structuur van de muziek.
De dichte, complexe meerstemmigheid die dat gewoonlijk oplevert, bleef in de hier gespeelde variant goeddeels uit. In het eerste deel van het concert verving een vriendelijke fluit de penetrante hobo, en de xylofoons werden bespeeld met gewatteerde stokjes (Chulalongkorn gaf daar de voorkeur aan). De muziek klonk braaf en teleurstellend overzichtelijk.
Curieuze oefeningen met westerse harmonien van Chulalongkorns zoon Prins Narisara Huwattiwong bleken te gezocht en te opdringerig om ze met het Thaise idioom te laten versmelten. De imitaties, even later, van luid kwetterend gevogelte en van een doodzieke haan - met behulp van bellenblaaspijpjes, fluitjes en rietjes - vermochten niet de bedoelde bewondering voor de natuur op te roepen.
Spannender was het tweede deel van het concert. De verrichtingen van de koninklijke familie werden gelaten voor wat ze waren. Het gaf Boonchuoy Sovat de gelegenheid voor een sprankelend virtuoze xylofoonsolo. Jutamas Propasit kwam tot leven nu ze haar fluit had verwisseld voor de hobo, en Dusadee Swangviboonpong zong een indringend lied bij de kale begeleiding van een stel fel klikkende houten klankstaven. In een plechtig orkeststuk van de componist Montri Tramot klonk een meeslepende solo op een van de strijkinstrumenten.
De eerbiedige aandacht voor de muzikale prestaties van de koning en zijn nazaten was toepasselijk. Maar de Thai Music Circle kon de indruk niet wegnemen dat de koninklijke kwaliteiten toch vooral moeten hebben gelegen op het terrein van regeren en diplomatie.
Peter van Amstel

