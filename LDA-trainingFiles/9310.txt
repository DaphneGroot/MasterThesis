Succulent.
Muurpeper is een succulent die veel voorkomt in Nederland en België.
Een succulent of vetplant is een plant die water opslaat in een deel van zijn lichaam. Dit kan zowel in de wortel, stengel of het blad gebeuren en dan spreekt men respectievelijk van knol-, stam of bladsucculenten. De naam succulent komt van het Latijnse woord "sucus", dat "sap "betekent.
Er bestaan tientallen plantenfamilies, die succulente soorten hebben, sommige bestaan bijna alleen uit succulenten, andere hebben slechts enkele succulente soorten.
Het meest bekend zijn waarschijnlijk de cactussen, die allemaal tot dezelfde plantenfamilie behoren. Er zijn enkele cactus-soorten met succulente bladeren en nauwelijks verdikt stam ("Pereskia") en alle overgangen tot cactussen zonder bladeren met sterk verdikt stengels.
Een ander voorbeeld van een succulente plantenfamilie is de familie van de middagbloemen ("Aizoaceae") die op zich misschien méér soorten bevatten dan alle andere succulenten tezamen, als we de cactussen buiten beschouwing laten.
Succulenten hebben speciale structuren ontwikkeld om water in hun lichaam op te slaan, meestal als aanpassing tegen droogte en worden daarom xerofyten genoemd. Evolutie en geografische verspreiding hebben ervoor gezorgd, dat elke succulent zich aan zijn eigen omgeving heeft aangepast. Dit resulteert in een grote verzameling unieke vormen.
Succulenten komen niet alleen in de woestijn voor. In België en Nederland vindt men langs snelwegen of in de duinen de muurpeper, dat is slechts één van de lokale succulenten die zich aangepast hebben aan droge zandgrond en aan hogere zoutgehalten van de bodem. Ook andere gespecialiseerde zoutplanten (halofyten) zijn (enigszins) succulent, bijvoorbeeld zeekraalsoorten, zeepostelein en stekend loogkruid.
In de Alpen zijn op rotswanden verschillende "Sempervivum"-soorten te vinden.
Het is echter in Amerika en Afrika dat de meeste en de opvallendste succulenten voorkomen: van de gigantische saguaro's in Mexico tot de weinig opvallende en op steentjes lijkende "Lithops" in Zuid-Afrika.
Hobby.
Sommige tuinliefhebbers houden zich specifiek met cactussen en andere vetplanten bezig. Er wordt zelf gezaaid, jonge plantjes worden uitgewisseld en er worden planten van kwekerijen gekocht. De "Sempervivum"-soorten uit de Alpen zijn ook bruikbaar voor een winterharde rotstuin. In Spanje zijn ook veel aangeplante succulenten in plantsoenen en tuinen, maar ook verwilderde cactussen ("Opuntias) en aloës.
Verenigingen van liefhebbers proberen erop toe te zien dat er geen wilde of geïmporteerde planten verkocht worden en wordt iedereen gestimuleerd om de natuur te respecteren en planten te laten staan waar ze groeien. Het is echter ook wel anders geweest: planten werden geroofd uit de natuur en te koop aangeboden in kwekerijen en beurzen.
Een probleem voor de natuurlijke habitats van sommige planten is de mondiale bevolkingstoename: grote gebieden waar vroeger succulenten groeiden en bloeiden, moesten plaatsmaken voor nieuwe steden en landbouwgebieden.
