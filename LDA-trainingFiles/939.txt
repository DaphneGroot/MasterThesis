	Oppositie Albanië steunt betogers na spaarschandaal
	Van onze correspondent
Jan van der Putten

ROME
 Natgespoten, beurs geslagen en soms hevig bloedend zijn de demonstranten afgedropen. Maar ze hebben gezworen dat ze zullen terugkomen. Ze weigeren er zich bij neer te leggen dat ze al hun spaargeld hebben verloren. Ze zijn slachtoffers van de fraudeurs die het post-communistische Albanië hebben veranderd in het Wilde Westen.

Vorige week begonnen in de hoofdstad Tirana de eerste demonstraties, die zondag uitgroeiden tot een veldslag op het centrale Skanderbegplein. Een van de gewonden was Rexhep Mejdani, nummer twee van de socialistische partij. Deze belangrijkste oppositiegroepering is de erfgename van de communistische partij.
De oppositie heeft de woede van de gedupeerde spaarders een politieke draai gegeven. Volgens haar heeft president Sali Berisha de fraudeurs geprotegeerd. 'Regering van dieven, geef ons ons geld terug', riepen de demonstranten op het Skanderbegplein. Als dat aanslaat, ziet het er voor Berisha somber uit, want twee van elke drie Albanese families hebben hun geld aan oplichters toevertrouwd.
Bijna een halve eeuw heeft Albanië het puurste marxistische regime van de wereld gehad. Daarna is het zonder overgang terechtgekomen in een kapitalistische rimboe, waarin de wet wordt gesteld door financiële mafiosi. Velen van hen zijn afkomstig uit de politie en het leger van de voormalige communistische dictatuur.
Een van hen is de vroegere onderofficier Vehi F. Alimucaj. In vijf jaar tijd is hij een van de rijkste mensen van de hele Balkan geworden. Hij rijdt rond in een Mercedes die speciaal voor hem is gemaakt. Zijn lijfwachten kosten hem achtduizend dollar per dag. Zijn fortuin dankt hij aan zijn financieringsmaatschappij VEFA, die de beleggers een rente biedt van 120 procent per jaar.
Andere maatschappijen beloofden nog meer, tot 700 procent toe. De tien grootste hebben naar schatting 3,6 miljard gulden binnengehaald, iets meer dan duizend gulden per inwoner. Nu is het gemiddeld inkomen van de Albanezen met 840 gulden per maand het laagste van Europa.
Voor een ondernemer zijn de loonkosten de sluitpost: 240 à 360 gulden per maand, sociale lasten inbegrepen. Honderden Italiaanse ondernemers hebben het paradijs ontdekt. Albanië wordt in Italië al 'ons kleine Taiwan' genoemd.
Met de belofte van gouden bergen hebben de financiële piraten 400 duizend van de 640 duizend Albanese gezinnen hun spaargeld afgetrog geld. De eerste inleggers zijn inderdaad slapende rijk geworden. Daarna diende de inleg van de nieuwe spaarders om de achterstallige rente te betalen. Vorige week is de zaak geklapt.
De eerste maatschappij die over de kop ging, heeft de laatste vier jaar de spaarders minstens honderd miljoen gulden uit de zak geklopt. De eigenaar, een nog geen 30-jarige vrouw, is gearresteerd. Andere maatschappijen hebben de rentebetalingen gestaakt. Twee ervan kunnen ieder ogenblik sluiten. VEFA houdt het nog, maar niemand weet hoe lang nog.
De oppositie pakt het schandaal aan voor een nieuw offensief tegen president Berisha. Die won met dubieuze methodes de parlementsverkiezingen van vorig jaar mei. 'We zullen met de protesten doorgaan', zei de socialistische voorman Mejdani, 'totdat dit totaal antidemocratische regime omver is geworpen.'
President Berisha verwijt de oppositie dat ze munt probeert te slaan uit 'de misère en het leed van de burgers'. In een vrij land, zei hij, 'heeft de staat niet het recht te beslissen waar de burgers hun spaargeld moeten investeren'. Hij heeft beloofd dat iedereen zijn spaargeld zal terugkrijgen. De president heeft niet gezegd hoe hij die heksentoer denkt te kunnen uitvoeren.

