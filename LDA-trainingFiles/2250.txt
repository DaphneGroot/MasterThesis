	Amsterdamse handelaar maakt furore met handel in Fiatjes Topolino nog steeds goudmijntje
	Van onze verslaggever
AMSTERDAM
De Topolino is onsterfelijk. Die conclusie mag wel getrokken worden nu berichten over de successen van een kleine Amsterdamse handelaar in de minuscule Fiatjes doordringen tot in India. Henk ten Cate begon tien jaar geleden met een hobby, maar die hobby haalde gisteren de voorpagina van de Wall Street Journal.
De Amerikaanse krant repte van stijgende vraag in Amsterdam naar de Fiat 500, de ouderwetse wel te verstaan, waarvan de productie in 1974 werd stilgelegd. De roemruchte 500, beter bekend onder zijn alias Cinquecento en nog beter onder zijn volgens Ten Cate foutieve koosnaampje Topolino, is inmiddels opnieuw in productie genomen. Het model is echter niet meer hetzelfde: het is een grotere en modernere uitvoering van het stadsautootje waarmee de Italiaanse autofabriek in de jaren vijftig en zestig furore maakte.
Dat oude model blijkt nog steeds klanten aan te spreken, zegt Ten Cate. Volgens de Amerikaanse zakenkrant zou de Topolino steeds meer verkocht worden omdat Amsterdammers in de gaten krijgen dat de wagens precies passen tussen de obstakels die de gemeente heeft neergezet om het parkeren onmogelijk te maken. Dat de Topolino's het parkeerprobleem verlichten, wil Ten Cate wel beamen. Maar tegelijkertijd zijn er mensen, zo zegt hij, die hun Tipolino te koop aanbieden omdat ze van de gemeente geen parkeervergunning kunnen krijgen.
Met drie mensen bestiert Ten Cate zijn handel vanuit een pand aan de Amstel. Hij verkoopt veertig of vijftig wagens per jaar, tegen een gemiddelde prijs van zes- of zevenduizend gulden. Maar er zijn ook uitschieters van vijftienduizend gulden. 'Vooral afhankelijk van de staat van onderhoud en het uiterlijk', zegt Ten Cate.
Tien jaar geleden haalde hij zijn eerste Topolino uit Itali. 'Ik had hem wat opgeknapt en ging ermee boodschappen doen op het Rokin. Ik was nog niet uitgestapt of er kwam iemand op me af met de vraag of het ding niet te koop was', zegt hij.
Die rappe verkoop deed hem vermoeden dat er een behoorlijke markt was voor de Topolino's. Dat blijkt inderdaad zo te zijn. De afzet is constant, maar het wordt wel steeds moeilijk om aan goede gebruikte Cinquecento's te komen, volgens Ten Cate. Vijf keer per jaar gaat hij op en neer naar Itali, waar hij, vooral in het noorden van het land, wat vaste adresjes heeft. Dan koopt hij vijf of zes auto's op. Vroeger kon hij er tien tegelijk meenemen.
Echt zeldzaam zullen de autootjes niet worden, vermoedt Ten Cate. 'Er zijn er 3,5 miljoen van gemaakt. Dat zijn er genoeg om er nu nog een flinke hoop van in omloop te laten zijn.' Ook aan onderdelen is voorlopig nog geen gebrek, juist omdat er nog zoveel auto's rondrijden. De onderdelen worden echter niet meer gemaakt door Fiat zelf, maar door metaalbedrijfjes.

Foto
	Een Topolino in Amsterdam. FOTO GUUS DUBBELMAN - DE VOLKSKRANT 

