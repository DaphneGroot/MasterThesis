Rancid.
Rancid is een Amerikaanse punkrockband met invloeden uit de ska. De band werd in 1991 opgericht door Tim Armstrong en Matt Freeman. Als grootste invloed voor Rancid geldt The Clash.
Geschiedenis.
Armstrong en Freeman waren al sinds hun vijfde vrienden geweest en hadden in verschillende bands gespeeld, waaronder de ska-punk band Operation Ivy. Armstrong had al enkele jaren een alcohol en drugsprobleem en dit werd erger nadat Operation Ivy uit elkaar ging. Freeman had enkele jaren geprobeerd zijn vriend te helpen. Hij richtte verschillende bandjes op, zodat Armstrong zich hierop ging concentreren en van zijn verslavingen afkwam. Dit werkte echter niet. Toen Freeman het contact met Armstrong wilde verbreken om diens verslavingen besloot Armstrong af te kicken.
Nadat Armstrong was afgekickt richtten ze de band Rancid op. Armstong's huisgenoot Brett Reed werd gevraagd de drums te bespelen. Als het aan Freeman had gelegen zou dit de definitieve formatie zijn, omdat hij alleen vrienden van hem in de band wilde.
Na hun eerste studioalbum "Rancid", waar Billie Joe Armstrong (van Green Day) aan had meegewerkt, zag Tim Armstrong een optreden van Lars Frederiksen en diens band. Na het optreden vroeg Armstrong aan Frederiksen bij Rancid te komen spelen mocht zijn band uit elkaar gaan. De band ging inderdaad uit elkaar en Lars Frederiksen kwam als tweede gitarist/zanger bij Rancid spelen. Dit ging echter niet zonder slag of stoot, omdat Freeman de formatie aanvankelijk op 3 wilde houden.
Na hun tweede studioalbum "Let's Go" werden ze bekender in de punkscene. Na het derde studioalbum "...And Out Come the Wolves" kregen ze ook een redelijke bekendheid buiten de punkscene, met name door de nummers "Ruby Soho" en "Time Bomb".
Tim Armstrong richtte in 1999 samen met Blink-182 drummer Travis Barker en rapper Rob Ashton een tweede band op genaamd The Transplants.
Op 3 november 2006 maakte de band bekend dat drummer Brett Reed, tot de grote verbazing van de fans, de band had verlaten. Zijn vervanger werd Branden Steineckert, afkomstig uit de alternatieve-rockband The Used.
Tegenwoordig geldt Rancid als grootste invloed van een nieuwe generatie bands, waaronder Time Again en Left Alone.
