	Een jeugdherinnering komt tot leven
	Met vers geschoren benen en een hoofd vol goede zin is Erik Dekker dinsdagavond in afwachting van de onbekende dingen die komen gaan.
Andere jaren zat hij rond deze tijd in Baskenland om zich verder te bekwamen in het rondewerk waarvoor hij als wielrenner voorberstemd leek. Nu fietst hij deze week in Spaanse temperaturen door het Vlaamse land. Voor het eerst van zijn leven rijdt Erik Dekker de grote voorjaarsklassiekers en het bevalt hem goed.
Dekkers debuut in Vlaanderen eindigde met champagne omdat kopman Rolf Srensen de Ronde zondag met geheven armen besloot. Het feestvarken zelf was toen al gevlogen, op weg naar het Baskenland om het koersen de volgende dag te hervatten, want de wielen van een professioneel coureur staan in het voorjaar zelden stil.
Erik Dekker bleef achter en kijkt dinsdag, aan de vooravond van Gent-Wevelgem, met gemengde gevoelens terug op zijn Ronde. Tevreden over de prestatie, ontevreden over de klassering. 'Rolf had voor de koers tegen me gezegd: na de Molenberg moet je mee zitten in een ontsnapping. Dat zat ik ook, maar het waren niet de subtoppers zoals iedereen verwachtte, maar dat waren allemaal toppers. Behalve Rolf zat iedereen erbij.'
Toen alle kanshebbers elkaar weer hadden gevonden voorin, zou Dekker zo ver mogelijk met de besten meegaan in de finale. 'En dat lukte ook tot op de Patersberg. Daar werd ik in de beklimming van mijn fiets gereden. Het gebeurde in zo'n gootje langs de weg. Een Italiaan reed tegen mijn achterwiel. Hij viel en ik moest uit de toeclips.
'Dan ben je dus verkocht. Als je acht in het uur rijd, doe je niets meer op zo'n moment. Het was 20 procent omhoog daar. Daar baalde ik zo enorm van. Anders was ik in die groep van achttien man binnengekomen, waarin Leon van Bon ook zat. Echt gruwelijk balen. Dat was pas over op twee kilometer voor het einde toen we hoorden dat Rolf gewonnen had.'
Zonder Srensen was er in Gent-Wevelgem weinig eer te behalen voor Dekker en zijn ploeggenoten. 'Ik zat wel voorin, maar ik miste net de goede ontsnapping.' Een achtervolging om sprinter McEwan weer in kansrijke positie te brengen, strandde toen de collega's van Telekom er de brui aan gaven na een lekke band van Erik Zabel.
Rolf Srensen is morgen wel weer van de partij als de wielerelite voor de laatste maal deze week over de kasseien dendert. Hij is onverwijld uit Spanje teruggekeerd om tussen Parijs en Roubaix zijn in Vlaanderen veroverde wereldbekertrui te verdedigen.
Dekker zakt daardoor in de ploegenhirarchie, maar hij doet dat met plezier, want Srensen is als kopman onomstreden, als persoon graag gezien en als wielrenner voorbeeldig.
'Wat-ie in Vlaanderen deed, dat kon eigenlijk niet. Vijftig kilometer van de meet al vooruit gaan rijden en nooit meer dan dertig seconden hebben, dan ga je normaal gesproken niet meer winnen. En hij deed het toch.
'Het zit bij hem misschien wel meer in zijn hoofd dan in zijn benen. Rolf heeft zo'n vechtlust, ongelooflijk. Hij moet en hij zal en hij moet een klassieker winnen. Waar een wil is, is een weg, zeggen ze wel eens. Ik denk nu ook dat dat zo is.'
Met of zonder de 31-jarige Deen is voor de Raboploeg het verschil tussen dag en nacht. 'Zonder hem is het een goede ploeg, maar zonder kanshebber. Met hem tellen we echt mee. Het is zo'n klasbak, zo'n professional. Hij ligt maar op zijn bed en hij traint maar. Soms overdrijft 'ie wel eens. soms denkt hij dat hij wedstrijden kan winnen als het gewoon echt niet kan. Maar goed, dat is beter dan andersom.'
De over het algemeen vrij jonge en onervaren ploeg is beter geworden van zijn Deense kopman. 'Ik denk dat we zo'n prikkel wel nodig hadden, net dat procentje extra.' Ook Dekker zelf voelt zich er beter bij. 'Vooral in het mentale gedeelte. Als je echt wilt en er voor 120 procent in gaat, dan komt het er een keer uit. Is het nu niet, dan volgende week wel en anders volgende maand. Op een gegeven moment moet het eruit komen. Daar ben ik van overtuigd.'
Dat wordt ook wel tijd ook, vindt Erik Dekker zelf, nu hij in zijn 26ste levensjaar zit en in zijn vijfde seizoen als wielerprofessional. 'Het wordt tijd om te oogsten, ja. Dat had vorig jaar eigenlijk al gemoeten. Buiten de tijdritten was het weinig, vond ik zelf.'
Zonder dat hij daarvoor extra zijn best deed, groeide Erik Dekker vorig seizoen uit tot tijdritspecialist. 'Als het geen klimmen is, rijd ik een heel goede tijdrit.' Hij werd er vorig seizoen, zonder veel tegenstand overigens, Nederlands kampioen in en had op de Olympische Spelen de pech dat de weg nog nat was toen hij door Atlanta koerste. 'Als ik daar droog rijd, rijd ik dicht bij de medailles.'
Begin dit seizoen bleef Dekker een fractie verwijderd van de proloogzege in de Tirreno Adriatico. 'Dan merk je ook dat het zelfvertrouwen groeit. Door de bochten liep het voor 99 procent. Ik zei na afloop: daar gaan ze echt niet vijf seconden onder rijden. Uiteindelijk ging Srensen er drietiende onder, maar voor hetzelfde geld win je daar.'
Mede dankzij de zilveren medaille op de Olympische Spelen van 1992 maakte Erik Dekker in dat zelfde seizoen de overstap naar de profploeg van Jan Raas. De verwachtingen waren hoog gespannen, misschien wel een beetje te hoog. 'Dat kwam door die medaille. Onzin eigenlijk, want er zijn weinig eerstejaars profs die de stenen uit de straat rijden. Maar iedereen begon er steeds over en dan ga je er zelf ook in geloven.
'Ik won niets dat jaar, maar op zich was er dus niks aan de hand en daarna is het ook steeds beter gegaan. Alleen vorig jaar kreeg ik het gevoel dat het de verkeerde kant op ging. En het rare is dat de mensen toen opeens tegen me zeiden: je hebt goed gereden, alleen maar omdat ik in de Tour een paar keer in beeld kwam. Maar ik had zelf wel in de gaten dat het helemaal niet zo goed ging. Dingen waarin ik dacht goed te zijn, gingen niet goed.
'Natuurlijk is het in mooi om in de Tour een paar keer vooraan te rijden. Maar je schiet er weinig mee op. Je moet een etappe winnen, zoals Voskamp die dag deed. Toen wist ik ook dat het zou gebeuren die dag, dat een groep ging lopen, maar ik was gewoon niet goed genoeg die dag.
'Natuurlijk is de Tour een slijtageslag. De bergen zijn hartstikke zwaar, maar als je in de goede groep zit, is dat best te doen. De Tour is vooral een mentale instelling. Dat moet je jezelf aanleren. Eerst is er vandaag en vanavond gaan we pas aan morgen denken. Zo moet het, want na twee dagen ben je al stuk en dan moet je niet gaan denken aan hoe het over twee weken zal gaan.
'De Tour uitrijden, dat lukt me dus wel. Dat heb ik bewezen. Maar ik mag nu wel wat meer ambities hebben. En zoals in de etappe die Voskamp won, kon ik dat gewoon niet waarmaken. Ik had niet de power om naar dat groepje toe te rijden en dat was een paar dagen daarvoor ook al zo geweest. En dan moet de conclusie toch zijn dat je voor het rondewerk minder geschikt bent. Ik herstel niet snel genoeg.'
Na overleg met de ploegleiding werden de consequenties van die conclusie vastgesteld: Erik Dekker zet zijn kaarten dit jaar op de eendaagse wedstrijden in voor- en naseizoen, deelname aan de Ronde van Frankrijk hangt af van de resultaten in de maanden daarvoor. 'Hoe beter het voorjaar, des te groter de kans dat ik geen Tour rijd.'
Het afgelopen halfjaar heeft Dekker keihard getraind om op tijd in vorm te zijn. Veel tijd werd in Spanje doorgebracht en toen de verharde wegen in Nederland onbegaanbaar waren, ging hij het veld in.
'Ik heb een crossverleden, een paar jaar in nationale selecties gezeten, dus dat ligt me wel. Met Parijs-Roubaix en Vlaanderen in mijn achterhoofd had ik ook al mijn mountainbike aan de kant gezet voor een crossfiets.'
Dekkers nieuwe wielerleven begon in Omloop Het Volk, de eerste echte koers boven Parijs. Dat viel niet mee. 'Ik wist echt niet waar ik zat. Ik heb na afloop tegen mijn vrouw gezegd: we gaan hier een paar dagen zitten en ik ga trainen, want ik kom er niet uit zo. Als je traint, kun je het allemaal goed in je opnemen.'
Daarvan had hij zondag al profijt in de Ronde van Vlaanderen. Dekker vond het een 'boeiende ervaring', dat gewring en gewroet over kasseien en venijnige bergjes. 'Mentaal gezien is het een heel intensieve koers. Het is zo gevaarlijk en stresserend allemaal. Wie daar nooit tusen heeft gezeten, heeft er geen idee van.
'Als je bij de Kwaremont niet bij de eerste twintig zit, dan is de Ronde van Vlaanderen gewoon over. Dan win je niet meer. Dus dan maar liever een man tegen de grond en jij voorin. Ik zat twee keer op het goede moment voorin, alleen niet in de finish. Dat moet nu dan maar gebeuren.
'Ik heb ontzettend veel ambitie voor deze wedstrijd. Parijs-Roubaix, dat is toch wat! Ik heb alleen geen idee wat ik van mezelf kan verwachten. Misschien kom ik mezelf wel heel erg tegen en mag ik blij zijn als ik binnenkom. Misschien eindig ik wel bij de eerste vijf en ben ik toch nog ontevreden.'
En ding staat nu al vast: morgen komt een jeugdherinnering tot leven. 'Ik ken Parijs-Roubaix alleen maar van de televisie. Dan ging ik 's morgens even snel twee uur trainen, daarna 's middags met een kop warme chocolademelk voor de televisie en dan maar hopen op slecht weer.'

Foto
	Erik Dekker: 'Er zijn weinig eersejaars profs die de stenen uit de straat rijden."  FOTO MARCEL VAN DEN BERGH

