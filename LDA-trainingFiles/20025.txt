Antifascistische Onderzoeksgroep Kafka.
De Antifascistische Onderzoeksgroep Kafka is een antifascistische en linkse onderzoeksgroep.
Achtergrond.
De onderzoeksgroep is afkomstig uit de kraakbeweging. Ze doet onderzoek naar zowel groepen als personen in Nederland die door haar als extreemrechts worden beschouwd, en de ontwikkelingen die daarmee samenhangen. De resultaten worden gepubliceerd op de website van Kafka en in het kwartaalblad "Alert!" van de linkse actiegroep AFA. Kafka ontvangt geen directe subsidie en bestaat bij de gratie van donaties. Jaap van Beek is één der woordvoerders van Kafka.
Onderzochte organisaties zijn onder andere Nieuw Rechts, de Nederlands Zuid-Afrikaanse Werkgemeenschap, de Moon-sekte, Voorpost, Nederlandse Volks-Unie en de Partij voor de Vrijheid.
De naam 'Kafka' is oorspronkelijk een acroniem voor Kollektief Anti Fascistisch/Kapitalistisch Archief.
Onderzoek naar de PVV.
In februari 2011 kwam de Antifascistische Onderzoeksgroep Kafka in de aanloop naar de Provinciale Statenverkiezingen met een rapport, waarin zij stelde dat diverse PVV-kandidaatsleden en aanhangers van deze partij (die de “Verklaring van ondersteuning van een kandidatenlijst” ondertekenden) banden met extreemrechts hadden. Onder hen waren voormalige Centrumdemocraten en leden of kandidaatleden van de Nederlandse Volks-Unie.
AIVD.
In het jaarverslag 2008 van de AIVD werd onder het kopje 'links-extremisme' bij de behandeling van de Anti Fascistische Aktie ook Kafka genoemd, als informatieleverancier. In 2010 schreef de AIVD in zijn rapport "Afkalvend Front" dat Kafka en AFA ernaar zouden streven "alles wat als rechts wordt beschouwd te weren uit de publieke ruimte". Kafka en AFA zouden dit antidemocratische doel nastreven door middel van ondemocratische middelen, zoals (het aanzetten tot) geweld en intimidatie.
