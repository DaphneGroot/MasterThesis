	Semafoons gaan massaal piepen in Verenigde Staten
	Van onze verslaggever
AMSTERDAM
Zo'n honderdduizend semafoons zijn donderdag uit zichzelf gaan piepen in de VS. Een computerfout lag ten grondslag aan het massale alarmsignaal, dat mensen aan de Westkust uit hun slaap haalde en metroreizigers in New York zich deed afvragen of Road Runner, de piepende haas, aan boord was gekomen.
Het gepiep duurde een half uur en werd veroorzaakt door een enkel fout nummer dat in een computer was ingevoerd, zo verzekerde een medewerkster van het semafoonbedrijf Skytel, dat verantwoordelijke was voor de chaos onder de duizenden klanten.
Ongeveer honderdduizend klanten ontvingen in een half uur tijd tussen de twintig en vijftig boodschappen op hun semafoons. Het betrof allemaal mensen die een abonnement hadden op een nieuwsdienst.
De ontvangers van de boodschappen gingen vervolgens allemaal de nummers bellen die op hun semafoon stonden aangegeven. Die continue verbindingen met de semafoondienst veroorzaakten vervolgens een nog grotere gekte: ze leidden tot een nieuwe golf van nationaal gepiep.
Veel abonnees en bedrijven waren uiteindelijk niet meer bereikbaar.

