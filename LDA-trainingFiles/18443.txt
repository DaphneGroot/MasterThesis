Huis ten Bosch (Japan).
Loeki en vriendjes boven de ingang van het informatiecentrum.
Huis ten Bosch is de naam van een themapark in Japan, waarin een getrouwe replica van een Nederlands stadje met allerlei Nederlandse gebouwen is gemaakt.
Huis ten Bosch is een idee van Yoshikuni Kamichika. In 1979 bezocht hij voor het eerst Europa, waarbij hij ook Nederland bezocht. Tijdens het bezoek aan Nederland raakte hij onder de indruk van de Nederlandse ervaring met het inpolderen van water. Hij was op zoek naar een unieke attractie voor de omgeving van de Omurabaai, een mooi gebied in Japan dat tot dan maar weinig toeristen trok. Denkend aan de eeuwenoude Nederlands-Japanse handelsbetrekkingen, waarbij de Nederlanders op een klein eiland net buiten Nagasaki een dorpje hadden gebouwd, besloot hij in Japan een moderne variant op Dejima te bouwen waarin Nederlandse stadsplanning werd gecombineerd met Japanse technologie.
In 1983 ging het eerste deel van zijn wens in vervulling. Hij liet bij Nagasaki een klein dorpje bouwen, dat hij "Nagasaki Holland Village" noemde.
In oktober 1988 begon de constructie van "Huis ten Bosch". Yoshikuni Kamichika liet meer dan 6 kilometer kanalen graven, en meer dan 400.000 bomen en 300.000 bloemen planten. Ook liet hij replica's van beroemde Nederlandse gebouwen bouwen. Om deze gebouwen zo echt mogelijk te laten lijken, werden de bakstenen uit Nederland geïmporteerd. Een van de gebouwen die nagebouwd zijn is paleis Huis ten Bosch. De replica huisvest een museum voor Japanse en internationale kunstenaars. Omdat koningin Beatrix niet toestond dat het interieur van het originele paleis werd gekopieerd, is de replica verfraaid door een team van schilders onder leiding van Rob Scholte. Voorts is de indeling anders, met het oog op de veiligheid. De locatie wordt regelmatig gebruikt voor huwelijksplechtigheden. Ongeveer elf jaar lang was er een kleine dependance van de Universiteit Leiden in het gebouw gevestigd, waar op uitnodiging van het themapark Nederlandse studenten Japanologie onderwijs kregen. Dit project is vanwege financiële problemen stopgezet.
De tuin van de Japanse replica is gebaseerd op een afgekeurd plan dat eigenlijk voor het origineel bedoeld was. Deze bevat een groot aantal beelden van goden uit de Griekse mythologie.
Op 25 maart 1992 ging Huis ten Bosch open. Het bouwen had 2½ miljard dollar gekost. Veel geld ging zitten in maatregelen om de natuur zo veel mogelijk te ontzien.
De mascotte van Huis ten Bosch is Loeki de Leeuw, het leeuwtje van de STER-reclames. Hij is er te vinden boven de deur van het informatiecentrum (die daar óók VVV wordt genoemd), samen met zijn vriendjes Piep de Muis en Guusje, het kleine eendje.
De Huistenbos (ハウステンボス) is een trein in Japan die rijdt tussen station Hakata in Fukuoka, en station Huistenbos bij het Huis Ten Bosch themapark in Sasebo, Nagasaki.
