	Van den Broek wil grote rol voor drie grote EU-staten
	Van onze verslaggever
AMSTERDAM
De Nederlandse EU-commissaris H. van den Broek vindt dat de kleinere lidstaten van de Europese Unie Frankrijk, Duitsland en het Verenigd Koninkrijk op het terrein van de buitenlandse politiek een grote rol moeten laten spelen. Als dat niet gebeurt, zullen de drie grootste EU-lidstaten hun eigen weg gaan en zich aan de EU onttrekken.
Van den Broek zei dit zaterdag op persoonlijke titel tijdens een congres van de Europese Beweging Nederland in de Beurs van Berlage in Amsterdam. Als voorbeeld van wat hij bedoelde, noemde hij de Contactgroep voor Bosnië, waar Nederland als een van de grootste troepenleveranciers niet in zat. Hoewel Duitsland geen VN-troepen in Bosnië had gestationeerd, maakte het wel deel uit van de Contactgroep.
Van den Broek, in de Europese Commissie belast met buitenlandse betrekkingen, kwam met zijn idee uit onvrede met de voorstellen die op tafel liggen in de Intergouvernementele Conferentie voor de herziening van het Verdrag van Maastricht. Op grond daarvan kunnen alle EU-lidstaten vasthouden aan hun vetorecht op buitenlands terrein. Daardoor is de EU niet in staat een gezamenlijk buitenlands beleid te voeren.
'De huidige voorstellen zijn voldoende om de impasse van de afgelopen jaren te overbruggen', zei Van den Broek, verwijzend naar de oorlog in voormalig Joegoslavië. Door interne verdeeldheid van de Europese Unie kon geen vuist worden gemaakt en moesten de Verenigde Staten ten slotte te hulp schieten.

