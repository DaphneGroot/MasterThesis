	Fraude ontdekt bij een op de twaalf marktkooplieden
	Van onze verslaggeefster
Sentina van der Meer

ROTTERDAM
Een op de twaalf Rotterdamse marktkooplieden en hun medewerkers frauderen. Uit een onderzoek van het Regionaal Interdisciplinair Fraudeteam (RIF) blijkt dat 8 procent van de kooplieden op de veertien Rotterdamse weekmarkten zijn verdiensten niet opgeeft aan de sociale dienst, de bedrijfsverzekeringen en de belastingdienst.

Het RIF denkt dat het onderzoek representatief is voor veel markten in Nederland. 'Rotterdam heeft zowel kleine markten met een dorps karakter als grote markten met een gemêleerde samenstelling van diverse bevolkingsgroepen', aldus het rapport van het fraudeteam.
W. van Leeuwaarden, marktmeester in Rotterdam-West, is bang dat het onderzoek marktkooplieden een slechte naam zal bezorgen. 'Iedereen denkt dat het vrije jongens zijn. Dat is niet zo. Als iemand hier een partij kleding onder de inkoopsprijs verkoopt, vragen collega's: waar heb je dat vandaan en voor hoeveel? De kooplui controleren elkaar, want fraude betekent oneerlijke concurrentie.'
Het fraudeteam heeft de gegevens nagetrokken van 2874 personen; 1600 kooplieden en 1274 medewerkers. Van de 1600 vergunninghouders stonden er 110 niet bij de belastingdienst geregistreerd als ondernemer. In 24 gevallen heeft de dienst een naheffing opgelegd, voor in totaal 800 duizend gulden.
Na een vergelijking tussen de bestanden van onder meer de sociale dienst, bedrijfsvereniging Cadans en het GAK bleek dat 21 marktkooplieden tezamen 110 duizend gulden onrechtmatig aan uitkeringen hebben ontvangen.
Van de 1274 medewerkers bleken er 189 een uitkering te ontvangen. Steekproeven hebben aangetoond dat een aanzienlijk deel van hen de inkomsten niet opgaf aan de belasting en aan de uitkerende instanties.
Het RIF heeft veel moeite moeten doen om de fraude in kaart te brengen. De persoonsbestanden van de gemeentelijke marktdiensten, de Belastingdienst en de uitkerende instellingen mogen vanwege privacy-redenen niet zomaar worden gekoppeld. Volgens het fraudeteam moet er zo snel mogelijk een landelijk registratiepunt komen.
De voorzitter van het RIF, de Rotterdamse wethouder H. Simons, pleit naast de landelijke registratie voor een pas met daarop een gescande foto, het vergunningnummer, het sofinummer en het btw-nummer. Zo kunnen de inspectiediensten de kooplieden op de markt controleren.
In tegenstelling tot Amsterdam en Utrecht zijn in Rotterdam geen marktmeesters van fraude verdacht. Toch pleit het RIF ervoor de marktmeesters, die over de verdeling van de lege kramen onder de kooplieden gaan, per half jaar te laten rouleren over de markten. 'We kunnen beter vermijden dat er langdurige intense verhoudingen ontstaan met kooplieden', zegt Simons.
Van Leeuwaarden is sinds jaar en dag marktmeester. Hij maakt een rondje over de markt op het Visserijplein, die 175 kramen omvat. Hij vraagt de kooplieden naar hun stamkaart, waar nu alleen hun adres, hun vergunningnummer en hun registratienummer bij de Kamer van Koophandel op staat. Een aantal heeft de pas niet bij zich. De marktmeester kent ze goed en zegt enkel: 'Volgende keer wel bij je hebben, hè.'
Ook R. Broer, voorzitter van de afdeling Rotterdam van Centrale Vereniging voor de Ambulante Handel (CVAH), heeft zijn pas niet bij zich. Hij staat met snoep op de markt. Volgens hem is het onzin om de marktmeester om het half jaar te laten rouleren. 'Is hij net ingewerkt. Weten de kooplieden en de marktmeester net wat ze aan elkaar hebben, moet hij weer weg.'

