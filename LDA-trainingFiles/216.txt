	Ook De Unie denkt aan lager salaris oudere werknemers
	Van onze verslaggever
AMSTERDAM
Na de CNV Industrie- en Voedingsbond wil ook de vakbond De Unie het verlagen van het salaris van oudere werknemers (demotie) bespreekbaar maken. De Unie heeft deze ideeën al eerder geopperd, maar heeft ze nu vastgelegd in de discussienota Bewust ouderenbeleid en pensioen in de 21ste eeuw.
Voorwaarde voor demotie, het tegenovergestelde van promotie, is dat beide partijen ermee moeten instemmen, zo vindt De Unie. Ook moet de demotie passen in een langetermijnbeleid van arbeidsvoorwaarden, waarvoor de werkgever verantwoordelijk is.
'Werken is in veel gevallen topsport. Op een gegeven moment ben je over je hoogtepunt heen. Dat moet je je realiseren en dan moet je een stapje terug durven doen. Bedrijven kunnen echter niet voor alle oudere werknemers een mentorachtige baan in de luwte creëren, zeker niet met behoud van het oude inkomen', aldus de nota.
De FNV vindt demotie onbespreekbaar. De CNV Industrie- en Voedingsbond wil net als De Unie de financiële teruggang alleen toestaan als sluitstuk van een breed ouderenbeleid.
De Unie verwacht niet dat demotie snel in Nederland kan worden ingevoerd. 'Gelet op het gebrek aan aandacht in het verleden voor permanente scholing van in het bijzonder de oudere werknemer is een financiële achteruitgang op korte termijn niet reëel', staat in de nota.
In een toelichting zegt Unie-voorzitter C. Michielse dat demotie niet alleen slaat op oudere werknemers. Op elk moment in hun loopbaan moeten werknemers volgens De Unie een stapje terug kunnen doen. 'Jongere werknemers hebben vaak behoefte om meer tijd te besteden aan zorgtaken of scholing. Demotie betekent dan eerder een stap voorwaarts dan een teruggang.'
Werknemers die aan het eind van hun carrière kiezen voor demotie, gaan er bij de meeste huidige pensioenregelingen op achteruit. In de regel krijgen ze immers een percentage van het laatstverdiende loon, doorgaans het hoogste in zijn loopbaan.
Daarom pleit De Unie voor een pensioen dat is gebaseerd op het gemiddelde loon dat iemand in zijn leven heeft verdiend (middenloonpensioen).
Dat pensioen past volgens De Unie ook beter bij jongere werknemers die steeds vaker van baan wisselen. Bij hen bestaat behoefte aan meer keuze als het gaat om de regeling van hun pensioen.

