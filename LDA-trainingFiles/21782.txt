Technohead.
Technohead was een Britse happyhardcore-groep, die in 1995 een grote hit scoorde met "I wanna be a hippy", dat in Nederland, BelgiÃ« en Duitsland een nummer 1-hit werd. De groep bestond uit Lee Newman en Michael Wells. De groep was in een eerder stadium actief als Greater Than One.
Geschiedenis.
Technohead bestond uit het echtpaar Lee Newman en Michael Wells. Ze hadden elkaar leren kennen tijdens hun studie en trouwden. In de tweede helft van de jaren tachtig vormden ze het electroduo Greater Than One, waarmee ze enkele albums uitbrachten. Als Tricky Disco maakten ze daarna de plaat "Tricky Disco" (1990), dat een van de eerste hits werd van het label Warp Records. Meer housegericht werk brachten ze uit als GTO. Onder diverse andere namen brachten ze dancemuziek uit op verschillende labels.
In het begin van de jaren 90 verhuisden ze naar Amsterdam om actief te worden in de happyhardcore-scene, die op dat moment in de stad in opkomst was. In 1995 scoorden ze een grote hit met "I wanna be a hippy" in de remix van de Nederlandse producers Flamman & Abraxas. Naar aanleiding van het grote succes besloten Flamman & Abraxas de Party Animals op te richten: de eerste leden van de groep speelden in de videoclip van "I wanna be a hippy". Eveneens in 1995 verscheen het album "Headsex".
Enkele weken na het succes van "I wanna be a hippy" overleed Lee Newman aan kanker. Daarna produceerde Wells alleen nog enkele nieuwe singles. De single "Happy Birthday" haalde nog de hitparades. Hierna ging Michael Wells verder onder de naam Signs of Chaos en diverse andere pseudoniemen.
