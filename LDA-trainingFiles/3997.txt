	Een vakantie die nooit ophoud
	@@0IER@@0 IT ZIJN FOTO'S spreekt een eindeloze weemoed. Ze zingen het lied van de zomer, de zon, de zee, het strand, de wind en het water; van een vakantie die nooit ophoudt, een leven als een feest. Net als de elementen is dat leven niet veranderd, daar zit die weemoed niet in. Mensen aan zee vermaken zich nog steeds, zoals hij al signaleerde, met een zonnebad, wat spelevaren, spartelen in de branding op een opblaasbeest of loom luieren in de schaduw; met 's ochtends een partijtje tennis als het nog koel is en in de namiddag een aperitief in de schaduw van een palmboom.
'Ze loopt de hele dag halfnaakt door de warme lucht', schrijft hij in z'n dagboek over zijn geliefde. 'Haar door de zoute zee gewassen haar wordt lichter en lichter en haar huid steeds donkerder. Ze begint steeds meer op een foto-negatief te lijken.' Een zomer aan zee is onveranderlijk. Alleen zijn de zomers van Jacques-Henri Lartigue er niet meer en ze zullen ook nooit weer komen. Alle zomers die erop volgden, zijn een imitatie van de zijne. Iedere badgast reikt ernaar, maar zal het nooit meer beleven.
Jacques-Henri Lartigue fotografeerde het paradijs van voor de Gesels Gods. Hij was erbij, in het begin van de eeuw, toen de Cote d'Azur als badplaats werd geboren. Het lied van de zomer komt nu uit een walkman of gettoblaster; het lied dat hij hoorde, klonk nog uit een koffergrammofoon. Hij fotografeerde de Cote d'Azur als kind aan het begin van de eeuw, de kuststrook was toen het exclusieve zomerparadijs van de Belle Epoque. En hij deed dat later, als volwassen man die middenin dat mondaine leven stond, nog eens in een ander, even zorgeloos en swingend tijdperk, de Gay Twenties.
Zijn kust en zijn zomers waren voorbehouden aan een elite, die er uit Parijs in open Bugatti's naartoe trok - de koffers vastgebonden op een rek achterop -, het personeel, de kinderen en de grote zomerbagage vooruitgestuurd met de trein. Lartigue kwam uit een zeer welgestelde familie (zijn vader stond achtste op de lijst van meestvermogenden in Frankrijk). Hij was schilder van professie, maar geen groot kunstenaar, zijn schilderijen hebben zijn faam als fotograaf nooit ge출venaard. Van zijn kunstenaarschap is nu nog vrijwel alleen bekend dat hij, op voorspraak van Picasso en Kees van Dongen, decoraties maakte voor de grand gala's in de casino's van Monte Carlo en Nice.
Hij was als fotograaf een amateur passionn축, maar met zijn foto's deed hij niets. Hij plakte ze in albums en borg ze op. Hij begon als kind al te fotograferen, portretteerde zijn ouders en broer, de dienstmeisjes en zijn speelgoed - in die eerste jaren vanuit een aandoenlijk kinderperspectief. De familie had een passie voor autoraces en de eerste pogingen met immense vliegers en zeildoeken tweedekkertjes het luchtruim te kiezen. Hij legde alles vast wat hij om zich heen zag gebeuren. Een paar van zijn foto's van races en luchtacrobatiek zijn wereldberoemd geworden. Zijn werk is laat en bij toeval ontdekt.
Lartigue trok, van jongsaf aan, elke zomer met die stroom open Bugatti's en Rolls-Royces mee naar de kust; eerst naar Normandi출 en Biarritz en later naar zijn grote ontdekking, de Cote d'Azur. Hij hield van het zuidelijk licht en de zee, op het strand en de kleine weggetjes langs de kust, met hun geur van eucalyptus, roosmarijn, tijm en lavendel.
Zijn zonnige jeugd bepaalde zijn leven. 'Ik ben gelukkig geboren, dat helpt toch?', zei hij later. Hij legde, als de flaneur van een tijdperk, die zorgeloze zomers in detail vast, met het zonnebad op het strand, de yachtclub, het spelevaren met kano's en zeilboten, het waterskie출n - dat toen nog aquaplane heette, zoals een speedboat nog een canot automobile was. In zijn impressies van de Grand Prix van Monte Carlo gaan de coureurs nog in werkmans overall, pet achterstevoren op het hoofd, motorbril op; en bestond de afscheiding nog uit zandzakken.
In de koele kelders van het museum Hotel de Sully in Parijs herleeft zijn zorgeloze kust, het zomerverblijf van le monde chic en le monde snob uit Parijs en Londen. Een paar jaar voor zijn dood liet hij zijn collectie na aan de Franse staat. In de catacomben van het vroegere stadspaleis zijn honderden van zijn zwartwit-foto's te zien, experimenten in kleur en dia's, zijn foto-albums, panorama-en stereofoto's, dit alles toegelicht met fragmenten uit zijn dagboek.
Zijn foto's zijn ook een chronique intime van zijn eigen leven. Die weemoed komt daar uit voort. Ze spreken van een tijd die voorgoed voorbij is, eerst de Belle Epoque en later die vrolijke jaren twintig. 'Nu hebben we de toeristen', schreef hij later in zijn dagboek, 'een leger sprinkhanen.' Het was voorbij, voorgoed. 'Elk jaar ontvangt de kust nu meer mensen, meer kinderen, meer honden, en met hen kwamen het geld, de vulgariteit, de echtelijke ruzies. Verdwenen zijn mijn stranden en mijn vissersdorpjes, de hobbelige wegen.'
Het is vooral het element van zijn eigen leven, dat zijn foto's zo bijzonder maakt. Hij moet eeuwig verliefd zijn geweest - en niet alleen op de zon, de zee, de wind en het water. Hij was drie keer getrouwd en vulde de tussenperioden met vrijgevochten vriendinnen. Hij was, als schilder, misschien verliefd op het mediterrane zomerlicht, hij was vooral verliefd op de sirenes die zijn leven bevolkten, op alles wat mooi en vrouw was, elegant en bevallig.
Hij liet ze als fotomodellen in alle denkbare rollen poseren. Hij genoot, en zij genoten, zie je, ten volle, van hun rol, jong en mooi - loom luierend op het strand bij een koffergrammofoon, de bovenste bandjes van het badpak losgeknoopt; hangend in een vensterbank in een cocktailjurkje, met bloedrode nagels en een als pruilend hartje geschilderde mond; in een wijde witte sailors broek flanerend op de boulevard, een sigaretje ondeugend getuit in de mond.
Er is geen fotograaf, zelfs Helmuth Newton niet (overigens een groot bewonderaar van Lartigue), die in zwart wit zo'n zomer kon fotograferen: een paar druppels water op een bronzen rug. De portretten van Lartigue's vrouwen kreunen van de liefde. Hij fotografeerde ze het liefst, en dat is het bijzondere, terwijl ze languissant wachten tot hij zijn camera zou neerleggen voor hun heure de l'amour.
'Hij mag', zegt zijn biografe in de catalogus van Lartigue's Cote d'Azur, 'een zondagfotograaf zijn, maar hij heeft wel van alle dagen zondagen gemaakt.'
La Cote d'Azur de Jacques-Henri Lartigue. Museum Hotel de Sully, 62 Rue Saint-Antoine, Parijs, t/m 14 september, di-zo 10.00-18.30 uur. Gelijknamig boek: uitgeverij Flammarion, Ff 200,-.

Foto
	Lartigue bij het ontbijt, Monte Carlo, 1921 Het hondje 'Noisette', Cannes, 1940 Chou Valton, bij Antibes, 1932 Danielle Darrieux, Eden Roc, 1941 Mary Belewsky, Antibes, 1941

