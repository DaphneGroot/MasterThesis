	JOHN KAMÉ, PEPPI (1924) Amateurbokser verwierf bekendheid in clownsduo
	In de Thaise badplaats Pattaya is donderdagavond de Nederlandse acteur JOHN KAMÉ overleden aan een hartinfarct. Kamé, wiens werkelijke naam John van Essen was, werd als Peppi bekend in het komische televisieduo met Kokki. Hij is 72 jaar geworden.
John Kamé kwakkelde al geruime tijd met zijn gezondheid. Vorig jaar nog kreeg hij een lichte beroerte. Met zijn vrouw Tilly bracht de acteur de afgelopen jaren de wintermaanden goeddeels door in Azië. Hij kreeg een hartaanval toen hij op het balkon van zijn hotel een sigaret rookte, zo deelde zijn dochter maandag mee.
Het stoffelijk overschot van Kamé komt donderdag of vrijdag aan op Schiphol. De crematie zal hoogstwaarschijnlijk plaatsvinden in Amsterdam-Osdorp.
Op 17 november 1991 vierde John Kamé zijn gouden jubileum als artiest. Dat gebeurde met een familiematinee in Carré in Amsterdam. Dat was niet toevallig. Kamé bokste in dat theater ooit zijn laatste amateurwedstrijd tegen de legendarische Wim Snoek. Daarna begon Kamé in Carré zijn loopbaan als variété-artiest. Zo was hij te zien in de Redley's IJsrevue, maar ook in de theatervoorstellingen van Tom Manders, beter bekend als Doris. Behalve als variété-artiest trad de Amsterdamse acteur op als circusclown in vrijwel alle grote gezelschappen.
Nadien begon hij met partner Herman Kortekaas het duo De Twee Kamees. De lange en lenig Kortekaas gaf Kokki gestalte, terwijl de zwaarlijvige Kamé als Peppi landelijke bekendheid verwierf. Jarenlang waren Kamé en Kortekaas op de televisie te zien als Peppi & Kokki.
Begin jaren tachtig kwam een eind aan de succesvolle samenwerking. De breuk tussen beide grappenmakers werd niet meer gelijmd. Als Peppi ging John Kamé alleen verder, soms terzijde gestaan door wisselende tegenspelers die de rol van Kokki vertolkten. Tegen een van die huidige tegenspelers, de Friese acteur Otto Veenstra (60), verklaarde hij onlangs dat hij in 1997 afscheid wilde nemen van het artiestenbestaan. 'Toen hij begin december in Heerenveen afscheid nam voordat hij naar Thailand vertrok, zei hij op 1 april terug te zullen komen. Zo heeft hij alsnog met een grap vaarwel gezegd', aldus Veenstra.

Foto
	John Kamé FOTO ANP

