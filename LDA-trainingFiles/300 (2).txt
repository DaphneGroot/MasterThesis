Eupen.
Eupen (Frans, verouderd: "Néau") is een stad en faciliteitengemeente in Oost-België, in het oosten van de provincie Luik (arrondissement Verviers), nabij de Duitse grens. De stad telt ruim 19.000 inwoners. Het is een Duitstalige stad en is de hoofdstad van de Duitstalige Gemeenschap. Op oude Franstalige militaire kaarten werd de plaats ook wel "Néau" genoemd.
Eupen bestaat uit een boven- en een benedenstad. De benedenstad ligt aan de Vesder. Het station Eupen ligt in de bovenstad en is het eindpunt van een intercityverbinding met Oostende, via onder meer Brussel.
Geschiedenis.
Tot de opheffing van het Hertogdom Limburg hoorde Eupen tot de Limburgse hoogbank Baelen. Net als de rest van het hertogdom werd Eupen bij de annexatie van de Zuidelijke Nederlanden door de Franse Republiek in 1795 opgenomen in het toen gevormde departement Ourthe. In 1815 werd Eupen tijdens het Weens Congres aan het Koninkrijk Pruisen toegevoegd. Na de Eerste Wereldoorlog kwam Eupen in 1919 door het Verdrag van Versailles aan België, tot 1925 nog als General-Gouvernement Eupen-Malmedy. Aan het begin van de Tweede Wereldoorlog, op 18 mei 1940, werd het gebied opnieuw bij Duitsland ingelijfd. In september 1944 werd het gebied door het Amerikaanse leger bevrijd en werd Eupen opnieuw Belgisch. In 1970 werd de Duitstalige Gemeenschap gevestigd waardoor de autonomie van het gebied toenam.
In 1977 werd Kettenis bij Eupen gevoegd. In 2005 fuseerden twee pedagogische instituten en een verpleegstersschool tot de Autonome Hochschule in der deutschsprachigen Gemeinschaft, de enige openbare Duitstalige hogeschool in België. De hogeschool biedt bacheloropleidingen tot kleuteronderwijzer, onderwijzer, verpleegkundige, boekhouder, makelaar in assurantiën en bankbediende.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Taal.
90% van de bevolking spreekt Duits, de resterende 10% spreekt Frans en andere talen. Het oorspronkelijke dialect van Eupen is het platdiets, dat een Limburgs dialect is.
De meerderheid van de bevolking is tweetalig (Duits-Frans) of drietalig (Duits-Frans-Engels of andere talen).
Eupen is net zoals alle gemeenten behorend tot de Duitstalige Gemeenschap een faciliteitengemeente waarbij voorzieningen moeten gegeven worden aan de Franstalige minderheid.
Bestuur 2012-2018.
Het bestuur van Eupen bestaat uit een coalitie van PFF, Ecolo en SPplus!.
Natuur.
Een deel van het grote bos Hertogenwoud valt in het zuidelijk en oostelijk deel van deze gemeente.
Sport.
KAS Eupen promoveerde in het seizoen 2009/10 voor de eerste keer in de clubgeschiedenis naar de Eerste klasse van het Belgisch voetbal. De club speelt zijn thuiswedstrijden in het Kehrwegstadion. Het was de eerste maal dat een Duitstalige club in de hoogste nationale afdeling speelde. Het verblijf in eerste klasse duurde echter maar één seizoen. KAS Eupen zal in het seizoen 2016-2017 ook te zien zijn in de hoogste divisie nadat kampioen WS Brussels geen licentie kreeg om uit te komen in de Jupiler Pro League.
Zustersteden.
Eupen is onder meer verbroederd met de Oost-Vlaamse gemeente Temse.
