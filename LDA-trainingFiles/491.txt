	Cito-toets wordt van groot belang voor scholen zelf
	Voor wie maakt de leerling de Cito-toets? Voor zichzelf, of voor het succes van zijn school? Ieder kind is ongetwijfeld maar in één ding geïnteresseerd: heb ik de test goed gemaakt. Maar menig schooldirecteur wil iets heel anders weten: scoort mijn school wel hoog genoeg. Want het rapportcijfer van de school bepaalt het succes van de school.
Ieder jaar in februari zwoegen de leerlingen uit groep acht in het basisonderwijs drie dagen op 240 meerkeuzevragen. De uitkomsten geven aan hoe goed de individuele leerling is. Die krijgt een score waaruit blijkt of hij tot de besten, de middenmoot of de slechtsten van het land behoort. De score heeft ook een relatie tot de keuze voor het type voortgezet onderwijs. Wie de toets goed maakt, kan kiezen van gymnasium tot mavo. Wie de toets verprutst, kan het gymnasium wel vergeten.
In de praktijk werkt het niet zo. De resultaten van de toets spelen een ondergeschikte rol. Het advies van de leerkracht is belangrijker. E. de Kat, onderzoeker bij het SCO-Kohnstamm instituut in Amsterdam, heeft onderzoek gedaan naar de schoolkeuze van leerlingen. Hij doet het resultaat van de Cito-toets af als 'mosterd na de maaltijd'. 'Als de resultaten van de Cito-toets bekend gemaakt worden, staat allang vast naar welk schooltype de leerling gaat. De school is meestal zelfs al gekozen. Die Cito-toets werkt meer als een soort ondersteuning en bevestiging achteraf.'
Zo heeft de school de Cito-toets ook altijd behandeld: als een interessante meting die niet zo erg belangrijk is. Als een goede leerling slecht scoort, meldt de leerkracht aan de ouders dat er sprake was van 'een slechte dag'.
Ook Cito-toetsenmaker H. Uiterwijk vindt de Cito-resultaten niet zaligmakend. 'Scholen voor voortgezet onderwijs hechten veel belang aan het advies van de leerkacht van de basisschool, de uitslag van de Cito-toets is een hulpmiddel.'
Maar dat hulpmiddel krijgt de laatste tijd een heel andere status. De gemiddelde resulaten van alle leerlingen van één school worden ook vertaald in een rapportcijfer voor die school. Het is lastig om vast te stellen of een school goed is. Een manier is om te kijken welke school het hoogst scoort bij de Cito-test, of het meeste aantal leerlingen op het gymnasium aflevert. De elitescholen in Wassenaar, Zeist, Amsterdam-Zuid en Rotterdam Kralingen halen dan de beste resultaten.
Veel deskundigen vinden dat een oneerlijke manier van meten. De leerlingen van die elitescholen hebben meestal hoogopgeleide ouders en die zijn misschien nog wel belangrijker voor het schoolsucces dan de kwaliteit van de leerkracht. Daarom worden vaak scholen met een gelijksoortige populatie met elkaar vergeleken: zwarte met zwarte scholen, en elitescholen met elitescholen. Dan blijken er hele goede zwarte scholen te bestaan, en hele slechte elite-kweekvijvers.
Het Cito levert elke school drie soorten uitslagen: één over elke individuele leerling, één over de resultaten van de school ten opzichte van alle scholen die meedoen, en één vergelijking van alle scholen met leerlingen met een vergelijkbare sociaal-economische achtergrond. Dat zijn de resultaten die in de politiek een rol spelen. Scholen die binnen hun eigen soort slecht scoren, worden op het matje geroepen. Onderzoeker De Kat heeft niet onderzocht of scholen goed willen presteren, maar het lijkt hem niet onwaarschijnlijk. 'De concurrentie wordt immers steeds sterker.'
Schooldirecties die een goed rapportcijfer willen, moeten zorgen dat de individuele leerlingen goed presteren. Daarom is het handig de individuele leerlingen goed voor te bereiden. Die trend heeft uitgeverij Wolters-Noordhoff feilloos aangevoeld. Dit schooljaar kregen alle scholen een foldertje voor het nieuwe oefenboek Tiptoets. 'De Cito-eindtoets is een belangrijk toetsinstrument voor het bepalen van het individuele prestatieniveau van de leerling. Aan de hand van de collectieve score wordt bovendien beoordeeld hoe de school het heeft gedaan. Vanzelfsprekend bereidt u uw leerlingen daarom goed voor op de toets.'
Vanzelfsprekend maakte de uitgeverij daarom 3 boekjes met vragen en tips, en drie boekjes met de juiste antwoorden. En vanzelfsprekend bestellen heel veel scholen de boekjes, die zo'n vier gulden per stuk kosten. Het Cito vindt dat helemaal niet zo vanzelfsprekend. De toetsengigant is razend op de uitgeverij. Onder andere omdat Wolters-Noordhoff de opgaven niet zelf maakt, maar een deel gewoon overnam uit oude Cito-testen.
Het Cito meldde alle basisscholen dat het gebruik van de Tiptoets ongewenst is omdat het resultaat van de Cito-toets daarmee schromelijk wordt overdreven. De toetsenmakers vrezen dat te veel nadruk op een goede score de spanning voor de leerlingen zo opvoert dat zij alleen maar slechter gaan presteren.
Schooldirecteur J. van Wijngaarden van de basisschool Kors Breijer heeft zich met een aantal collega's verenigd om de 'scorekolder' tegen te gaan. 'Straks word ik na acht jaar werken met een groep kinderen afgerekend op het collectieve resultaat van een puur op cognitieve vaardigheden gericht toetsje. Dat mag toch niet gebeuren.'
Xandra van Gelder

Foto
	Een meisje leest de vragen van de Cito-toets. FOTO MARCEL VAN DEN BERGH

