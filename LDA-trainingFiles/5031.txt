	Drentse basketballers duiken naar Elite B
	Van onze basketbalmedewerker
ROTTERDAM
In de basketbalcompetitie is gisteravond definitief duidelijkheid gekomen over de samenstelling van de Elite A, de beste zes ploegen van de eredivisie, en de Elite B. Grote afwezige in de Elite A is Drenthe.
De ploeg uit Assen imponeerde aan het begin van de competitie nog door lang de ranglijst aan te voeren, maar duikelde gisteravond definitief naar de Elite B door een monsternederlaag, 82-130, tegen de Amsterdam Astronauts.
Voor de Elite A plaatsten zich eerder al duidelijk en overtuigend EBBC/Den Bosch, de Amsterdam Astronauts en Donar. Gisteravond completeerden Den Helder (na een 84-107 overwinning in en tegen Zwolle), Rotterdam Basketbal (na moeizame winst, 80-66, op Akrides) en BS Weert de na-competitie van zes ploegen.

