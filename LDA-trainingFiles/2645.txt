	De portefeuille van: Rick de Leeuw
	'In 1991 hebben we ontzettend veel geld weggegooid. De Trckener Kecks, waarvan ik de zanger ben, waren Nederlands populairste live-band en de platenverkoop liep als een trein. Maar toen we een nummer moesten playbacken in een tv-show dachten we: dit gaat te ver, dit w¡llen we helemaal niet. Onze platenmaatschappij zette ons meteen aan de dijk en de band kon eigenlijk weer opnieuw beginnen. Het is onze beste beslissing ooit geweest. De poen was en is veel minder belangrijk.
'Na het atheneum ging ik aan de slag bij NS, als remblokkenmonteur. Ik vond het wel iets romantisch hebben, de anonimiteit van het proletariaat. Het verdiende ook best aardig: 350 gulden netto per week. Voor een negentienjarige toen heel wat. Maar ja, ik wilde wel dat er boeken over me geschreven zouden worden. Bij NS zag ik dat niet direct gebeuren. Ik kapte er dus al snel mee.
'In 1977 had ik The Jam zien optreden in Paradiso. Ik dacht: dit is het. Profvoetballer worden, tot dan mijn droom, was opeens iets voor mietjes. Drie jaar later richtte ik met wat vrienden de Trckener Kecks op.
'De band ging steeds beter lopen en had na een paar jaar een jaaromzet van enkele tonnen, maar wij zagen de eerste tijd geen cent. We investeerden alles in apparatuur en personeel. Op 26 september 1988 bleef er eindelijk wat over: 125 gulden per man. Die datum staat in mijn kop gegrift. Ik heb een vrij bizar geheugen voor hoogtepunten.
'Tot 1988, toen ik professioneel muzikant werd, verdiende ik mijn geld via uitzendbureaus. Ik had misschien een uitkering kunnen nemen, maar zo ben ik niet. Die is bedoeld voor mensen die echt in de problemen zitten. Je handje ophouden vind ik smakeloos, net als het tillen van de belastingdienst. Ik ken collega's die daar anders over denken, ja.
'Per jaar treden we tachtig tot honderd keer op. Iedereen, van bandlid tot roadie, krijgt tegenwoordig 175 gulden per avond netto. Oktober is mijn ''vette'' maand. Dan komt het geld van Buma-Stemra binnen. Het bedrag varieert van tien- tot twintigduizend gulden. Daarmee vul ik tekorten aan die zijn ontstaan in maanden dat we niet optreden. De royalties van onze cd's zijn er ook nog, en ik produceer wel eens een plaat van een ander. In totaal verdien ik vijftienhonderd  tweeduizend gulden per maand, oktober buiten beschouwing gelaten.
'Coverbandjes vangen meestal veel meer, maar daar moeten we niks van hebben. Drie maanden geleden? Eh, toen hebben we acht cover-concerten gedaan, dat klopt. Maar organisator Marlboro bood liefst vijftig mille. Soms moet je flexibel omgaan met je principes.
'Ik wil dit werk doen tot ik erbij neerval. Pensioenrechten? Ik geef elke maand honderd gulden aan mijn vrouw. Die doet er wat nuttigs mee, hoop ik. Ik heb geen talent voor zulke dingen. Met beleggen idem dito. Iedereen stormt naar de beurs h? Nou ja, mijn kick is het niet. Het geld dat ik er niet mee verdien, heb ik er graag voor over om die wereld buiten de deur te houden.'
Boudewijn Geels

