	Japanse beurs keldert naar nieuw dieptepunt
	Van onze redactie economie
AMSTERDAM
Het nieuwe jaar heeft Japanse beleggers tot dusver uitsluitend ellende opgeleverd. Vrijdag gingen de koersen in Tokyo voor de vierde achtereenvolgende dag hard onderuit. De Nikkei-index van 225 fondsen kelderde met 770,22 punten tot 17.303,55. De daling bedraagt maar liefst 4,25 procent en is de grootste in ruim twee jaar.
De beursindex belandde op het laagste niveau sinds augustus 1995. Wie Japanse aandelen heeft, heeft zijn bezit deze week met 10,6 procent in waarde zien dalen. Zorg over de economie van Japan, over de bankensector en over hogere belastingen heeft de aandelenkoersen deze week enorme klappen bezorgd.
Nieuwe werkloosheidscijfers, die duiden op een versnelling van de economische groei in de VS, hebben een schokgolf veroorzaakt op de financiÃ«le markten in Europa. Meteen na de bekendmaking in Washington om half drie 's middags Europese tijd dat de werkgelegenheid in het Amerikaanse bedrijfsleven in december is toegenomen met 262 duizend banen, stortten de koersen in Europa in elkaar.
Op de Amsterdamse beurs zakte de AEX-index, de toonaangevende graadmeter, 10 punten tot 640 punten. Beleggers liepen daarmee vooruit op de verwachte daling van de koersen op Wall Street. Die leek zich om half vier ook daadwerkelijk voor te doen. De Dow Jones index zakte binnen een kwartier met 60 punten. Maar daarmee was de bodem meteen bereikt en trad een spectaculair herstel in. In Amsterdam bleef het verlies bij het slot een uur later uiteindelijk beperkt tot minder dan vier punten. De Dow Jones sloot uiteindelijk zelfs 78,12 punten hoger op een nieuw recordstand van 6703,79 punten.

