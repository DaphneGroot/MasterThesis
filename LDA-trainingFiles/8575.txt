Luxemburg (stad).
Het stadhuis van Luxemburg met op de achtergrond de kathedraal
Luxemburg (Frans: "Luxembourg", Luxemburgs: "Lëtzebuerg") is de hoofdstad van het Groothertogdom Luxemburg, het ligt in het kanton Luxemburg. Op 25 oktober 2012 verwelkomde de stad haar 100.000ste inwoner. De rivieren Alzette en Pétrusse stromen door de stad. De naam Luxemburg is afkomstig van "Lucilinburhuc", dat kleine burcht betekent.
De stad is een van de rijkste steden van Europa. Het is een belangrijke stad voor de internationale financiële sector. Tegelijkertijd is de stad samen met Brussel, Frankfurt am Main en Straatsburg een van de belangrijkste vestigingsplaatsen van Europese instituties; onder andere het Europese Hof van Justitie is er gevestigd.
Geschiedenis.
In 963 bouwde graaf Siegfried op de Bock-rots een kasteel met een eenvoudige verdedigingsmuur. Hieruit is de stad Luxemburg ontstaan. In de loop der eeuwen werden er aan de westzijde nog twee verdedigingsgordels aangelegd. Verschillende ingenieurs, onder wie Vauban, bouwden de stad uit tot één van de sterkste vestingen van Europa. Hierdoor kreeg Luxemburg de bijnaam "Gibraltar van het Noorden".
Tijdens het congres van Londen in 1867 werd Luxemburg neutraal verklaard en moesten de vestingwerken ontmanteld worden. Slechts 10% van de vesting is hierdoor bewaard gebleven, waaronder de kazematten die tijdens de Tweede Wereldoorlog als schuilplaats dienden.
De oude binnenstad en enkele overgebleven vestingwerken werden in 1994 op de Werelderfgoedlijst geplaatst.
In 1995 en in 2007 was Luxemburg de Culturele hoofdstad van Europa, een status die het in 2007 deelde met het Roemeense Sibiu.
Plaatsen in de gemeente.
Het gehele gebied van de stad Luxemburg is onderverdeeld in 24 kwartieren of stadsdelen. Deze vallen over het algemeen samen met de belangrijke buurten en voorsteden van de stad Luxemburg, hoewel er een aantal (historische) districten zijn verdeeld tussen twee kwartieren.
Ontwikkeling van het inwoneraantal.
In de middeleeuwen varieerde het inwoneraantal tussen de 2.000 en 5.000. Omstreeks 1800 waren het er nog niet meer dan ca. 9.000.
In 1920 fuseerde de gemeente Luxemburg met de randgemeenten Hollerich, Eich, Hamm en Rollingergrund, waardoor het inwoneraantal verdubbelde, tot ca. 45.000 inwoners.
De agglomeratie bevat ook aangrenzende kernen als Strassen, Bertrange, Hesperange, Findel en Niederanven en Walferdange. Wanneer men deze aangrenzende kernen meetelt komt men op meer dan 160.000 inwoners voor de agglomeratie. Hoe dan ook is Luxemburg hiermee veruit de grootste stad van het land, op ruime afstand pas gevolgd door Esch-sur-Alzette met 34.000 inwoners. Wanneer men in het Groothertogdom Luxemburg over 'de stad' praat, refereert men vrijwel altijd aan Luxemburg-stad.
Wanneer men de samenstelling van de stadsbevolking beziet, valt op dat slechts 40% de Luxemburgse nationaliteit bezit. De overige 60% is buitenlander en werkt in de vele banken, dienstverlenende bedrijven of Europese instellingen. Overigens bestaat de werkende bevolking ook voor een groot deel uit forenzen uit de buurlanden, waardoor op doordeweekse dagen de Luxemburgers nog verder in de minderheid zijn. Hierdoor zijn niet het Luxemburgs, maar Frans en Duits de voertalen. Engels wordt in mindere mate geaccepteerd, gesproken en verstaan.
Verkeer en vervoer.
Er is een luchthaven, Luchthaven Luxemburg-Findel, in Luxemburg-stad. Verder zijn er treinstations en is er busvervoer.
Vanaf Luxemburg-Findel wordt met 84 bestemmingen op een groot aantal Europese bestemmingen gevlogen, waaronder Londen (City, Heathrow, Gatwick), Dublin, Parijs, Madrid, Stockholm, Lissabon, Porto, Barcelona, Amsterdam, Geneve, Zürich, Berlijn, Hamburg, Kopenhagen, Wenen, Praag, Nice, Frankfurt, Düsseldorf, München, Milaan, Rome en Venetië. Verder zijn er een heel aantal vakantiechartervluchten naar diverse zuidelijke vakantiebestemmingen met een regio tot maximaal 5000 km. In feite is Luxemburg-Findel ook de op vier na grootste goederenluchthaven in Europa.
Het belangrijkste treinstation heet simpelweg Station Luxemburg en heeft verbindingen met alle nationale bestemmingen. Daarnaast zijn er internationale verbindingen met Brussel, Luik, Parijs, Straatsburg, Metz, Zürich, Trier, Koblenz, Keulen, het Ruhrgebied, Emden en Norddeich.
De stad Luxemburg heeft geen volledige ringweg maar een 'hoefijzer', daar de snelwegen A6 en A1 de stad slechts aan de zuidkant omringen. Daarbij zijn er verkeerstechnisch, mede gedwongen door de geografie, een aantal flessenhalzen. De Kirchberg, waar veel mensen werken, kent slechts twee belangrijke toegangswegen. Hierdoor kampt het wegennetwerk van en rond de stad met opstoppingen en files. Op de A3 en de Franse A31 loopt het regelmatig vast door het grote aantal Franse forenzen. Hoewel de Franse autoriteiten hebben aangekondigd de A31 naar twee maal 3 rijstroken te willen uitbreiden, luidt de kritiek hierop dat dit het probleem alleen maar verder naar Luxemburg zal verschuiven, tenzij de A3 ook wordt uitgebreid.
Tram.
Tot 1964 hebben er trams in de stad gereden. Er is een concreet project,
LuxTram, om een moderne tramlijn in de stad te bouwen.. De bouw van de stelplaats in Kirchberg is begonnen en zal eind 2015 gereed zijn. CAF is de voorkeurbidder voor de bestelling van 21 lagevloertrams van 45 meter. De tramlijn zal 16 km lang zijn met 24 haltes. Er zal in de binnenstad een sectie zijn zonder bovenleiding.
Politiek.
De gemeenteraad van Luxemburg bestaat uit 27 leden ("Conseilleren"), die om de zes jaar verkozen worden volgens een proportioneel kiesstelsel.
Gemeentebestuur.
Na de gemeenteraadsverkiezingen van 2011 trad een coalitie van DP en déi gréng aan, met 15 zetels. Burgemeester werd Xavier Bettel (DP). Toen deze laatste premier van Luxemburg werd, werd hij als burgemeester opgevolgd door Lydie Polfer (DP).
