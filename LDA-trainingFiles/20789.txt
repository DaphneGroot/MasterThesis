Bergpas.
Een bergpas (ook alleen pas en door wielrenners vaak aangeduid met het Franse "col") is een lager gelegen deel van een bergrug. De bergrug is op die plaats gemakkelijker over te steken en bergpassen zijn daarom al sinds mensenheugenis belangrijke verbindingsroutes. Zo legden de Romeinen al wegen aan over bergpassen in de Alpen. Ook in de moderne tijd lopen wegen en spoorlijnen in bergachtige gebieden dan ook vaak over bergpassen, hoewel de laatste jaren ook vaak tunnels zijn aangelegd. Een weg over een bergpas wordt een pasweg genoemd. Meestal is dat een weg met veel haarspeldbochten.
Voor zo een weg of spoorlijn is de pas dan ook het hoogste punt in de route en veelal wordt op dat punt ook een waterscheiding gepasseerd. In relatief veel gevallen bevindt zich ook een grens (tussen landen of provincies) in de buurt van de bergpas, omdat bergruggen al eeuwenlang natuurlijke grenzen vormen.
Door de vorm van een bergpas in het landschap tussen de bergen is er daar vaak meer wind dan in de nabije omgeving. Veel bergpassen zijn in de winter gesloten vanwege grote hoeveelheden sneeuw, zeker voor het wegverkeer. Paswegen kunnen overigens vaak wel sneeuwvrij gehouden worden in de winter, maar dat is een kostbare zaak. Zeker als er ook al een tunnel door de bergrug loopt wordt er dan ook vaak voor gekozen de weg in de winter niet sneeuwvrij te houden.
Hoogste of laagste punt.
De pasovergang is, in wiskundige zin, een zadelpunt in het aardoppervlak. Op een bergrug is het het laagste punt, daarom is een bergpas de ideale plaats om aan de andere kant van de berg te komen. Toch is het voor de reiziger een hoog punt, hij moet klimmen om de pas te bereiken.
Bergpassen in Europa.
Lijst van bergpassen met een belangrijke verkeers- of toeristische functie.
