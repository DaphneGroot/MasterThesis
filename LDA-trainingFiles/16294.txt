Socialistisch Alternatief.
Socialistisch Alternatief, voorheen Inter, Voorwaarts en Offensief, is een revolutionair-socialistische (trotskistische) organisatie met een eigen blad (ook "Socialistisch Alternatief" geheten), die bestaat sinds 1977. Socialistisch Alternatief is de Nederlandse afdeling van het Comit√© voor een Arbeidersinternationale.
Socialistisch Alternatief ontwikkelde zich in eerste instantie samen met jongeren elders in Europa als revolutionaire stroming binnen de sociaaldemocratie. In Nederland was Socialistisch Alternatief, onder de oude namen, actief binnen de Partij van de Arbeid. Begin jaren negentig was de organisatie van mening dat de PvdA haar rol als arbeiderspartij had verspeeld, en verliet deze partij. Na het verlaten van de PvdA heeft Socialistisch Alternatief een rol gespeeld in onder meer de strijd tegen de opkomst van extreemrechts in de eerste helft van de jaren negentig met de antiracismecampagne Jongeren Tegen Racisme (JTR).
Relatie met de SP.
Vanaf 1998 was Socialistisch Alternatief, toen nog Offensief geheten, actief in de SP. Zij ziet de SP als een potentieel brede arbeiderspartij en probeert daarbinnen een revolutionaire stroming op te bouwen. De verhouding tussen Offensief en de SP is echter ambivalent.
In de SP-afdeling Amsterdam werd in de zomer van 2003 de voorzitter van de SP-kerngroep (een discussiegroep die de partijlijn en activiteiten plant) in Amsterdam-Zuidoost geschorst, officieel vanwege zijn lidmaatschap van Offensief. Maar de rol die Offensief-leden speelden in de 'Gespuisgroep' zal hierin zeker van belang zijn geweest, beweert Rudie Kagie in het boek "De Socialisten" (2004). Deze oppositionele beweging kwam binnen de Amsterdamse SP-afdeling tegen de zin van het afdelingsbestuur op voor meer ledenvergaderingen, een meer activistische afdeling en meer ideologische scholingen. Er zijn meerdere afdelingsbestuursleden actief voor Offensief, en in het verleden waren ook een Provinciale-Statenlid en diverse raadsleden van de SP ook lid van Offensief, waaronder de meerderheid van de partijleiding (en de raadsleden van 2002 tot 2006) van de SP in Breda.
In februari 2009 besloot het partijbestuur van de SP dat SP-leden niet langer eveneens lid mogen zijn van Offensief. Sindsdien zijn een aantal leden geroyeerd.
Naast de werkzaamheden binnen de SP heeft Socialistisch Alternatief eigen activiteiten, eigen afdelingsvergaderingen en een jaarlijks congres (al zou er geen nieuw congres sinds 2006 hebben plaatsgevonden), waar de leiding wordt gekozen en de politieke koers wordt bepaald.
In 2014 splitste een aantal leden van Socialistisch Alternatief zich af en vormde het Communistisch Platform. Redenen voor de splitsing waren een gebrek aan groei en activiteiten van Socialistisch Alternatief en vermeende ondemocratische praktijken.
