	Aantal mensen zonder baan bereikt na-oorlogs record Duitse werkloosheid loopt op tot 4,15 miljoen
	DPA, KRF
NEURENBERG
Het aantal werklozen in Duitsland in in december opgelopen met 48 duizend tot 4,15 miljoen, zo heeft het Duitse arbeidsbureau donderdag meegedeeld. Sinds de Tweede Wereldoorlog is de werkloosheid niet zo hoog geweest. Zowel in het oosten als in het westen van het land was er sprake van een stijging. Deze cijfers zijn gecorrigeerd voor seizoensinvloeden.
Volgens de ongecorrigeerde cijfers kwamen er in december 205.900 werklozen bij. De werkloosheid groeide daardoor tot 10,8 procent van de beroepsbevolking. In november lag het werkloosheidspercentage op 10,3. In het westen van het land steeg het aantal Duitsers zonder werk met 136.200 tot 2,96 miljoen en in het oosten met 69.700 tot 1,19 miljoen. Dat levert een stijging van de percentages op van respectievelijk 9,2 tot 9,6 en van 15,0 tot 15,9. Het koude weer was een belangrijke oorzaak van de stijging.
Bernard Jagoda, de directeur van het arbeidsbureau, liet naar aanleiding van de cijfers weten dat de conjunctuur nog niet voldoende aantrekt om de neergaande lijn op de arbeidsmarkt te keren. Schattingen wijzen uit dat er vorig jaar ongeveer 400 duizend banen minder beschikbaar waren dan in 1995. Er werden het afgelopen jaar 34,5 miljoen arbeidsplaatsen geteld.
Donderdag werd ook bekend dat het aantal gewerkte overuren in Duitsland vorig jaar met 10 procent is afgenomen. Het arbeidsbureau kwam tot een totaal van 1,76 miljard gewerkte overuren. Het is voor het eerst sinds 1994 dat het aantal is afgenomen. Vooral bij de diverse overheden werd minder overgewerkt.
De economische groei van Duitsland vorig jaar is uitgekomen op 1,4 procent tegen 1,9 procent in 1995, zo werd donderdag voorts bekendgemaakt. Dat is iets lager dan verwacht. In het oosten van het land nam de groei af van 5,3 tot 2,0 procent, in het westen van 1,6 tot 1,3 procent. Het voormalige Oost-Duitsland leverde 11 procent van het totale Duitse bruto binnenlandse product.
Het begrotingstekort nam volgens voorlopige gegevens toe van 3,5 tot 3,9 procent van het bruto nationaal product. Om aan de Economische en Monetaire Unie (EMU) mee te kunnen doen, dient Duitsland een begrotingstekort van maximaal 3 procent te hebben. Dit jaar geldt als examenjaar.
De Duitse minister van Economische Zaken Günter Rexrodt zag in het groeipercentage en de toeneming van de werkloosheid aanleiding te verklaren dat er verdere, omvangrijke hervormingen nodig zijn in de Duitse economie. Politiek, werkgevers en werknemers moeten daaraan meewerken, aldus de minister. Het groeipercentage van 1,4 komt overeen met wat de regering had verwacht.
De magere groei in het westen van het land moet volgens Rexrodt worden toegeschreven aan de sterke achteruitgang in de bouw. De vooruitzichten voor een sterke economische groei zijn dit jaar gunstig, zo meent de bewindsman.
Gemiddeld telde Duitsland vorig jaar 3,97 miljoen mensen zonder werk. Het aantal, dat 353 duizend hoger ligt dan in 1995, is sinds de Tweede Wereldoorlog niet zo hoog geweest. Ook het gemiddelde percentage werklozen, gemeten aan de beroepsbevolking, is met 10,4 een record. In 1995 lag het werkloosheidspercentage op 9,4.
Ongeveer 3,1 miljoen Duitsers hadden een werkloosheidsuitkering, 330 duizend meer dan in 1995. Ongeveer 800 duizend werklozen konden of wilden daar geen gebruik van maken, omdat ze of te kort hadden gewerkt om ervoor in aanmerking te komen of op een andere wijze in hun onderhoud konden voorzien.
Vooral buitenlanders werden getroffen door de werkloosheid. Hun aantal steeg met 13,7 procent tot bijna 500 duizend. Het totale aantal werklozen steeg 9,7 procent.
Jagoda sluit niet uit dat het aantal werklozen nog deze winter oploopt tot 4,5 miljoen. Duitsland staat uit oogpunt van werkgelegenheid voor het moeilijkste jaar in zijn geschiedenis, zo meent hij. De regering-Kohl streeft ernaar het aantal werklozen in de periode tot 2000 te halveren. De Duitse minister van Economische Zaken, Günter Rexrodt, liet onlangs weten eraan te twijfelen of dat streven zal worden gehaald.

