Ramallah.
Ramallah (Arabisch: رام الله "Rām Allāh - hoogte van Allah"), ook wel gespeld als Ramalla, is een Palestijnse stad op de Westelijke Jordaanoever van Palestina. Ze ligt ongeveer 15 kilometer ten noordwesten van Jeruzalem in het Gouvernement Ramallah & al-Bireh. In 2007 had de stad 27.460 inwoners.
Volgens de Oslo-akkoorden in 1993 tussen Israël en de PLO zou de stad in de door de Palestijnse Autoriteit (PA) bestuurde A-gebieden komen te liggen. Eind 1995 werd het bestuur van de stad door Israël overgedragen aan de Palestijnse Autoriteit. Deze heeft in Ramallah haar hoofdkwartier, met het presidentsterrein (de Mukataa) en de Palestijnse Wetgevende Raad, het Palestijnse parlement. Op de Mukata bevindt zich het graf van Yasser Arafat. Naast een administratief centrum in Ramallah heeft de PA ook een bestuurscentrum in Gaza-Stad.
De economie en de bevolking van Ramallah hadden van oudsher sterke economische banden met Jeruzalem. Sinds de militaire bezetting door Israël in 1967 en de bouw in 2002 van de Israëlische Westoeverbarrière zijn die verbindingen bemoeilijkt. De voortgaande bouw van deze Muur en van Israëlische nederzettingen met uitbreidingen ervan rond Jeruzalem, is ook de verbinding met de zuidelijk gelegen gouvernementen Bethlehem en Hebron bemoeilijkt, zo niet bijna onmogelijk gemaakt.
De meerderheid van bewoners is moslim, maar er bevindt zich ook een grote groep christenen in Ramallah. De burgemeester van Ramallah, Janet Mikhail, is christen.
