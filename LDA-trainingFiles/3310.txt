	Het hemelrijk als ideale universiteit
	EN DING is duidelijk: hij moet een zeer fijngevoelig man zijn geweest, kwetsbaar wellicht, nederig in elk geval. Er zijn dubbelportretten van hem en Luther, door Lucas Cranach de Oudere en een van ver na hun dood door Cranachs zoon. Luther moge in de eerste jaren na 1517 mager zijn geweest - het monnikenportret door Cranach - hij groeide al snel tot zijn ook lichamelijke onverzettelijkheid. Zijn hoofd kreeg de nu vertrouwde vleselijke rondheid. Melanchthon heeft een heel smal gezicht, met een uitstekende neus en grote dromerige ogen, die je bijna kinderlijk zou kunnen noemen, zeker op het portret uit 1543; op dat uit 1570 is het, als bij meer magere mensen, wat rafelig geworden, wat hulpeloos ook. Zijn klacht dat hij zich vele malen aan Luthers stugheid gestoten heeft, kan bij het zien van de portretten van beiden in herinnering komen. Melanchthon, als wetenschappelijk wonderkind naar Wittenberg gekomen om daar Grieks te doceren - aan Luther zelf ook (bij wie hij weer theologie studeerde) - werd Luthers schaduwgestalte. Hij moet een dienstbare natuur hebben gehad: aan God, de wetenschap en de gemeenschap. En natuurlijk aan de Reformatie. Hij was te geleerd en daardoor te genuanceerd voor de onverzoenlijkheid en eenzijdigheid. En dat maakte hem bij verschillende partijen verdacht. Hij lijkt daarin enigszins op Erasmus. Hij was boven alles een groot ordenaar, ook van de theologie van Luther, die hij 'verschoolde'. Hij moet een schitterende docent zijn geweest, in vele vakken, zijn leerstoel in Wittenberg trouw tot aan zijn dood. En hij was een groot hervormer van het universitair onderwijs, dat hij van de middeleeuwen in de nieuwe tijd van het humanisme bracht.
Misschien heeft Melanchthon zich nooit indrukwekkender over Luther uitgesproken dan toen hij het bericht van diens overlijden hoorde, in de ochtend van 19 februari 1556. Er is de versie Heiko Oberman, die zijn in 1981 verschenen prachtige Luther-biografie met diens dood begint. Bij Oberman krijgt Melanchthon het bericht terwijl hij college staat te geven, over de Brief aan de Romeinen nog wel. Hij onderbreekt zijn college en spreekt een kort in memoriam uit. Het college werd afgelast. Melanchthons jongste biograaf laat hem het bericht krijgen voor hij naar zijn college gaat. En het in memoriam is dan het college. Hij begon zo: 'Zoals u weet, zijn wij begonnen met een grammaticale verklaring van de Brief aan de Romeinen, waarin de ware leer over de zoon van God gevat is, de leer die God ons in deze tijd als unieke weldaad ontsloten heeft door onze eerbiedwaardige vader en leraar, doctor Maarten Luther.' Luther wordt de profeet Elia, die in een vurige wagen naar de hemel opsteeg. En Melanchthon vereenzelvigde zich met Elisa, Elia's leerling. En Luther werd in die bijbelse gestalte de grote profeet van de Reformatie. En natuurlijk hield Melanchthon enkele dagen later de officile lijkrede in het Latijn. En daarin werd Luther in de grootste tradities van Bijbel en kerkgeschiedenis geplaatst. En nog maar enkele maanden na Luthers dood schreef Melanchthon een biografische voorrede voor een band van Luthers verzamelde werk. En die werd het fundament voor alle latere biografien. Elisa had zijn taak begrepen.
Op bladzijde 144 van Melanchthon, Eine Biographie door Heinz Scheible, staat de zin waarmee het boek had moeten beginnen: 'Aan het begin van hun ontmoeting (die van Luther en Melanchthon, F) staat een werkelijk emotionele uitbarsting, die alle tekenen van verliefdheid laat zien.' Het is 1518, Melanchthon is 21. Vier dagen na aankomst houdt de kinderlijk uitziende, kleine en tengere professor zijn inaugurale rede. En hij overwon de scepsis van de universitaire gemeenschap. Luther is vol lof. Nog geen paar maanden later zal hij opmerken: 'Deze kleine Griek overtreft mij zelfs in de theologie.' En Melanchthon schrijft in 1520 over Luther: 'Ik zou liever sterven dan van deze man te worden gescheiden.' (Hij had moeten doodgaan, want Luther verblijft op dat moment gedwongen buiten Wittenberg; hij zit op de Marburg het Nieuwe Testament te vertalen).
D E ontmoeting met Luther is Melanchthons tweede en belangrijkste geboorte. Hij kreeg er geen vader mee, al wilde hij zelf wellicht graag de zoon zijn, maar een totaal nieuwe levensrichting. De grote graecus die hij was, zal vooral theoloog en exegeet worden, als men wil de grote theoreticus van de Reformatie. Bij die ontmoeting verloor Melanchthon zijn vrije wil, met alle biografische en theologische gevolgen van dien! Dat hij katholiek was, moet men maar geloven. Over het geloof van zijn jeugd wordt door de biograaf niet gesproken. De biografie is van meet af aan een zo feitelijke dat de hoofdfiguur verdwijnt achter de gebeurtenissen van zijn leven. De allereerste keer dat even iets persoonlijks zichtbaar wordt, zijn we al in 1530: De Confessie van Augsburg heeft plaats. Daar dienden de Evangelischen op de Rijksdag hun geloofsbelijdenis in. En die was voor een belangrijk deel door Melanchthon opgesteld. Onder de voorlezing zat hij met een collega in een herberg, brieven te schrijven. Hij kon de voor het publiek luid uitgesproken tekst horen, en kreeg tranen in zijn ogen. Het alles opnemende en verwerkende verstand, die onvermoeibare geest, hoogleraar en student, krijgt ineens een wat menselijke gestalte. Tot dan is hij de uitvoerder van talloze activiteiten en de auteur van een aantal grote werken. Hij is meer zijn geest dan zichzelf, lijkt het.
Het kan typerend zijn dat men op de te verwachten plaats - Melanchthon komt in Wittenberg aan - iets over zijn ontmoeting met Luther, zijn eventuele houding tegenover de hervormingsbeweging zou horen. Maar de hoofdpersoon wordt zo gesoleerd behandeld, dat hij nauwelijks andere mensen in zijn nabijheid lijkt te hebben. Hij krijgt geen gestalte in de schaduw of het licht van anderen. Zelfs zijn leermeester, de grote humanist Johann Reuchlin (Melanchthon studeerde bij hem in Tbingen) blijft een naam, zoals tallozen. Ik heb zelden een boek met zo veel namen gelezen. Melanchthon blijft het grootste deel van de biografie zonder omgeving. En dat voor iemand die met zovelen zo persoonlijk vaak heeft gecorrespondeerd. Hij ontmoette alle groten van die aan grootheid overvolle tijd, maar ze worden alleen vermeld. Zelfs de geestelijke wereld waarin hij opgroeide, krijgt nauwelijks gestalte. Terloops wordt verteld dat hij trouwt, alsof het om een komma in een van zijn geschriften gaat, pas tegen het einde van het boek wordt Melanchthon als echtgenoot en huisvader zichtbaar. En daar staat dan ineens een schitterende ingeleefd stuk over de oud-student die altijd bij Melanchthon heeft ingewoond als hogere bediende. Daar worden de schitterende woorden geciteerd waarmee Melanchthon hem na zijn dood herdenkt. Luther is natuurlijk constant aanwezig, maar toch pas adequaat in het hoofdstuk waarin de verhouding tussen de charismatische en de systematische theoloog wordt behandeld. Voor een biografie is een dergelijke concentratie funest (tenzij het hele boek gestructureerd is in concentraties).
@@0IER@@0 E auteur houdt zich al veertig jaar met Melanchthon bezig. Hij is hoofd van het Melanchthon-Onderzoeksinstituut van de Heidelbergse Akademie van Wetenschappen. En hij verwierf de Melanchthon-prijs van Bretten (Melanchthons geboorteplaats). Onder zijn leiding werd vanaf 1977 Melanchthons correspondentie uitgegeven. Hij draagt zijn boek op aan de vakgroep Evangelische Theologie van de Johannes Gutenberg Universiteit in Mainz, die hem een eredoctoraat gaf. In de theologie uiteraard. En de evangelische, denk ik, want zijn eigen evangelische gezindheid verraadt hij op enkele plaatsen in zijn toch wat onpersoonlijke boek, waarin pogingen tot uitgesproken bewondering steeds vrijwel onmiddellijk worden ingehouden. De geleerde die waarschijnlijk het meest en het langdurigst met Melanchthon heeft verkeerd, houdt hem op afstand!
Ik denk dat de geleerdheid oorzaak van het tekort is. De auteur kent het werk van Melanchthon door en door en vat diens belangrijkste betogen geregeld heel knap samen. Hij kent ook de geschiedenis van die beslissende jaren 1517-1555 volledig en gedetailleerd, politiek, religieus en cultureel. Hij is uiteraard een groot Luther-kenner. Hij kent alle data uit het leven van Melanchthon, al diens reizen en alle personen die hij daarbij ontmoette. Het lijkt erop, dat hij bijna niets wil verzwijgen. De feiten verdringen elkaar haast. En de levensgebeurtenissen van de hoofdfiguur worden, in korte vermeldingen, aaneengeregen. De nadruk valt daarbij geheel op het publieke leven van Melanchthon en daar horen zijn geschriften ook bij. Hij wordt meer als een opererende geest dan als een mens beschreven.
Maar er is nog iets anders. Wie alles weet, meent maar al te vaak - dat kan nederig zijn, maar ook onpedagogisch - dat ieder ander ook alles weet. Dat heeft bij studies of een biografie als gevolg dat men van binnenuit schrijft, vanuit een vanzelfsprekend geachte, zeer grote kennis. Bij een biografie kan dat resulteren in een boek zonder hoofdfiguur, maar alleen met hoofdkennis over hem. Er is geen afstand, er wordt niet even van buitenaf tegen hem aangekeken. Ook de verwondering - en die moet de lezer toch in eerste instantie met hem delen - is verdwenen. Scheible is bijna het hele boek door in gezelschap van een uit zijn papieren (en dat 'zijn' mag in tweevoudige zin worden verstaan) samengestelde persoon. De schrijver was elke onbevangenheid kwijt. En toch: tussen betrokkenheid en onbevangenheid ligt de ideale biografie.
Ik denk dat dit een typerende passage is:
'Het begin van de Reformatie werd op Pinksteren in Leipzig gevierd, en Melanchthon was met vele anderen daarbij uitgenodigd. De donderdag ervoor, 22 mei, vertrok hij met Luther, Jonas, Crueiger en twee geestelijken van de Stadskerk van Wittenberg, Anton Lauterbach en Balthasar Loy, in een wagen vanuit Wittenberg. Ze waren in een feestelijke stemming, wedijverden in het opzeggen van gedichten en maken van rijmelarijen en beleefden plezier aan de rijke gewassen. Ze overnachtten in Eilenburg en reden dan in het gevolg van de keurvorst, in wiens gezelschap zich zijn broer Johann Ernst en Hertog Franz von Braunschweig-Lneberg bevonden, naar Leipzig. Daar was Hertog Heinrich van Saksen met (...).' Enzovoort. En dan staat hier tenminste nog die kleine anekdote over het opzeggen van gedichten.
Scheible heeft alles gelezen, maar niets gezien. De ordening van zijn bronnen is zijn biografie. Ik bezwijk haast van eerbied voor zijn kennis, maar voel me toch tekort gedaan. Al geven de laatste pagina's, de beschrijving van Melanchthons sterven, compensatie. Hij werkte tot in zijn laatste uren, en toen hij de dood nabij wist, begon hij luid te bidden, later in stilte. Hij was 63 en die leeftijd waarin zeven en negen elkaar ontmoeten, gold vanaf de oudheid als zeer gevaarlijk: er dreigden grote veranderingen in het lichaam. Of Melanchthon erin geloofde, weet ik niet. Hij geloofde wel in de astrologie, dus onmogelijk is het niet.
Melanchthon was zich zijn hele leven ervan bewust geweest dat hij als theoloog over zo veel gewichtige zaken niets wist. Nu citeer ik de auteur: 'Hij hoopte en geloofde, na de dood in het gesprek met zijn vrienden, met de profeten en de apostelen, nu en dan ook met Christus zelf, dat alles te weten te komen wat voor hem op aarde verborgen moest blijven. Het Hemelrijk was voor hem een ideale universiteit.'
Dat is zonder meer schitterend. Dat Melanchthon de ideale universiteit ook als het hemelrijk zag, mag verondersteld worden: ze hoorde alles te harmoniren: de klassieke en de moderne wereld, de oudheid en het christendom, de wetenschap en het geloof.
Op een enkele plaats wordt de man even zichtbaar tussen de gordijnen van zijn geschiedenis en zijn werken. En je weet dan: Cranach heeft hem perfect geportretteerd.
Kent men na lezing althans zijn tijd? Ook de geschiedenis is hier geabstraheerd naar meningen toe. En geschreven vanuit een veronderstelde bekendheid met alles. Het boek van Scheible moet men lezen met veel andere boeken in de buurt. Voor de hele 'Umwelt' bijvoorbeeld de indrukwekkende catalogus van de tenstoonstelling in 1983, bij Luthers vijfhonderdste verjaardag, in Neurenberg gehouden. Bijna alle afbeeldingen kunnen ook op Melanchthon betrekking hebben, want de twee deelden geloof en geschiedenis. En de Bijbel, want zonder Melanchthons medewerking was Luthers vertaling nooit zijn grootste en invloedrijkste werk geworden. De kunstenaar kreeg steun van de geleerde, het temperament van de rede, de bevlogene van de denker, de rusteloze van de kalmte van de wetenschap. De dikke en de dunne, samen vormen zij een humoristisch duo, dat een vermoeden geeft van de harmonisering van de tegendelen in de eeuwigheid. En van de verscheurdheid hier. Misschien zijn Melanchthons pogingen tot eenheid van de kerken nog het ontroerendst; ze zijn vooral naef, maar getuigen van een geloof zo groot dat Rome het niet begreep. Er is geen diepsnijdender humoristische geschiedenis dan die van de Reformatie.
Heinz Scheible, Melanchthon, Eine Biographie, Verlag C.H. Beck, Mnchen, prijs  89,10.

Foto
	Melanchthon, gravure van Albrecht Drer uit 1526.

