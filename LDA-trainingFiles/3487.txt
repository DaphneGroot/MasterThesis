	Glimpen van de eeuwigheid
	HANS VAN MANEN is volgens veel van zijn collega's de grootste levende Nederlandse kunstenaar. In zijn toespraak bij de presentatie van de biografie vergeleek Gerrit Komrij de balletten van Hans van Manen met een gedicht van Nijhoff of de gebrandschilderde ramen in de kathedraal van Chartres. Een confrontatie die zijn waarneming zou schokken.
Er zijn in de loop der jaren diverse boeken over Van Manen verschenen. Vormgever Keso Dekker maakte in 1981 het kijkboek Hans van Manen + modern ballet in Nederland. Jochen Schmidt, criticus van de Frankfurter Allgemeine, publiceerde in 1987 de studie Der Zeitgenose als Klassieker. In 1992 verschenen de teksten van zijn colleges als buitengewoon hoogleraar in Nijmegen en de bundeling Hans van Manen. Foto's - feiten - meningen.
Maar van een echte, serieuze biografie was het nog niet gekomen. Eva van Schaik, dansrecensent van dagblad Trouw, heeft zich vanaf 1992 vier jaar vastgebeten in de choreograaf en diens oeuvre. Dat leverde aanvankelijk een boekwerk op dat nog anderhalf keer dikker was dan de zeshonderd pagina's die nu in een vuistdikke uitgave zijn gebundeld.
De biografe heeft veel overhoop gehaald. Ze voerde gesprekken met de inner circle van Van Manen, spitte diens archief door, las alles wat in binnen- en buitenland over hem verscheen. Het boek bevat een stortvloed aan feiten en feitjes over zijn handel en wandel, over de mensen die hem benvloeden, over de kringen waarin hij verkeert, zelfs over de inrichting van zijn huis en de winkels waar hij zijn boodschappen doet.
'Je schrijft het allemaal maar op als ik dood ben', had Van Manen haar toegebeten, een jaar nadat ze zich als zijn biografe opwierp. Dan had ze het zich in elk geval een stuk gemakkelijker gemaakt. Jiri Kylian en Rudi van Dantzig, artistiek leiders van respectievelijk het Nederlands Dans Theater en Het Nationale Ballet onder wie Van Manen als choreograaf diende, weigerden nu hun medewerking aan het boek, uit angst voor repercussies. Over het conflict dat Van Manen er in 1986 toe bracht het zojuist naar het Muziektheater verhuisde Nationale Ballet te verruilen voor het Danstheater, komt zodoende ook in dit boek de onderste steen niet boven.
Opmerkelijker nog is dat Van Manen in 1994 alsnog zijn toezegging introk om de biografie te autoriseren. Van Manen Unauthorized was zijn titelvoorstel. Voor de geloofwaardigheid van het boek kan die breuk geen kwaad. Een geautoriseerde biografie wekt altijd de verdenking dat de hoofdpersoon de kans heeft gekregen zich te etaleren zoals hij zichzelf graag ziet.
Hans van Manen. Leven & Werk, is uiteindelijk de titel geworden. Daarmee worden meteen de dubbele pretenties van deze biografie zichtbaar. Van Schaik wil niet alleen vertellen hoe het ongedurige schooiertje dat tussen de schuifdeuren op zondag voor zijn moeder danste kon uitgroeien tot een wereldwijd bewonderd kunstenaar. Ze wil ook zijn werk beschrijven en analyseren, uitleggen wat Adagio Hammerklavier zo bijzonder maakt en waarom Einlage misschien toch wat minder was. Tenslotte wil ze leven en werk met elkaar verbinden, de grote verbanden tussen danskunst, levensloop en wereldgeschiedenis zichtbaar maken.
Dat is een ambitieuze opzet. Te ambitieus, zo blijkt op ongeveer en kwart van het boek. De reconstructie van zijn jeugd levert boeiende hoofdstukken op, die een goed beeld geven van hoe het is om als kind van een Duitse moeder (de vader is dan al overleden) de oorlogsjaren in Amsterdam te doorstaan. Ook de zeer vroege en kennelijk probleemloze acceptatie van zijn homoseksualiteit wordt knap in kaart gebracht.
Het beeld wordt vertroebeld als de jonge toneelkapper gaat dansen en choreograferen. De uitgebreide beschrijvingen van en reacties op zijn balletten drukken het tempo van de biografie en verstoren de samenhang. Er worden vreemde sprongen in de tijd gemaakt, sommige voorvallen worden zelfs tweemaal beschreven.
Niet alleen de compositie van het boek heeft daaronder te lijden. Ernstiger gevolgen heeft de vervlechting van leven en werk voor het betoog. 'Dans drukt dans uit en verder niets', dat adagium heeft Hans van Manen zijn leven lang uitgedragen. Voor hem is dans een kunst van de vorm. Omdat die vorm wordt vertolkt door lichamen, kan dans nooit abstract zijn. Het is immers niemand gegeven een lichaam te zien zonder daaraan een betekenis toe te kennen. Maar die betekenis is voor Van Manen geen uitgangspunt, maar gevolg.
Zijn biografe denkt daar heel anders over. Ze draait de situatie om, beweegt hemel en aarde om alles van een interpretatie te voorzien. Alle 103 grote en kleine choreografien die Van Manen tot op heden maakte, geeft ze een context, die uit verschillende elementen bestaat. Allereerst zijn daar de priv-omstandigheden van de choreograaf: de mensen die hij ontmoet, zijn liefdesleven, drugsgebruik ('Ballet Scenes is behalve een pleidooi voor de hallucinerende suggesties van kleur bij een collectief genoten joint ook Van Manens manier van erkennen dat de gebruiker er uiteindelijk alleen voor staat.'), of ontwikkelingen in zijn loopbaan ('in deze rol projecteerde hij zijn eigen verhouding tot de danskunst in een gesoleerde, kortzichtige balletwereld vol discriminerende, hem desillusionerende hetzes.').
Een grote rol wordt ook toegekend aan de kritiek die, als je Van Schaik mag geloven, een permanente bron van inspiratie vormt ('Weer nam Van Manen wraak, ditmaal op enkele onwetende, recentelijk aangetreden danscritici die het desondanks durfden om hem van routine, gemakzucht en zelfs gedateerdheid te beschuldigen.') Zou de grote choreograaf zelfs in 1995 nog zulke lange tenen hebben, dat hij een choreografie-opdracht aangrijpt om een paar groentjes bij kranten mores te leren? Misschien dat de eigen praktijk als critica haar het gewicht van recensies doet overschatten. Irritant is daarbij dat ze haar collega-critici herhaaldelijk kapittelt over hun gebrek aan inzicht, maar zichzelf zorgvuldig buiten schot houdt.
Bij dat alles laat ze de toestand in de wereld steeds nadrukkelijk meeresoneren. De happenings bij het Lieverdje, de moord op Martin Luther King, de eerste mens op de maan, het rapport van de Club van Rome - 'Het was tegen deze achtergrond dat Van Manen furore wenste te maken', plakt ze laconiek achter zo'n reeks historische faits divers. Over zijn overstap in 1972 van het Nederlands Dans Theater naar Het Nationale Ballet zegt ze: 'In breder historisch perspectief viel Van Manens jawoord naar Nederlands grootste balletgezelschap samen met een omslag in de Nederlandse samenleving.'
Ontegenzeggelijk waar, maar dat maakt het nog niet tot een zinnige mededeling. Van een biografe mag je verwachten dat ze steeds uitlegt waarom we in een reeks feiten meer dan de hand van het toeval moeten zien. Aan die uitleg komt Van Schaik heel vaak niet toe.
Toch wil ze alles wat ze boven water heeft gehaald een betekenis geven. Elke beweging verwijst in haar optiek naar iets buiten de dans, naar een aanleiding in de grote of kleine wereld. Om dat aannemelijk te maken, vervalt ze vaak in interpretaties die op geen enkele manier meer te staven zijn. Over Pianovariaties I - V, een reeks choreografien uit de periode 1980-1984 op pianomuziek, schrijft ze bijvoorbeeld: 'Op zijn linkerknie valt hij voor Marga van Manen, de vrouw die hem zonder voorbehoud toneeldanser liet worden en op de rechterknie valt hij voor de muze, die hem choreograaf liet worden.'
Het spreekt vanzelf dat het werk van Van Manen de sporen draagt van de tijd waarin het is ontstaan. Punt-bh's, videoschermen, een duet van twee mannen, een naaktballet, een digitale klok, een tipsy party, een vrouwenhand die tast naar een mannenkruis - het zijn allemaal elementen waarin tijd en aanleiding zich kunnen spiegelen.
Maar het wonder van Van Manen schuilt juist in het feit dat hij tegelijk die waan van de dag op een grote afstand weet te houden. Dat vermogen maakt zijn balletten universeel, daaraan is het te danken dat zijn werk van twintig of dertig jaar geleden nog niets is gesleten. Zijn grote talent uit zich in het overwinnen van de tijd.
Wie wil weten hoe de jaren zeventig waren, moet te rade gaan bij een choreograaf van de tweede garnituur. Maar wie een glimp van de eeuwigheid op wil vangen, die kan bij Van Manen terecht. De benadering van Van Schaik dreigt hem naar het alledaagse te trekken, naar de wissewasjes van een ruzietje links en een complimentje rechts.
De tijdloosheid van zijn werk wordt in dit boek eerder tussen de regels zichtbaar. Dan vertelt Van Schaik dat Van Manen zelden driehoeksrelaties op de dansvloer laat zien. Ze beschrijft zijn merkwaardige voorkeur voor het getal twaalf, of suggereert dat wie Van Manen wil doorgronden de sleutel vindt in het verband tussen het eerste en laatste beeld van zijn balletten. In dergelijke observaties sluimert het geheim van zijn werk, eerder dan in autobiografische of kosmopolitische ontwikkelingen.
Erwin Olaf - in veel opzichten de tovenaarsleerling van Van Manen - fotografeerde voor de stofomslag van het boek zijn leermeester als streng heerschap in geklede jas op een tegelrand. Op de voorzijde kijkt hij ons frontaal aan, achterop zien we zijn kalende achterhoofd. Titel en auteursnaam zijn naar de brede rug van het boek verbannen.
In de vormgeving heeft Arena mooi werk geleverd. Maar de uitgeverij had er goed aan gedaan de auteur meer tegen haarzelf in bescherming te nemen. Van Schaik heeft geen weerstand kunnen bieden aan de neiging alles wat ze boven water haalde te willen etaleren, tot aan details over tandartsbezoek toe. Het boek zou zeer gebaat zijn bij een flinke snoeibeurt.
Dan zouden meteen de talloze kromme zinnen en manke metaforen onder handen kunnen worden genomen. Geen pagina is vrij van mededelingen als: 'Meer dan ooit werd door steeds meer nationale en regionale gezelschappen buiten Nederland een beroep op zijn oeuvre gedaan.' 'Die achterstelling gaf ook hem een houvast om zich tegen af te zetten.' 'Beneden wachtte een gereedstaande auto.' 'Het is evident dat hij voor die wankele schreden op glad ijs dicht bij huis bleef.'
Het is onbegrijpelijk dat een professionele uitgeverij dergelijke teksten laat passeren. Temeer als het de biografie betreft van een man die uiterste helderheid wil bereiken door alles wat weg kan te schrappen.


Eva van Schaik: Hans van Manen. Leven & werk. Arena,  69,90 (tot 1 september  55,-).

Foto
	Moeder en zoon op de Dam, 1947. Van Manen, Rachel Beaujean en Clint Farha repeteren 'Pianovariaties 1', 1980.FOTO JORGE FATAUROS Van Manen in 1967.FOTO'S UIT BESPROKEN BOEK 'Repetto', Nederlands Opera Ballet 1958. Hans van Manen, vijf maanden oud.

