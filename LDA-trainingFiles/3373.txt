	Klucht over acteren is marteling in drievoud
	Koppen dicht van Michael Frayn door Stichting Comedia. Vertaling/bewerking: Justus van Oel. Regie: Bruun Kuijt. Cultureel Centrum Amstelveen 14 mei. Tournee. Nieuwe de la Mar Theater Amsterdam 27/5 t/m 7/6.
Het is niet prettig om naar een stomvervelende clich-klucht te moeten kijken. Nog erger is het wanneer die draak vanuit een andere camerahoek nog een keer herhaald wordt. Maar echt helemaal vreselijk is het wanneer het gedrocht, net iets anders, n¢g een keer wordt gespeeld.
Toch bestaat deze toneelmarteling in drievoud: Noises off van Michael Frayn. Stichting Comedia, in het leven geroepen om kortlopende series te spelen van stukken die niet zo vaak aan bod komen, heeft zich om onverklaarbare redenen op dat onding geworpen.
Koppen dicht is een komedie over toneelspelen en toneelspelers. Zes spelers, een manusje van alles en een regisseur repeteren voor de klucht 'Een huis vol herrie'. Het is haastwerk en het rommelt binnen de groep.
De een heeft te veel geld, de ander is dronken, en de volgende duikt met iedereen in bed.
We zien het platte toneelstukje waarin men broeken laat zakken, terwijl vele deuren open en dicht worden gegooid.
Als het spel tijdens de doorloop wordt stilgelegd komen de irritaties boven. Die stukjes satire op de toneelwereld zijn interessant, maar vormen slechts zo'n 20 procent van het deel voor de pauze. De rest bestaat uit die domme klucht. Een omgekeerde verhouding zou wl leuk zijn geweest.
Na de pauze zien we twee maal wat er van het stuk terecht is gekomen. Een keer vanachter het decor, en nog een keer vanuit de zaal als de ruzies een paar weken later op een ware oorlog zijn uitgedraaid.
Maar de intriges achter de coulissen nemen dezelfde kluchtigheid aan als het zogenaamd lollige toneelstukje. En dan is er geen sprake meer van het doorprikken van een klucht en het acteurswereldje. Dan wordt Koppen Dicht een oubollig flutstuk vol jaren-vijftig-hilariteit.
Hoe onderkoeld Wil van der Meer ook speelt als regisseur, hoe goed Margot Ros, Wivineke van Groningen en Maarten Wansink zich de kluchtmaniertjes eigen hebben gemaakt, Koppen Dicht is gewoon een stuk waar acteurs met enig gevoel van eigenwaarde met een grote boog omheen lopen.
Patrick van den Hanenberg

