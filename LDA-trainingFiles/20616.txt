Douwe Dabbert.
Douwe Dabbert is een Nederlandse stripreeks rond een dwerg met een magische knapzak, bedacht door tekenaar Piet Wijn (1929-2010) en scenarist Thom Roep (1952). Douwe Dabbert is een klein kabouterachtig mannetje dat allerlei vreemde avonturen beleeft, vaak met bovennatuurlijke wezens. Hij heeft een toverknapzak waarmee hij zichzelf uit de meest benarde posities kan redden omdat er altijd dingen in zitten die hem uit de brand helpen. Deze knapzak heeft hij geërfd van zijn grootvader, die zoals Douwe het zelf zegt 'een beetje toveren kon.' De knapzak bevat altijd net datgene wat Douwe nodig heeft, maar wanneer een ander de zak doorzoekt is deze doorgaans leeg, of bevat hij zaken als modder en zand.
De reeks.
Er zijn in het totaal 23 stripalbums verschenen met Douwes avonturen. Vanaf 1975 tot 2001 hebben deze verhalen als vervolgverhaal in het weekblad Donald Duck gestaan. Alle verhalen die in Donald Duck zijn verschenen, zijn in de albumreeks opgenomen. Slechts één verhaal van drie pagina's, "Hoe wordt een strip gemaakt - Douwe Dabbert vertelt", is niet in de reeks opgenomen. Dit korte verhaal is wel gepubliceerd in de boeken "Leer striptekenen met: Avro Wordt Vervolgd Club" en "Wordt Vervolgd ‘presenteert’" (beide uit 1985).
In welke historische periode de verhalen van Douwe Dabbert zich precies afspelen is niet duidelijk, al lijkt het veelal de 17e of 18e eeuw te zijn. Het verhaal "Florijn de flierefluiter" onderscheidt zich van de rest doordat de situering hier middeleeuws is.
In een aantal verhalen krijgt Douwe Dabbert te maken met sprookjesfiguren zoals heksen en tovenaars. Dan weer bevat een verhaal wat meer realistische elementen zoals de West-Indische Compagnie (die voorkomt in "De weg naar west" en "De zee naar zuid").
Het laatste verhaal is, vanwege Piet Wijns slechte gezondheid, gedeeltelijk getekend door Dick Matena.
Naast de verhalen zelf zijn in Donald Duck met grote regelmaat aankondigingen verschenen. Ook heeft Douwe gefigureerd in diverse prijsvragen en verscheen hij soms in reclamecampagnes van bedrijven.
Personages.
Op zijn reizen komt Douwe vaak dezelfde figuren tegen zoals Domoli, Pief en Kijfje, drie bevriende tovenaarsleerlingen die in zes van zijn avonturen voorkomen, en Ludo Lafhart en Knudde, twee klungelige boeven die in drie verhalen een rol spelen.
Prinses Pauline.
Prinses Pauline is de verwende prinses die in het eerste album voorkomt. Aanvankelijk speelt zij de hoofdrol in het verhaal, maar naderhand wordt zij verdrongen door Douwe Dabbert, die op de dertiende pagina ten tonele komt. Verder komt ze voor in een van de vertellingen in het laatste album.
Ludo Lafhart.
Ludo Lafhart is een schurk met zwarte golvende haren en een sikje. Zijn doel is om met behulp van gemene streken zo snel mogelijk rijk te worden. Samen met zijn domme knecht Knudde komt hij voor in "De verwende prinses", "Het verborgen dierenrijk" en "Het monster van het Mistmeer". Het is Douwe Dabbert die steeds een stokje steekt voor hun kwade plannen.
Wredulia.
De grootste tegenspeler in de verhalen is wellicht de heks Wredulia, die Douwe tot twee maal toe op een schier onmogelijke missie stuurt. Haar bedoelingen zijn ondubbelzinnig duidelijk: ze wil de absolute macht. Onder de houten vloer van haar armzalige hutje op een open maar donkere plek diep in het bos leidt een onderaardse grot naar alle windstreken in "De poort naar oost", "De schacht naar noord", "De weg naar west" en "De zee naar zuid".
Dodo.
Terwijl Douwe op de Noordpool is, ontmoet hij daar vreemd genoeg een dodo. Hij ontdekt gaandeweg dat het dier naar hetzelfde op zoek is als hij, namelijk een dodo-ei. Nadat het ei in handen van Wredulia valt en door haar wordt vernietigd, gaat het tweetal op zoek naar een vrouwtje voor Dodo.
Berendsz en Knielsen.
Berendsz en Knielsen komen voor in "De zee naar zuid". Ze zijn een hebberig tweetal, die als zeemannen meevaren op een Hollands vrachtschip. Nadat ze Douwe Dabbert, die op zoek is naar de weg terug naar huis vanuit Afrika, goudstukken uit zijn knapzak zien halen, zijn ze ervan overtuigd dat ze hem moeten achtervolgen en bestelen om snel rijk te worden.
De tovenaarskinderen.
Douwe Dabbert ontmoet Pief voor het eerst in "Het flodderwerk van Pief". Pief woont in een voor gewone mensen onzichtbare wereld waar het heel gewoon is te "fliffen"; een manier van toveren waarbij door het bewegen van de vingers dingen en situaties zomaar veranderd kunnen worden. Helaas heeft Pief het fliffen nog niet goed onder de knie, dit tot grote ergernis van zijn vader, de tovenaar Socratof. Douwe Dabbert komt Pief in latere verhalen regelmatig weer tegen.
Pief heeft verder nog een neefje en een nichtje (Domoli en Kijfje), kinderen van zijn oom Balthasof. Uiteraard zijn ook zij tovenaarskinderen. Kijfje, de oudste, is een mager, sprietig, enigszins kattig maar ook slim meisje. Domoli, de jongste, is een dik jongetje dat alleen maar aan eten kan denken en ook vaak voor zichzelf taartjes e.d. flift. Zoals het broers en zussen betaamt, kibbelen ze regelmatig.
Net als alle andere tovenaars hebben Pief, Kijfje en Domoli uitzonderlijk lange levens. Alle kinderen zijn reeds enkele eeuwen oud, maar ogen en gedragen zich niet ouder dan tieners. In de albums 19 t/m 22 gaan ze tien jaar uit logeren bij bevriende tovenaars zodat ze wat volwassener kunnen worden, en moet Douwe hen ophalen. Domoli vertrekt tien jaar naar Rusland, Pief naar Japan, en Kijfje naar Amerika. Pief is na afloop inderdaad een stuk volwassener en heeft zelfs een vriendinnetje.
Albums.
Daarnaast zijn verschillende verhalen verschenen in bloemlezingen.
