	Rechters weigeren nieuwe getuigen in Hakkelaar-proces
	Van onze verslaggever
AMSTERDAM
De rechters in het proces tegen de bende van Johan V., alias de Hakkelaar, hebben vrijag geweigerd nieuwe getuigen te horen over vermeende betrokkenheid van kroongetuige Fouad Abbas bij vrouwenhandel en kinderprostitutie in Antwerpen. Beweringen daarover, gedaan door de advocaten van de bende en in het EO-programma Tijdsein, zijn volgens de rechtbank 'onvoldoende concreet' of 'feitelijk onjuist'.
De advocaten van Johan V. en diens 'souschefs' Koos R. en Bertus K. wilden naar aanleiding van de uitzending van Tijdsein van afgelopen woensdag de Antwerpse wethouder P. Sörensen, Abbas' vriendin A. Deckers en twee Belgische politiemensen als getuige horen. Deze zouden meer kunnen vertellen over bemoeienis van de kroongetuige met de misdrijven.
De raadslieden willen aantonen dat Abbas meer misdaden op zijn geweten heeft dan het OM heeft beweerd. Zij zijn ervan overtuigd dat Abbas behalve in hasj ook in heroïne handelde. Daarmee zou Abbas 'te groot' zijn om als kroongetuige te fungeren in de hasjzaak tegen de Hakkelaar.

