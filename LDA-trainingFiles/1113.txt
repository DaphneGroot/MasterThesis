	Moordenaars van Biko hopen op amnestie in ruil voor waarheid
	AP, Reuter
JOHANNESBURG
Vijf ex-politiemannen zullen de Zuid-Afrikaanse Waarheidscommissie om amnestie vragen voor de moord op Steve Biko twintig jaar geleden. Biko, leider van de Zwarte Bewustzijnsbeweging, werd na de moord het symbool van de gruwelen van de apartheid. Zijn leven werd verfilmd in Cry Freedom.
Het nieuws dat de vijf agenten bereid zijn voor de Waarheidscommissie te getuigen, verscheen maandag in de Zuid-Afrikaanse krant Eastern Province Herald. Bronnen rond de verdachten zeiden dat het vijftal zou toegeven dat Biko 'wat hardhandig was aangepakt', maar dat zij absoluut niet de bedoeling hadden hem te doden.
Een woordvoerdster van de Waarheidscommissie bevestigde dat de commissie verwacht binnenkort de amnestie-aanvragen te zullen ontvangen.
De 30-jarige Biko stierf op 12 september 1977 aan hoofdwonden, die het resultaat waren van brute afranselingen. Foto's van zijn kapotgeslagen hoofd en lichaam rouleerden bij zijn begrafenis en werden over de hele wereld gepubliceerd. Niemand is ooit veroordeeld voor de moord, hoewel een onderzoek vaststelde dat Biko de fatale hoofdwonden waarschijnlijk had opgelopen tijdens een politieverhoor. De toenmalige minister van Justitie Jimmy Kruger baarde veel opzien met zijn uitspraak 'Biko's dood laat mij koud.'
Biko's weduwe is sterk gekant tegen de amnestie die de Waarheidscommissie kan geven. Zij wil dat de moordenaars van haar man worden berecht.

