	Postuum succes van een onopvallende man
	Van onze verslaggever
Wio Joustra

GERSLOOT
Zelden zal een tentoonstelling zo op zijn plaats zijn geweest als die van het werk van Jentje van der Sloot in het Tripgemaal Museum in Gersloot. Wie in deze donkere dagen vanuit het museum over de polder van het vierde en vijfde veendistrict ten noorden van Heerenveen kijkt, herkent de onheilspellende grijze wolkenlucht uit het werk van Van der Sloot (1881-1962). Zoals in 'Vee in Landschap', een schilderij uit de collectie van het Clemens Sels Museum in het Duitse Neuss.
Tussen de stoommachines van het 120 jaar oude gemaal en de permanente verveningsexpositie die galeriehouder Thom Mercuur hier midden in het niets heeft ingericht, hangt het expressionistische werk van Jentje van der Sloot alsof het nooit ergens anders heeft gehangen.
Dat is niet zo, ook al was Jentje, de oudere broer van de veel bekendere Friese impressionist Andries van der Sloot, al 78 toen zijn werk voor het eerst werd tentoongesteld. Dat was in Den Haag, waar de directeur van de Vrije Academie, Livinus van der Bundt, eigenlijk als eerste kenner van zijn schilderskunsten onder de indruk raakte.
Andries was dat bepaald niet. Hij hekelde het werk van zijn broer. Omdat hij al in 1955 overleed, is hij geen getuige geweest van diens relatieve succes dat zich onder meer openbaarde in exposities in Leeuwarden, Bazel en in ItaliÂ‰. Dat Jentje dat wel graag had gewild blijkt uit de beschrijving van zijn leven door zijn nicht Diet Huber in de catalogus (uitgeverij 'De Drijvende Dobber'), die de expositie (nog tot 19 januari) begeleidt.
Jentje was, zo herinnert Huber zich, 'een onopvallende man op een fiets', een man ook van twaalf ambachten en dertien ongelukken. Berooid stierf hij aan een tumor, waar hij heel wat mee 'ompankoekte' zoals hij in onvervalst 'Fries' Nederlands schreef, in Huize Avondrust in Huizum. Maar niet eerder dan nadat hij in zijn laatste vier levensjaren nog een vijftigtal schilderijen had nagelaten. Want toen de artistieke erkenning eenmaal kwam, was het hek van de dam.
Het zijn schilderijen waarop hij 'groots' was en die de immer onzekere Van der Sloot volgens Huber bewaakte als een hond zijn been. Mercuur herinnert zich een bezoek aan Avondrust, samen met landschapschilder Sjoerd de Vries die Jentje van der Sloot de 'keizer der zondagsschilders' noemt en hem als zijn grote voorbeeld beschouwt.
Mercuur: 'Prachtige introverte schilderijen stonden met de voorkant tegen de muur. Een voor een draaide hij ze om en keek ons indringend aan, zonder te durven vragen wat wij ervan vonden. Dat deed hij wel eens aan een bezoeker van een van zijn tentoonstellingen. Toen de man antwoordde 'nou, een beetje donker', zei Jentje: 'Ik hoor het al, u hebt er geen verstand van'.'
Mercuur streeft er nog steeds naar werk van de Van der Sloots en andere Friese autodidacten als Gerrit Brenner, Willem van Althuis, Boele Bregman en Thijs Rinsema, onder te brengen in een speciaal museum voor twintigste eeuwse Friese kunst, midden in de bossen van Oranjewoud. Het donkere werk van Jentje van der Sloot zou ook daar niet misstaan.

