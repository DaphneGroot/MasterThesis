	Proza dat ruikt naar aardappelen en gras Kader Abdolah heeft schrijven van God geleerd
	KADER ABDOLAH had een droom. Hij wilde een groot schrijver worden, in Iran, zijn geboorteland. Het was eigenlijk een familiedroom. Zijn overovergrootvader was ooit premier en een bekend dichter. Toen die werd vermoord, hoopten de generaties na hem dat er een nieuwe schrijver in de familie zou opstaan. 'Ze zochten altijd, ze wachtten altijd. En ik droomde, ik droomde dat ik de man was.'
Hij begon te schrijven voor een illegaal blad, dat tegen het regime van de sjah was en later tegen het bewind van Khomeiny. Hij publiceerde twee clandestiene romans over de oorlog in Koerdistan. Toen moest hij vluchten, anders zou hij zijn opgepakt. In 1988 kwam hij terecht in Nederland. In een asielzoekerscentrum in Apeldoorn leerde hij hoe je in het Nederlands kunt zeggen dat je een kilo aardappels wilt en hij maakte kennis met Jip en Janneke van Annie M. G. Schmidt.
Inmiddels heeft hij twee bekroonde verhalenbundels op zijn naam en pas verscheen een nieuwe roman. Zijn boeken worden binnenkort vertaald in Frankrijk, Itali en Amerika. In de Volkskrant heeft hij een wekelijkse column. Zijn werk is niet vertaald uit het Perzisch, Kader Abdolah schrijft in het Nederlands. Is hij dan toch de man geworden van wie zijn familie droomde? 'Helem  l niet, helem  l niet. Ik neem mijn droom mee in mijn graf. Dan mogen de Hollanders bepalen of mijn droom uitgekomen is.'
Maar de droom van wie? Ja, van de man met dat zwarte haar en die zwarte snor die nu elke dag in een Zwolse buitenwijk op zijn Hollandse fiets stapt om in een Hollands bakstenen kantoorpand te gaan werken aan de ontsluiting van het Rijksarchief Overijssel. Maar die man, is dat Kader Abdolah, zijn pseudoniem, of Hossein Sadjadi Ghaemmaghami Farahani, zoals zijn echte naam luidt? Is hij Mirza, het opschrift van zijn krantencolumns? Of zou hij zelfs Bolfazl kunnen zijn, het hoofdpersonage van zijn nieuwe roman De reis van de lege flessen?
In een Zwols restaurant vertelt de man met het zwarte haar en de zwarte snor hoe het in elkaar steekt. Als Hossein kwam hij ter wereld, in 1954, in Arak, vierhonderd kilometer ten westen van Teheran. Hij schreef stapels dagboeken vol, die hij moest verbranden toen hij zijn land ontvluchtte. Daarvoor was Kader Abdolah al geboren. Het was zijn vriend in het verzet. Kader Abdolah werd vermoord, en toen Hossein in Iran zijn eerste romans publiceerde, deed hij dat onder de naam van zijn vriend. 'Ik voelde me schuldig. We waren samen. Hij werd begraven, en ik leefde. Nu leeft hij toch.'
In Nederland kreeg Kader Abdolah zelfs een 'huis', zoals hij zijn krantencolumn omschrijft: Mirza, wat in het Perzisch kroniekschrijver betekent. En nu is er dan de romanfiguur Bolfazl, die werd genoemd naar de kroniekschrijver die duizend jaar geleden over het Perzische koningshuis berichtte. Over die oorspronkelijke Bolfazl merkt Abdolah op: 'Hij was een getuige. Hij keek heel goed, heel scherp, en wat hij zag zette hij in kale taal krachtig op papier. Je proeft literatuur en je proeft de waarheid. Ik wilde net zo goed schrijven als hij.'
Abdolah wil de geschiedenis van zijn eigen tijd op papier zetten. 'Ik was al een schrijver. Maar door mijn vlucht heeft mijn schrijverschap een andere inhoud gekregen. In Iran was ik een Perzische schrijver, nu ben ik een ballingenschrijver. Ik heb het eigenlijk over miljoenen mensen die op de vlucht zijn. Ik vertolk verlangen, angst, heimwee van zulke mensen. Ik heb geen land, mijn verhalen gaan over een land dat niet bestaat, maar het volk wel.'
Hij wil de waarheid vertellen. Maar dat gaat niet zomaar. Abdolah moest eerst loskomen van de Perzische zelfcensuur. Nooit had hij zelf de kerels die zich in zijn geboortestad vergrepen aan kleine jongetjes kunnen vermoorden op papier. 'Ik vroeg Mirza mij te helpen mezelf opzij te duwen.' Evenmin had hij kunnen schrijven over zijn nieuwsgierigheid naar het lichaam van Hollandse vrouwen, of over homoseksuelen en wat die met elkaar doen. 'Ik vroeg Bolfazl om met mij literatuur te maken in de Hollandse democratie. Kader Abdolah kan dat niet in zijn eentje. Bolfazl gebruikt woorden die Abdolah niet zo gemakkelijk gebruikt.'
In zijn verhalenbundels De adelaars (1993) en De meisjes en de partizanen (1995) figureren vaak naamloze ikken. Niet dat die verhalen autobiografischer zijn dan zijn nieuwe roman. Behalve in zijn dagboeken heeft hij nooit over zichzelf geschreven. 'Als ik het over mezelf heb wordt het romantisch, wordt het nep.' Maar om zelfs maar aan de geringste verdenking te ontkomen dat hij het over zichzelf zou hebben, bedacht hij deze keer Bolfazl. 'Ik schrijf door Bolfazl. Door Bolfazl doe ik het beter. Krijgt het meer literaire waarde. Heb ik meer vrijheid.'
Eigenlijk heeft hij alle vrijheid. Als balling is hij buitenstaander, hij leeft tussen twee werelden, en dat moet zo blijven. 'Ben je ooit in Ispahan geweest, of een andere Perzische stad?', vraagt hij. 'Daar is een pleintje met moskeen eromheen. Op het plein lopen mensen, er is markt, er is ruzie, soms oorlog. Ik wilde altijd op het dak van de moskee gaan staan en naar het plein kijken. Daar heb je een uitzonderlijke positie. Daar zie je veel. Soms ga ik naar beneden, om te kijken wat er aan de hand is, maar dan ga ik snel terug naar boven, naar mijn plek.
'Ik heb het eigenlijk van God geleerd, weet je dat?' Hij praat zachtjes alsof hij een geheim verklapt. 'Erboven staan en mooie boeken maken, zoals de bijbel, de tora en de koran. Prachtig, prachtige boeken die alleen God kan maken.' Hij lacht. 'Ik ben niet gelovig, maar op een literaire manier wel. Ik wil een beetje God nadoen, een klein beetje maar. Ik kan niet in de hemel, maar toch, ik kan vanaf het dak van de moskee naar beneden kijken. Nu zit ik op het dak van een moskee in de Nederlandse samenleving, en dat vind ik heerlijk.'
Hij wil geen Nederlander worden. Hij is wel nieuwsgierig naar het proces van zijn verandering, want uiteraard wordt hij benvloed door Nederlanders. Hij heeft ze nodig. 'Ik wil een fulltime schrijver zijn, maar ik mag niet. Als ballingenschrijver mag ik niet thuisblijven achter mijn computer in een gesloten kamertje. Ik moet contact hebben met jullie. Ik moet mijn personages zoeken tussen een massa Hollanders.' Daarom stond hij aan de lopende band, verreed hij mest bij boerderijen, en werkt hij nu bij het Rijksarchief Overijssel. 'Het gaat niet om het geld, ik verdien meer met mijn literaire werk, maar ik blijf werken om actief deel te nemen aan de Nederlandse samenleving.'
MAAR ALS HIJ de deuren van het Rijksarchief achter zich dichttrekt, gaat hij snel terug naar het dak van de moskee. Hij heeft iets te bewijzen. 'Dat hier een schrijver kwam, en dat hij iets achter wilde laten. Zodat de Nederlanders die vluchteling nooit kunnen vergeten. Ik wil nieuwe verhalen maken, anders dan Perzische, anders dan Hollandse. Ik zeg niet dat ik dat doel bereik, maar omdat ik een doel heb, blijf ik overeind, worstel ik naar wat in mijn fantasie ligt.'
Hij worstelt met de Nederlandse taal. Natuurlijk is het schrijven gemakkelijker geworden, maar zonder woordenboeken kan hij niet. Hij hoopt zelfs dat hij het Nederlands nooit perfect onder de knie krijgt. Hij moet altijd bewust blijven kiezen voor zijn woorden, bewuster dan hij in zijn moedertaal zou doen. 'Daardoor blaas ik een beetje magie, een beetje kracht in mijn woorden.' In de Perzische literatuur is kort schrijven kunst. Hoe korter, hoe beter.
Wat dat betreft heeft hij een voordeel. Zijn hersenen leerden al vroeg om 'kort en kernachtig' te denken. Zijn vader was doofstom, hij kon niet praten, niet lezen, niet horen. Abdolah, die toen nog als Hossein door het leven ging, moest als oudste zoon van een gezin met zes kinderen van jongs af aan de wereld voor zijn vader vertalen. In een zelfontworpen familiegebarentaal. Naast zijn hoofd doet hij iets met zijn handen. 'Wat betekent dit?' Geen idee. 'Kijk, mijn vader zei tegen mij: de vrouw van de concirge van de grote moskee in de stad is overleden.'
Abdolah: 'Ik was zijn wereld. Ik vormde een poort waar hij onderdoor kon naar de wereld. Mijn vader kon niet communiceren, niet horen, dus blijf je achter. Dat is normaal. Maar daardoor kon hij niet de rol van vader spelen. Hij maakte tapijten, wij deden de rest. Mijn moeder was een krachtige vrouw, maar ze had een man nodig. Daardoor ging alle aandacht van de familie naar mij. Ik was de man. Ik speelde de rol van mijn vader. Mijn vader was eigenlijk mijn zoon.'
Op zijn achttiende ging Abdolah natuurkunde studeren in Teheran. Daarna werkte hij als kwaliteitscontroleur op een tractorenfabriek van Mitsubishi en in een poedermelkbedrijf. Het werd zijn dekmantel. Want al tijdens zijn studie had hij zich aangesloten bij een geheime linkse partij, die tegen de dictatuur van de sjah en later tegen die van de ayatollahs vocht. Onder de sjah werd praktisch de hele leiding van de verzetsorganisatie uitgemoord of gevangengezet, Khomeiny had het na verloop van tijd in principe op alle leden gemunt.
Abdolah wil er niet veel over kwijt, omdat de partij nog bestaat. Bovendien: 'Ik was geen held, ik ben geen held. In mijn vaderland was het normaal wat ik deed.' Zijn neef kreeg een kogel in zijn slaap. Hij ligt in de bergen begraven. Zijn zuster verdween spoorloos en bleek in de gevangenis te zitten. Ze is nu weer vrij. Abdolah pleegde verzet met zijn pen, als journalist voor het illegale blad dat de organisatie uitgaf. 'Ik ging de politiek in omdat ik schrijver wilde zijn. Ik wilde als schrijver de geschiedenis van mijn vaderland meemaken, op de eerste rij staan. Ik wilde met mijn pen verandering doorvoeren. Als ik dat niet deed, hadden mijn verhalen geen inhoud.
'We werkten met een ijzeren discipline. Omdat het ging over leven, en meteen de dood. Als je een klein foutje maakte, was het afgelopen met jou, met je familie en met de anderen.' Op de gevaarlijkste momenten mocht hij nauwelijks contact hebben met zijn vrouw en zijn familie. Hij leefde een ander leven. Elke dag moest hij bijvoorbeeld iemand op een bepaalde plek ontmoeten. Ze liepen langs elkaar, zonder iets te zeggen. Als ze elkaar hadden gezien, wisten ze dat geen van beiden was opgepakt. Was een van beiden er niet, dan wachtten er nog twee soortgelijke afspraken. Als nummer twee en nummer drie er ook niet waren, dan moest je alle banden doorsnijden met de rest van de partij, bewijsmateriaal vernietigen, en weg.
Abdolah ontvluchtte het land in 1986, hij kwam terecht in Turkije. In het begin dacht hij dat zijn vlucht een vergissing was. 'Ik dacht: misschien is de gevangenis beter dan op de vlucht zijn als een zwerver, van de ene vieze overnachting in een hotelletje naar de andere. Zo erg was het. Ik was gevallen, echt gevallen in die hotelkamertjes. Ik huilde om mijn dromen, mijn familie, om alles wat niet meer was, alles wat vernietigd was. Ik had de droom van de familie verpest. Ik was geen vader meer, geen zoon, niks.'
Maar gaandeweg rijpte er een idee. 'H man, vergeet het niet, je bent niet de enige', zei hij tegen zichzelf. 'Abdolah, je bent een schrijver, het is afgelopen met de ene periode, er komt een nieuwe. Je moet met die massa mensen mee.' Hij ontdekte zijn 'missie', zijn 'opdracht'. Hij zou gaan schrijven over vluchten, ballingschap, in het Engels, in Amerika. Dat werd de nieuwe droom. De vluchtelingenorganisatie van de Verenigde Naties bepaalde anders: hij moest naar Nederland. 'Ik geloof niet in lotsbeschikking, maar het lot bepaalde dat ik niet een groot volk, maar een heel klein volk zou ontmoeten.'
Word je dan niet helemaal gek? Hij lacht. 'Ik was gek. Daarom begon ik meteen verhalen te schrijven, om een beetje te ontsnappen aan de pijn, aan de klap.' Hij lacht opnieuw. 'Nu zeg ik dat ik begon met verhalen schrijven, maar het was niet schrijven. Het was net als, hoe noem je zo'n patint die zichzelf pijn doet? Ik deed mezelf pijn, ik kende de Nederlandse cultuur niet, ik kende de Nederlandse literatuur niet, en ik wilde literatuur maken. Dat was ik. Ik was gek.'
De 'ijzeren discipline' die hij in Iran had geleerd, kwam hem van pas. 'Zonder die discipline kon ik niks. Literatuur maken, worstelen, hakken, weggooien, opnieuw schrijven, tien keer opnieuw een manuscript maken, correcties op correcties. Om acht uur achter je computer zitten. Om tien uur pauzeren. Om half elf weer beginnen. Tot twaalf uur doorgaan. Die discipline heb ik van die tijd geleerd.' Hij heeft weinig tijd voor zijn vrouw, die na hem uit Iran overkwam, en zijn twee dochters. 'Maar als we tijd voor elkaar hebben, proberen we er bewust van te genieten. Dat hoort ook bij die ijzeren discipline. Voor hen moet ik ook tijd hebben.'
In het Zwolse restaurant steekt hij na het eten een doorgeknipte sigaar aan. Hij mag er n per dag van zichzelf roken, maar hij geniet er in tween van. Hij vertelt over teruggaan naar Iran, 'een fakkel die brandt in je gedachten'. Maar teruggaan is pas mogelijk als het regime er liberaler wordt, en als hij als schrijver in Nederland, Europa, een grotere bekendheid heeft gekregen. 'Dan word ik wel gepakt, maar dan durven ze me niet af te maken.' Hij zou er nieuw Perzisch proza willen schrijven, dat ruikt naar 'aardappelen en gras'.
'Maar kijk', zegt hij, 'vluchten heeft een eigen proces. Eerst geloof je niet dat je nooit terugkan. Je gaat weg, je kust je vrouw, je kust je moeder, en je hoopt dat je terugkomt. Maar je kan nooit terug. Het kan wel, maar je thuis bestaat niet meer, je vader bestaat niet meer, je moeder, je relaties. Je gaat terug, maar niet naar je ouderlijk huis. Je gaat terug naar een fantasie.'
Zelfs schrijven kan daar niets aan verhelpen. 'Eerst denk je: misschien kun je het kwijt in je verhalen. Maar je kunt het niet kwijt. Je roept meer pijn op, meer heimwee. Mijn vader komt soms een paar keer per week bij mij op bezoek. Kun je het geloven? Ik ga vaak naar huis. In mijn dromen. Dat is niet zielig. Het is de werkelijkheid van het leven van een balling. Het is verschrikkelijk, maar je leeft, je produceert, je ontmoet nieuwe mensen, je komt Multatuli tegen, Bloem, Bordewijk. Vluchten is interessant, vol pijn, maar interessant. En ik werk door. Geef me de tijd, laat me leven. Ik heb een droom.'
Kader Abdolah: De reis van de lege flessen. Uitgeverij De Geus,  29,90.

Foto
	Kader Abdolah: 'Het lot bepaalde dat ik een heel klein volk ontmoette.'FOTO DANIEL KONING - DE VOLKSKRANT

