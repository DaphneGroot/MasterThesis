	Nationale Toneel gaat spelen in een oud zwembad
	ANP
DEN HAAG
Tijdens de renovatie van de Koninklijke Schouwburg speelt het Nationale Toneel door in het voormalig zwembad De Regentes in Den Haag. Dat voorstel heeft de instemming gekregen van het Haags college van B en W. De schouwburg is 1 januari dichtgegaan voor ongeveer twee jaar. Het Nationale Toneel is blij dat het stadsbestuur nu eindelijk een besluit heeft genomen over een alternatieve locatie. In de zoektocht naar tijdelijke huisvesting overwoog het gezelschap zelfs een vliegtuighangar nabij het Prins Clausplein.
Het Nationale Toneel hoopt in september het zwembad in gebruik te nemen. Het gezelschap heeft honderd voorstellingen gepland in het tijdelijke onderkomen. Eerder zag de actrice Guusje Eijbers het monumentale zwembad, dat al een tijdje leeg staat, als een potentieel theater. Zij richtte er een theatergroep voor op om haar plannen te onderstrepen. Ze speelde er één (succesvol) toneelstuk: Maanlicht en rozen. De gemeente ging echter niet met haar verder maar met het Nationale Toneel.
De totale voor de plannen bedragen ongeveer vijf miljoen gulden. Die komen niet alleen ten laste van de gemeente, ook het Nationale Toneel en het stadsvernieuwingsfonds dragen bij. De gemeente heeft haast met het plan omdat het pand dubbel zo snel verloedert als het leegstaat. Over twee jaar neemt het gemeentebestuur een definitief besluit over de bestemming van De Regentes.


