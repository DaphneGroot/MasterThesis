	Geitengemekker blijft steken in gemakzucht
	Ensemble Gending: Nieuwe muziek voor gamelan. Stedelijk Museum, Amsterdam, 22/3. Herhalingen 26/3 Den Haag (Korzo), 29/3 Utrecht (Gebouw voor K&W), 6/4 Amsterdam (Soeterijn).
Heftig kwakken en gakken, aandoenlijk boehhh-geloei en penetrant geitengemekker door mezzosopraan, countertenor, bariton en bas vormden de hoofdbestanddelen van Animal mass. Dit werk van Jacob ter Veldhuis was de verrassendste bijdrage aan de jaarlijkse parade van nieuwe stukken voor gamelan door Ensemble Gending. Maar bij het credo (woef woef woef woef) was de verrassing er wel af, in sanctus (boeaaa boeaaa boeaaa) en agnus dei (bwo bwo bo bo) klonk slechts meer van hetzelfde. Dat Gending te lijden heeft onder muzikale bloedarmoede kwam vooral in de overige drie stukken aan het licht.
Componist Klaus Kuiper, gepokt en gemazeld in het Balinese gamelanspel, koos voor een thema van jaren- zestig-superrockformatie Cream. Met een levende drummer en een scheurende gitarist was het misschien nog wat geworden. Maar de op tape opgenomen ritmebox die soms plotseling uit de luidsprekers knalde, omlijst met elektronische bewerkte gamelanklanken, benadrukte slechts het fragmentarische karakter van het stuk.
Voor componist Joep Franssens was het schrijven voor Indonesische muziekinstrumenten nieuw, hij koos voor een heruitvinding van de dertiende-eeuwse Engelse meerstemmigheid op basis van Javaanse toonschalen. De door een onvast zingende countertenor Harry Baas Becking gentroduceerde melodie werd middels imitatie en contrapunt door de andere drie zangers langzamerhand van tegenstemmen voorzien. Intussen deden de stevige klappen en brokkelige melodien in het orkest het beloofde sacrale karakter grondig geweld aan. Zo bleef Sarum chant steken in de al te vaak vertoonde inkleuring met exotische klanken van een nauwelijks oorspronkelijk idee.
In Andr Douws Arjuna vivaha kwam het gemis aan werkelijk in het bespelen van Javaanse instrumenten geoefende musici het gevoeligst aan het licht. Lastig te bespelen instrumenten als gestreken rebab en getokkelde citer kwamen in het orkest niet voor. De tweevellige trommel kendang ciblon herbergt een breed scala aan tonen en klanken, maar de drummer van Gending kwam niet veel verder dan de klap en de plof. Zo werd de bruiloft van prins Arjuna getoonschilderd met eenvoudige deunen, voor de hand liggende omspelingen en gemakkelijke ratel- en roffeleffecten. Deze compositie rond een in Indonesi geliefde episode uit het Mahabharata-epos viel dan ook geheel in het niet vergeleken bij het geraffineerde repertoire dat op Java en Bali zelf ruimschoots voorhanden is.
Dit concert van vier premires bleef steken in manirisme en gemakzucht. Noch aan het traditionele gamelanrepertoire, noch aan de nieuwe Nederlandse muziek voegde deze jaarlijkse oost-west-ontmoeting iets belangwekkends toe.
Peter van Amstel

