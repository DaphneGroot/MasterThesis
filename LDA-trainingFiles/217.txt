	Coalitie lijkt het eens over euthanasieregeling
	Van onze Haagse redactie
DEN HAAG
Vertegenwoordigers van de artsenorganisatie KNMG zochten dinsdag naar de juiste woorden voor hun commentaar bij het kabinetsstandpunt over euthanasie. Hangende de persconferentie van de ministers Borst en Sorgdrager gingen de persberichten rond: de KNMG was 'gematigd positief'.
Deze kwalificatie sloeg om in enthousiasme, toen bleek dat minister Sorgdrager meer in petto had dan het officiële standpunt dat het kabinet op papier had gezet. De minister gaf na vragen van journalisten aan dat zij van plan is het Wetboek van Strafrecht aan te passen. Op termijn zal er een wettelijke grondslag moeten komen voor artsen die het leven van een patiënt beëindigen op diens nadrukkelijk verzoek.
Sorgdrager leek met haar politiek beladen uitspraak voor de troepen uit te lopen. De Rijksvoorlichtingsdienst verklaarde dat de kwestie als zodanig niet aan de orde was gesteld in de ministerraad van afgelopen vrijdag, waar over het euthanasiebeleid werd gepraat. De minister zou op haar persconferentie niet namens het kabinet hebben gesproken, maar als D66-politica.
Gisteren bleek het tegendeel. Minister Borst opende een congres van de KNMG over euthanasie en liet er in haar openingsrede geen misverstand over bestaan dat het kabinet meent dat het Wetboek van Strafrecht moet worden aangepast. De intentie stond enigzins verhuld in de officiële tekst: 'wijziging van de strafwet is nu niet aan de orde'. Sorgdrager gaf slechts aan wanneer wel.
De wetsaanpassing zal hieruit bestaan dat voor artsen in de strafwet een rechtvaardigingsgrond wordt opgenomen. Dit impliceert dat zij worden uitgesloten van strafvervolging, mits zij zich bij medisch levensbeëindigend handelen houden aan de eisen van zorgvuldigheid.
In de euthanasiepraktijk zal dit geen grote verschuiving te zien geven. Maar de uitsluiting van strafvervolging moet wel worden beschouwd als een belangrijke politiek-principiële keuze. Een keuze waar de confessionelen in de Tweede Kamer zich verre van willen houden.
De huidige coalitie lijkt het eens. Borst, Sorgdrager, en de fracties van PvdA, VVD en D66 laten doorschemeren dat ze in een nieuw regeerakkoord de euthanasie willen regelen.
Sorgdrager beklemtoonde dinsdag dat euthanasie nooit uit het Wetboek van Strafrecht zal worden geschrapt. Levensbeëindigend handelen moet altijd tot vervolging kúnnen leiden, zeker ook van artsen die onzorgvuldig te werk zijn gegaan. Maar ze hecht er groot belang aan dat bij euthanasie de strafwet op afstand wordt geplaatst.
Voorlopig geschiedt dat op een andere wijze. Het kabinet wil toetsingscommissies in het leven roepen die een schakel vormen tussen de handelende arts en de oordelende officier van justitie. Dergelijke (regionale) commissies zullen bestaan uit een arts, een jurist en een ethicus.
Het Openbaar Ministerie kan alleen in 'zwaarwegende gevallen' het oordeel van de toetsingscommissie negeren en tot vervolging overgaan. De verwachting is dat de angst van artsen voor een confrontatie met justitie zo wordt weggenomen.
Die angst is ontegenzeggelijk van invloed op het aantal meldingen van euthanasie. Evaluatie van de euthanasiepraktijk van eind november vorig jaar leerde dat slechts 40 procent van de gevallen wordt gemeld. Dit lage percentage is voor het kabinet reden te wachten met wetsaanpassingen.
Daarnaast is voor het kabinet een voorwaarde dat de palliatieve zorg (de pijnbestrijding) op een hoger niveau komt te liggen. Het tekortschieten van deze zorg mag nooit reden zijn euthanasie toe te passen. Ten slotte redeneert het kabinet dat de maatschappelijke discussie over euthanasie een 'stabiel beeld' moet vertonen.
In de palliatieve zorg wordt door Borst geïnvesteerd. De maatschappelijke discussie over onderwerpen van leven en dood zal nooit stabiliseren. Daarmee wordt het moment waarop de wet wordt aangepast in hoofdzaak bepaald door de meldingsbereidheid van artsen. Zij hebben dus zelf beslissende invloed op hun toekomstige rechtsbescherming.
Frank van Zijl

