 VAN DER MOOLEN ZOEKT OVERNAMEKANDIDATEN IN DE VS. 
 AMSTERDAM, 4 maart (Reuter) - Van der Moolen Holding NV zei op dinsdag dat het in de Verenigde Staten op zoek is naar acquisitie-kandidaten, zo staat in het jaarverslag van het hoekmans-en market makers bedrijf. 
 "In 1997 zullen wij het beleid voortzetten om een verdere internationalisatie en diversificatie van de activiteiten van de onderneming te realiseren," aldus het jaarverslag. 
 Dit kan volgens Van der Moolen plaatsvinden door zowel autonome groei als door voortgaande acquisities. "In de VS blijven wij geinteresseerd in interessante acquisitie kandidaten, vooral onder de specialist bedrijven." 
 Volgens Van der Moolen zal in Europa de nadruk komen te liggen op interprofessionele bemiddeling op de financiele markten. 
 In februari meldde het bedrijf al dat de winst vorig jaar 49 procent hoger was uitgekomen dan in 1995 op 40,8 miljoen gulden. Het bedrijf zei toen ook een duidelijke winstgroei te verwachten in 1997. 
 "Gezien de grote belangstelling die zowel institutionele als particuliere beleggers voor belegging in aandelen tonen, zijn wij optimistisch gestemd over de omzetontwikkeling op de beurzen waar hij actief zijn," aldus het jaarverslag. 
 "Wordt deze verwachting ten aanzien van een verdere omzetstijging bewaarheid, dan zal het resultaat van van der Moolen opnieuw toenemen en de winst per aandeel een duidelijke stijging te zien geven," aldus Van der Moolen. 
 De winst per aandeel nam in 1996 toe tot 11,25 gulden versus een herrekend 7,74 gulden over 1995. 
 - Redactie Amsterdam +020 - 504 5000. 
 (c) Reuters Limited 1997. 
