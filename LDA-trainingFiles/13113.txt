Michael Caine.
Michael Caine, geboren als "Maurice Joseph Micklewhite", OBE (Londen, 14 maart 1933) is een Engels filmacteur.
Levensloop.
Hij werd geboren in een ziekenhuis in Rotherhithe en groeide op in Southwark in het zuidoosten van Londen, in een tijd waarin een cockney-accent nog niet zo populair was. Zijn vader was een katholieke lastdrager op de visafslag, zijn moeder een protestantse werkster.
Zijn eerste grote filmrol was als een Engelse legerofficier uit de hogere klasse in de film "Zulu" (1964). Vlak daarna kwamen zijn twee bekendste rollen, spion Harry Palmer in "The IPCRESS File" (1965) en rokkenjager Alfie in de gelijknamige film uit 1966. Hij speelde Palmer in nog twee films, en alhoewel hij een bril droeg met hoornen montuur, werd hij toch een sekssymbool. Ook in de jaren 90 speelde Caine nog tweemaal de rol van Harry Palmer.
Een van zijn meest succesvolle rollen was die van Charlie Crooker in de misdaadkomedie "The Italian Job" (1969). In 1971 groeide hij uit tot cultfiguur dankzij zijn rol als keiharde gangster in "Get Carter".
Door de jaren heen is Caine in status gegroeid en hij is een gerespecteerd acteur geworden. Hij heeft zeer veel verschillende rollen gespeeld, onder anderen een universiteitsprofessor in "Educating Rita" (1983), een theaterdirecteur in "Noises Off" en Ebenezer Scrooge in "The Muppet Christmas Carol". Hij is zes keer genomineerd voor een Academy Award, waarvan hij er twee ook won. Zijn eerste Oscar kreeg hij als "Best Actor in a Supporting Role" in 1986 voor de film "Hannah and Her Sisters", de tweede in 1999 voor "The Cider House Rules".
In 2000 werd Caine onderscheiden met de benoeming tot Officier in de Orde van het Britse Rijk voor zijn bewezen diensten aan het theater. In tegenstelling tot veel andere artiesten gebruikte hij zijn echte naam als hij niet als acteur aan het werk was. Medio 2016 gaf Caine aan dat hij zijn naam officieel veranderd heeft in Michael Caine om oponthoud bij de douane te voorkomen.
Prijzen.
Hij is een van de drie acteurs die een Oscarnominatie kreeg in vijf decennia. De anderen zijn Jack Nicholson en Paul Newman.
"My name is Michael Caine".
Michael Caine verscheen als zichzelf (door de zinsnede "My name is Michael Caine" in te spreken) in de Madness-hitsingle "Michael Caine" in 1984. De song gaat over de problematiek in Noord-Ierland.
