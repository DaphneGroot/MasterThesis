Tweede brief van Paulus aan de Korintiërs.
De tweede brief van Paulus aan de Korintiërs (vaak kortweg "2 Korintiërs" genoemd) is een van de boeken in het Nieuwe Testament van de Bijbel. Het boek telt 13 hoofdstukken en werd geschreven in het Koinè-Grieks.
Auteur.
Algemeen wordt erkend dat Paulus van Tarsus de tweede Korintiërsbrief geschreven heeft. Sommige critici zien in 2 Korintiërs een samenvoeging van twee of drie brieven.
Geadresseerde.
De brief is gericht aan de christelijke gemeente in de Griekse havenstad Korinte.
Datering.
De brief is in elk geval later dan de 1 Korintiërs geschreven, vermoedelijk in 56 of 57.
Andere brieven.
Uit de beide brieven aan de Korintiërs wordt het duidelijk dat er een intensieve correspondentie bestaan heeft tussen Paulus en de jonge christelijke gemeenten. Allereerst worden in de brief die wij kennen als I Korintiërs twee andere brieven genoemd: de in het artikel over de 1 Korintiërs reeds genoemde brief van Paulus aan de gemeente, en een eerdere brief van Paulus aan de Korintiërs, genoemd in 1 Kor. 5:9.
Ook in 2 Korintiërs wordt over een andere brief van Paulus aan de Korintiërs gesproken, namelijk in 2 Kor. 2:3 en 4. Deze brief wordt ook wel de tranenbrief genoemd, omdat hij schrijft: "onder tranen heb ik u geschreven". Hiermee wordt niet 1 Korintiërs bedoeld, want hoewel er ernstige vermaningen in staan, wekt de brief niet direct die indruk.
