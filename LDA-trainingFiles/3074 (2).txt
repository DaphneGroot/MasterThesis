Woiwodschap.
Een woiwodschap of provincie duidt oorspronkelijk het gebied aan dat door een woiwode wordt bestuurd, en is tegenwoordig de benaming van de zestien regionale bestuursgebieden van Polen, de "województwa" (enkelvoud: "województwo"), waarvan nog steeds een woiwode de hoogste bestuurder is. De ' w ' wordt in het Pools als een ' v ' uitgesproken. Zie het Pools alfabet.
Het woord woiwode (ook: wojewode) gaat terug op het Slavische voj-voda, letterlijk: legeraanvoerder. De betiteling is daarmee dezelfde als die van een hertog.
Het oude koninkrijk Polen had woiwodschappen, en ook de vorsten van Moldavië en Walachije waren woiwoden. De naam van de regio Vojvodina in het noorden van Servië betekent niets anders dan woiwodschap.
