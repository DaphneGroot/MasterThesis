	Rechtbank bestraft misbruik van voorwetenschap
	Van onze verslaggever
AMSTERDAM
De rechtbank in Amsterdam heeft vrijdag de 38-jarige Geurt K. uit Apeldoorn veroordeeld tot drie maanden voorwaardelijk en 25 duizend gulden boete wegens misbruik van voorwetenschap bij de handel in aandelen. Het is voor het eerst sinds de invoering van een wettelijk verbod op misbruik van voorwetenschap in 1989 dat iemand voor dit delict wordt veroordeeld. In een eerdere rechtszaak ging voormalig Begemann-topman Joep van den Nieuwenhuyzen uiteindelijk vrijuit. Van den Nieuwenhuyzen diende later een schadeclaim van 1,3 miljard tegen de staat in.
K. heeft eind 1993 in aandelen van het fonds Weweler gehandeld. Hij verdiende hiermee ruim 34 duizend gulden. Volgens de rechtbank was K. op de hoogte van een lucratieve transactie die de autoverenfabrikant in Apeldoorn na de aankoop van de aandelen zou uitvoeren. Toen de transactie later werd bekendgemaakt, schoot de koers omhoog.
K. onderhield innige banden met Weweler. Zijn schoonvader H. van Asselt is president-commissaris van het bedrijf. Ook Van Asselt werd eerder aangehouden, maar ging later vrijuit. In het vonnis laat de rechtbank in het midden hoe K. aan de voorwetenschap is gekomen. Uit zijn gedragingen blijkt dat hij met voorkennis heeft gehandeld, en dat is volgens de rechtbank voldoende.

