	Korte film van Koopman wint Kristallen Ster
	ANP
BRUSSEL
De Nederlandse film Beroemde Schilderijen van Maarten Koopman is zaterdag tijdens het Brussels filmfestival als beste korte film onderscheiden met een Kristallen Ster. De speelfilm Lea van de Duitser Ivan Fila kreeg de Kristallen Ster voor de beste Europese film. Lea kreeg ook de publieksprijs.
De jury onder leiding van de Australische regisseur Paul Cox kende verder onder meer sterren toe aan Steven Mackintosh (beste acteur in de Britse film Different for Girls van Richard Spence) en aan Julie Gayet (beste actrice in de Franse film Select Hotel van Laurent Bouhnik).

