Bass drum.
Een bass drum, base drum, basdrum, kick of grote trom is een belangrijke trommel in het drumstel. Op deze trom wordt in de popmuziek de "pulse" van de groove gespeeld. De bass drum wordt door rechtshandig spelende drummers met de rechtervoet bespeeld, via een basspedaal. Er zijn ook drummers die met een dubbele bass spelen of met twee pedalen op dezelfde bass drum. Dit is van oudsher in trek bij stevige muziek, bijvoorbeeld bij Metallica. Ook drie tot vier bass drums zijn mogelijk zoals bij Van Halen.
De bass drum, of bastrommel, wordt zo aangeduid omdat dit het laagst gestemde instrument is van trommelfamilie. Vergelijk de tenortrom die in marching bands wordt gebruikt. De soms aangetroffen schrijfwijze "base drum" (wat ongeveer gelijk klinkt aan "bass drum") is ingegeven door de onjuiste veronderstelling dat het een functionele benaming zou zijn: deze trommel zou het basistempo hebben aangegeven.
Het deel van het pedaal dat het vel raakt bij het drummen heet de "klopper". Deze is meestal bekleed met een viltachtig materiaal. Er zijn echter ook kloppers van massief hout of van plastic, wat voor meer attack zorgt maar schadelijk kan zijn voor het vel. Aan de zijkant van de bass drum zitten pootjes die schuin naar voren staan, en die voor stabiliteit zorgen zodat de bass drum niet wegloopt richting publiek. Ook dienen deze pootjes om de trommel vrij te laten hangen van de vloer, om resonantieproblemen te voorkomen.
Er zijn in de popmuziek bijna geen drum-grooves denkbaar zonder bass drum. Een groove is het gehele ritme dat op het drumstel gespeeld wordt en bestaat altijd uit een constante tik van hihat of cimbalen, ondersteund door de bass drum en de snarentrom. Meestal speelt men op elke 4 slagen van de hihat één slag met de bass drum. Bij veel ritmes (bijvoorbeeld in rockmuziek) speelt de bass drum één slag op de eerste tel van elke maat. Een alternatief is bij de eerste maat één slag op de eerste tel met de bass drum te spelen, en bij de tweede maat twee slagen op de eerste twee tellen (van een vierkwartsmaat). Typerend voor reggae is juist dat de bass drum niet op de eerste, maar op de tweede tel van de maat het accent geeft.
Een bass drum heeft meestal een diameter van 22 inch (56 cm). Tegenwoordig wordt ook veel 20 inch (51 cm) gebruikt. Jazzdrummers gebruiken vaak een 18 inch (46 cm) bass drum, omdat dat geluid beter bij de muziek past. Ook grotere diameters worden gebruikt, 24 inch (61 cm) en 26 inch (66 cm), bijvoorbeeld door wijlen John Bonham van Led Zeppelin.
Een bass drum is vaak van hout gemaakt, met een voor- en een achtervel. Dit laatste wordt het resonantievel genoemd en zit aan de kant van het publiek. Vaak zit er een gat in, waar een microfoon in gestoken kan worden voor uitversterking, of materiaal (vaak stukken stof) dat dempend werkt. Op het resonantievel staat vaak het merk van het drumstel, en ook soms de naam van de band. Ook bass drums van plexiglas komen voor ("Ludwig", "Majestic", "Remo", "Sonor").
Meestal zijn boven op de bass drum de hangtoms (kleinere trommels) bevestigd.
Ook wordt de bass drum bij korpsen gebruikt. Bij de Amerikaanse stijlkorpsen zijn er vaak vijf bass drums met ieder verschillende grootten en toonhoogten. Samen spelen zij de, normaal over een persoon verdeelde partijen, met zijn allen. Een goed voorbeeld zijn drumcorpsen.
