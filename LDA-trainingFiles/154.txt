	Huisarts talmt vaak bij verzoek om euthanasie
	Van onze verslaggeefster
DEN HAAG
 Huisartsen zeggen vaak 'ja' op de vraag of zij in principe bereid zijn euthanasie toe te passen. Maar als de patiënt later met een concreet verzoek komt, schuift de arts het verzoek voor zich uit, in de hoop dat euthanasie niet nodig zal zijn.

Dat blijkt uit een woensdag gepubliceerd onderzoek van het Verwey-Jonker Instituut. Patiënten die een euthanasieverklaring bij hun huisarts inleveren en horen dat de arts in principe bereid is hen te helpen, gaan er ten onrechte van uit dat deze daadwerkelijk euthanasie zal uitvoeren als zij willen sterven, aldus de onderzoekers.
Het onderzoeksinstituut ondervroeg een jaar geleden in opdracht van de Nederlandse Vereniging voor Vrijwillige Euthanasie 29 cliënten die een verzoek om euthanasie hadden gedaan. Acht van hen vroegen erom voor de lange termijn; hun verzoek was een 'voorzorgsmaatregel'. 21 Patiënten wilden dat de arts binnen afzienbare tijd hun leven zou beëindigen of hulp zou bieden bij zelfdoding.
Ook werden dertig nabestaanden ondervraagd van cliënten wier verzoek om euthanasie niet was ingewilligd. Het onderzoek van het Verwey-Jonker Instituut had tot doel na te gaan hoe de euthanasiepraktijk kan worden verbeterd. De resultaten zijn niet representatief voor de gang van zaken rond euthanasie in Nederland.
De onderzoekers signaleren een 'breuklijn' in het proces op het moment dat een theoretisch verzoek om euthanasie, zoals neergelegd in de euthanasieverklaring, wordt omgezet in een concreet verzoek. Veel patiënten beseffen niet dat de arts die bij het in ontvangst nemen van de euthanasieverklaring in principe 'ja' zegt, daarmee geen toezegging doet. Pas als de arts meent dat er sprake is van een terminale fase van de ziekte en van uitzichtloos lijden, is hij bereid euthanasie of hulp bij zelfdoding uit te voeren.
In de praktijk zeggen artsen vaak op het moment dat ze een concreet verzoek krijgen, dat de cliënt nog niet ziek genoeg is. Ook komt het voor dat de arts de patiënt mijdt nadat hij heeft geweigerd om euthanasie toe te passen. Daarmee laat hij de patiënt in de kou staan. Andere artsen reageren nauwelijks op een euthanasieverzoek. Hun cliënten hebben daardoor het gevoel niet serieus te worden genomen.
De onderzoekers verklaren de aarzelende opstelling van de artsen uit de onduidelijke wetgeving rond euthanasie. Artsen hebben daardoor niet de zekerheid dat de officier van justitie zal afzien van vervolging. De ongelijke verhouding tussen arts en patiënt wordt blijkens het onderzoek als een groot knelpunt ervaren. Patiënten kunnen weinig doen als de arts weigert euthanasie uit te voeren.
Vaak hebben de artsen in een regio onderling afgesproken dat zij geen patiënten van elkaar zullen overnemen: de patiënt kan dus geen andere arts zoeken. Ook vinden artsen dat er een vertrouwensband met de patiënt moet bestaan in geval van euthanasie. Het ontwikkelen van zo'n band kost tijd, en die is er niet altijd.
Jonge patiënten met een behoorlijke maatschappelijke positie staan sterker tegenover de arts dan ouderen en maatschappelijk zwakkeren, die geen weerwoord hebben ophet 'nee' van de dokter. Patiënten die in een ziekenhuis of verpleeghuis worden openomen en euthanasie willen, kunnen zich niet beroepen op goede afspraken met hun huisarts, zo blijkt uit het onderzoek. Instellingen hebben namelijk hun eigen beleid voor euthanasie.
Volgens het onderzoek is het voorgekomen dat ernstig zieke patiënten die thuis werden verzorgd en wier euthanasieverzoek door de arts werd geweigerd, elke verdere behandeling weigerden en stopten met eten en drinken. In sommige gevallen hebben de nabestaanden zelf de dosis medicijnen verhoogd. Euthanasie-afspraken met de huisarts bleken weinig waarde meer te hebben als de patiënt eenmaal in een ziekenhuis was opgenomen. Pogingen van familie om de patiënt over te plaatsen naar een andere instelling of naar huis, bleven zonder succes.
Psychiatrische patiënten en mensen die niet levensbedreigend ziek zijn, maar euthanasie willen omdat zij geen levensperspectief meer zien, krijgen bij de huisarts altijd nul op het rekest. Huisartsen vinden dat niet zij, maar een psychiater moet oordelen over een euthanasieverzoek van een psychiatrisch patiënt. Overigens vragen mensen zonder sociaal netwerk vaker om euthanasie dan personen die wel vrienden en familie hebben.

