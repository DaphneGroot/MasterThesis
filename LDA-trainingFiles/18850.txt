VAM.
Uitzicht op de installaties van de VAM vanaf de "VAM-berg".
Onderlossers van het type Takkls gebouwd in 1980 door Fabrika Vagona Kraljevo (Joegoslavië).
De VAM (Vuil Afvoer Maatschappij) is een voormalig afvalverwerkingsbedrijf met hoofdvestiging in Wijster, Drenthe. Het bedrijf is opgericht in 1929. Het oorspronkelijke doel was om huisvuil uit de Randstad naar gebieden met schrale grond te brengen en aldaar te composteren. De compost kon dan gebruikt worden voor bodemverbetering en ontginningsprojecten. In 1999 werd VAM verkocht aan het toenmalige Edon. Tegenwoordig is de VAM een onderdeel van Attero, het voormalige Essent Milieu.
Op één van de stortbulten op het VAM-terrein te Wijster is sinds 2001 een informatiecentrum gevestigd. De heuvel, die is afgedekt met schone aarde en gras, is met een hoogte van 56 meter boven NAP het hoogste punt van Drenthe. In de volksmond wordt deze heuvel wel de "VAM-berg" genoemd. De berg wordt regelmatig aangedaan door wielrenners, zoals de Ronde van Drenthe.
Ook in Nuenen in Noord-Brabant was een locatie van de VAM gevestigd. Vanaf 1979 ging deze vestiging verder onder de naam "RAZOB" (Regionale Afvalverwerking Zuidoost-Brabant) en de locatie werd een regionale afvalstortplaats. Deze wordt tegenwoordig ontwikkeld onder de naam Landgoed Gulbergen. De heuvel, die is afgedekt met schone aarde en gras, is met een hoogte van 60 meter boven NAP het hoogste punt van Noord-Brabant.
