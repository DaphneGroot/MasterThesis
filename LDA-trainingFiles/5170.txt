	Ullrich rijdt weer in dienst van Riis
 Met een opvallend kleine ploeg van zestien wielrenners gaat Telekom zijn vorig jaar verworven status verdedigen. Bjarne Riis, de Deense winnaar van de Tour de France, heeft in vergelijking met vorig jaar twee hulpkrachten minder tot zijn beschikking om uit te kiezen.

Gebleven is de 23-jarige Jan Ullrich, de revelatie van de Tour in 1996. Ullrich zal ook nu weer in dienst van Riis moeten rijden en hij doet dat zonder morren. 'Riis is de kopman. Ik zal hem moeten assisteren, tenzij hij valt of geblesseerd raakt.'
De 32-jarige Deen zal ook dit seizoen afstemmen op de drie belangrijkste weken van het wielerseizoen. 'De Tour blijft mijn eerste doel. Ik zal de te kloppen man zijn, ook al zal deze Tour lastiger zijn dan die van '96.'
Over de aangekondigde bloedcontrole in het wielrennen wilde hij gisteren in Bonn bij de ploegenpresentatie niets zeggen. 'Daarover heb ik geen mening. We hebben ingestemd met de bloedcontroles. We zien wel hoe dat in de praktijk werkt.'
Over zijn kansen op een tweede Tourzege bleef hij even vaag. 'Daar kun je vooraf ook niks zinnigs over zeggen. Afgelopen jaar heb ik geluk gehad. Ik ben geen dag ziek geweest en ik heb geen last van druk gehad. Maar ik maak me daarover ook niet zoveel zorgen. Ik kan goed met spanning omgaan.'
Riis en Ullrich staan aan de leiding van een ploeg die volgens de Belgische ploegleider Walter Godefroot van 'superieure kwaliteit' is. Ook Erik Zabel, de 26-jarige winnaar van de groene trui in de Tour, behoort weer daartoe. Zabel kon na afloop van vorig seizoen rekenen op de warme belangstelling van Rabo-baas Jan Raas, maar besloot na ampele overweging bij te tekenen bij Telekom. Hij zal door Godefroot ook in stelling worden gebracht voor de voorjaarsklassiekers.
Nieuw in de ploeg zijn de 27-jarige Belg Frank Corvers (ex-Lotto), de even oude Italiaanse sprinter Giovanni Lombardi en de 25-jarige Oostenrijkse klimmer Georg Totschnig. Beiden komen van Polti. Daar staat het vertrek van onder andere Olaf Ludwig tegenover.
Godefroot noemt de voorbereiding op het nieuwe seizoen 'optimaal'. In januari werd er op Mallorca gefietst, met het oog al gericht op Milaan - San Remo, de eerste Wereldbekerklassieker. Voor Riis, die gisteren in Bonn bekende vijf kilo te waar te zijn, begint het seizoen in de Ronde van Valence eind februari.
Ondanks het succes van vorig jaar zoekt Telekom nog altijd naar een mede-sponsor om zijn wieleractiviteiten te financieren. Tot en met volgend jaar wil het Duitse telecommunicatiebedrijf zijn steentje bijdragen aan het op de weg houden van Godefroots coureurs.
BONN: ploeg Telekom: Bjarne Riis en Brian Holm (Den), Jan Ullrich, Erik Zabel, Rolf Aldag, Udo Boelts, Bert Dietz, Christian Henn, Jens Heppner, Kai Hundertmarck, Mario Kummer en Steffen Wesemann (Dui), Frank Corvers (Bel), Michel Lafis (Zwe), Giovanni Lombardi (It), Georg Totschnig (Oos).

Foto
	Riis (rechts) en Ullrich presenteren zich in Bonn aan de pers. FOTO REUTER

