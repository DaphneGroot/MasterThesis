	Klassieken
	De Baskerville Serie van Athenaeum-Polak & Van Gennep, een van de mooiste boekenreeksen die ooit in Nederland is opgezet, bestaat 25 jaar. Voor Querido, de huidige uitgever van de reeks, is dat reden voor enig trompetgeschal. Terecht, want het mag een wonder heten dat de Baskerville Serie er nog is.
Wie de geschiedenis ervan beschreven ziet, valt van de ene verbazing in de andere. Het was nooit langdurig rustig in de redactieruimten, waar aan deze boeken werd gewerkt en tegelijkertijd rijst de vraag wie er eigenlijk op deze 'klassieken' zaten te wachten.
Wanneer de reeks begon, is ook voor de huidige redacteur Mark Pieters, die er een boekje over schreef (25 jaar Baskerville Serie; Athenaeum-Polak & Van Gennep;  3,50) niet helemaal duidelijk. De auctor intellectualis van het Athenaeum-fonds, de classicus Johan Polak, begon immers steeds nieuwe reeksen, waartussen geen duidelijke scheidslijnen waren.
Dat was 35 jaar geleden, toen Polak nog samenwerkte met Rob van Gennep. De heren dachten heel verschillend over het soort boeken dat ze moesten uitgeven. Pieters memoreert in dit verband het jaar 1968, toen Rob van Gennep zowel de Verzamelde lyriek van P.C. Boutens (Polaks grote liefde) als het dagboek van Che Guevara (Van Genneps idool) aan de boekhandel trachtte te slijten. Op 1 januari 1969 besloot men te scheiden. Rob van Gennep ging door met uitgeverij Van Gennep (inmiddels ondergebracht bij De Bezige Bij, de coperatie die nu aan de Weekbladpers is verkocht); Polak werd de baas van Athenaeum-Polak & Van Gennep.
Wanneer hij met de Baskerville Serie begon, mag dan niet helemaal duidelijk zijn, wel staat vast dat de naam van de reeks voor het eerst in 1972 opduikt, toen toneelteksten van Witold Gombrowicz en Canetti's Massa & Macht aan de boekhandel werden aangeboden (maar pas in 1974 en 1976 verschenen). 'Feitelijk', schrijft Pieters, 'wordt dus gevierd dat de serienaam 25 jaar bestaat.'
Vijfentwintig jaar; eerst in de zorgzame handen van Johan Polak zelve, die niet schroomde boeken in het licht te geven als Floris, Count of Holland, een drama in (Engelse) blanke verzen, geschreven door de onbekende Shakespeare Niels Kobet. Van dit toneelstuk werden vijftienhonderd exemplaren gedrukt; elfhonderd werden er na korte tijd verramsjt. Men wist toen niet dat achter Niels Kobet de filosoof, oliehandelaar en politicus Frits Bolkestein schuilging, maar of dat geholpen zou hebben, mag worden betwijfeld.
Door zulke onverantwoorde uitgaven raakte Johan Polak in steeds grotere moeilijkheden. Herman Pijfers, directeur van Ambo, bood hem de helpende hand door zijn 'klassieken' mee te financieren en te produceren. Later zette Ivo Gay, Pijfers' opvolger, de samenwerking voort, totdat hij alleen verder ging met de reeks Ambo Klassiek.
Voor Athenaeum-Polak & Van Gennep braken zorgwekkende tijden aan. Polak trok zich terug en liet de boel over aan zijn assistent Ben Hosman. In 1989 kocht de boekverkoper (en latere schrijver) Ad ten Bosch Athenaeum, maar ook hij was niet bij machte het fraaie, maar zinkende schip boven water te houden. Kort na de dood van Johan Polak in 1992 deed hij de uitgeverij over aan Singel 262, waar het fonds bij Querido werd ondergebracht.
Daar bewaakt nu Mark Pieters de kwaliteit van de Baskerville Serie. Hij heeft, in dit jubeljaar, het volste vertrouwen in de toekomst van 'zijn' fonds. En bang dat 'de klassieken' op een zeker moment uitgeput zullen zijn, is hij ook al niet. Niet alleen ligt er voldoende hoogwaardig werk op vertaling te wachten; hij wil ook oude vertalingen door nieuwe vervangen. Wie van zoveel enthousiasme getuige is, moet haast wel geloven dat de bibliofiele schepping van wijlen Johan Polak door de antieke goden zelf wordt beschermd.
Willem Kuipers

Foto
	Mark Pieters FOTO GUUS DUBBELMAN - DE VOLKSKRANT

