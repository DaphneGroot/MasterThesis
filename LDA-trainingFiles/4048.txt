	Festival Dunya wil graag hele wereld behagen
	Dunya on Stage: La nuit des femmes orintales en Direction Maghreb. De Doelen, Rotterdam, 28 en 29 november.
Een leger in hardgele T-shirts gestoken veiligheidsmensen en een handvol licht- en geluidstechnici had zaterdag de avond van hun leven in de Rotterdamse Doelen. Voor beide beroepsgroepen viel er eigenlijk weinig te regelen, maar omdat ze er toch waren, zaten ze niet stil. Wat leidde tot gierend rondzingende geluidsinstallaties of te laat ingeschakelde microfoons, ontijdig aan- of uitflitsende lampen en knerpende walkie-talkies. Met deze buitenmuzikale overkill leek het festival vooral te willen overrompelen.
Richting Maghreb was het thema van die zaterdagavond. Meer dan andere wereldmuziekfestivals spant Dunya on Stage zich in om 'allochtone doelgroepen' te bereiken. En met succes.
Vorig jaar kwamen er al flink wat Turken op het op die 'doelgroep' toegesneden programma af, ditmaal bestond ruimschoots de helft van het meer dan duizendkoppige publiek uit Marokkaanse Nederlanders. Zij werden gelokt met de in Marokko populaire zanger El Mokhtar Jdouane, zijn Algerijnse collega Idir en de Nederlands-Marokkaanse chaabi-groep Esmailia.
Zanger-gitarist Idir liet zich bij het zingen van zijn zelfgeschreven liedjes begeleiden door een plichtmatig spelende band. Doordat er steeds een festivalmedewerker aantrad om de liedteksten te vertalen, kreeg het optreden geen vaart.
Het kan zijn dat deze vertalingen afbreuk deden aan de potische inhoud van de gedichten, maar toen we van Idir allemaal tegelijk aan onze nog levende of al dode moeders moesten denken, werd het tijd voor een kijkje in de hal.
Daar speelde de groep Esmailia op violen, gitaren en keyboard, ritmisch stevig ondersteund door raamtrommels en drumstel, een opzwepende Arabisch-Berberse mix voor een vrolijk dansend publiek. Het optreden van Jdouane tenslotte werd de klapper van de avond. Met zijn gulle glimlach en routineus swingende band bracht deze zoetgevooisde zanger de aan het podium hangende meisjes het hoofd, en de achter hen samengepakte jongens de ledematen op hol.
Een avond eerder, op de 'Nacht van de orintaalse vrouwen', werd de Marokkaanse zangeres Amina Alaoui het slachtoffer van de geluidstechnicus. Zij zong de klassieke Arabisch-Andalusische muziek uit het Spaanse Granada zo zacht als zij kon, maar de intimiteit die zij darmee beoogde te bereiken werd door de technicus voor onmacht aangezien. In een moeite door schroefde hij ook het geluidsniveau van de zacht snorrende luit en de gevoelig roffelende - voor de gelegenheid Iraanse - trommel op tot dicht onder de pijngrens.
Het concert van de Oezbeekse zangeres Matlubeh lijdde aan hetzelfde euvel. Maar vanuit het bijna donker - een orintaalse zangeres heeft kennelijk genoeg aan wat romantisch ochtendrood - klonken haar klassieke en volksliederen toch bloedstollend mooi. Matlubeh werd de ster van het festival. Zij liet de overige zangeressen op deze oosterse avond, die stuk voor stuk matig presteerden, ver achter zich.
Er traden tijdens Dunya on Stage ook muzikanten opuit Rajasthan, er waren een flamenco-gitarist, joodse muzikanten en - op zondag - een Nederlands-Latijns-Amerikaanse band. Het leek wel of het festival met alle geweld iedereen wilde behagen, van deftige concertganger tot fervent discotheekbezoeker.
Natuurlijk lukte dat niet. Met een z¢ brede muzikale belangstelling is niemand, Marokkaan, Nederlander of wie dan ook, behept.
Peter van Amstel

