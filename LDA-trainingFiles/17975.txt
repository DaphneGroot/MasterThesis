 FORSE SCHADE VERLADERS DOOR BEVRIEZEN WATERWEGEN. 
 ZOETERMEER, 7 jan (Reuter) - Het verladend bedrijfsleven dat voor aanvoer van goederen afhankelijk is van de binnenvaart lijdt door de vorst een schade van ongeveer vier miljoen gulden per week, aldus Verladersorganisatie EVO. 
 Bijna alle kleinere vaarwegen en een aantal rivieren, zoals de Maas en de IJssel, zijn gestremd en op de overige waterwegen wordt de aanvoer moeilijker. 
 Bedrijven moeten ijsbrekers inzetten, die 700 gulden per uur kosten, en schepen met goederen zijn in het ijs vast komen te zitten. Veel bedrijven moeten vervangend transport zoals weg-en spoorwegvervoer inschakelen, aldus de EVO. 
 Sommige ondernemingen hebben door gebrek aan voorraad te kampen met productievertraging. 
 De bedrijven die schade ondervinden zitten met name in de betonproductie, de veevoedersector, de staalindustrie, de chemie en de energievoorziening. 
 Als de vorst aanhoudt kunnen volgens de EVO meer bedrijven te kampen krijgen met onvoldoende voorraden en zullen zij de productie moeten inperken. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
