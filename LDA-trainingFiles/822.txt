	Justitie Zuid-Korea gelast arrestatie vakbondsleiders
	Reuter, AP, AFP
SEOUL
Het openbaar ministerie heeft arrestatiebevelen uitgevaardigd tegen zeven Zuid-Koreaanse vakbondsleiders, omdat zij vrijdagochtend niet voor de rechter zijn verschenen.
De vakbondsleiders verblijven sinds het uitbreken van de stakingen op 26 december in een tentenkamp bij de Myongdonkathedraal, waar ze worden beschermd door met staven gewapende automobielarbeiders.
Bij de autofabriek van Hyundai in Ulsan heeft een 33-jarige werknemer zichzelf gisteren in brand gestoken. De man is met ernstige brandwonden in een ziekenhuis opgenomen. Hyundai besloot gisteren zijn fabriek in Ulsan tijdelijk te sluiten, nu de verliezen daar als gevolg van de staking zijn opgelopen tot 476 miljoen dollar.
Hyundai, een van de grootste industriÃ«le conglomeraten van Zuid-Korea, wordt het zwaarst getroffen door de protestacties tegen de nieuwe arbeidswet.
Twintigduizend stakers trokken vrijdag door de straten van Ulsan. Sommigen gooiden met losgewrikte straatstenen, waarop de politie reageerde met traangasgranaten. Volgens het persbureau Yonhap ontaardde dat in een ware veldslag, waarbij twintig mensen gewond raakten. In Seoul werd het kantoor van de regerende Nieuw Korea Partij met eieren bekogeld door tweeduizend journalisten en televisiemedewerkers.
In de zuidelijke stad Kwangju verbrandden duizend actievoerders een doodskist met het opschrift 'Smerige arbeidswet'.
De nieuwe arbeidswet blijkt bij de meeste Zuid-Koreanen niet in goede aarde te vallen. Volgens opiniepeilingen vindt 87 procent van de ondervraagden dat de wet moet worden gewijzigd; slechts 7 procent vindt het een goede wet. Tweederde van de Zuid-Koreanen vreest dat de wet schadelijke gevolgen zal hebben voor de economie, doordat de koopkracht terugloopt en het moreel van de werknemers wordt ondermijnd.
Honderden hoogleraren en protestantse dominees hebben de stakers hun steun betuigd. Boeddhistische leiders hebben opgeroepen tot een herziening van de omstreden wet en de katholieke kerk heeft regering zowel als stakers opgeroepen geen geweld te gebruiken maar met elkaar in overleg te treden.

