Ministerie van Defensie (Nederland).
Het Nederlandse ministerie van Defensie (MinDef) is verantwoordelijk voor de bescherming van Nederland en de overzeese gebiedsdelen en voor hiertoe beschikbare personele, financiële en materiële middelen. Het ministerie wordt geleid door de minister van Defensie. Defensie telde in 2014 circa 47.000 medewerkers en is daarmee een van de grotere werkgevers van Nederland. Bij de Bestuursstaf, voornamelijk gevestigd aan het Plein 4 in Den Haag, zijn circa 2.000 burgers en militairen werkzaam.
Politieke leiding.
Bij de minister rust alle politieke verantwoordelijkheid. Deze is lid van het kabinet. Het kabinet-Rutte II trad aan op 5 november 2012; hierbij werd Jeanine Hennis-Plasschaert minister. Zij was de eerste vrouwelijke minister van Defensie van Nederland.
Ambtelijke leiding.
De Bestuursstaf van het departement staat onder de ambtelijke leiding van de secretaris-generaal (SG), de hoogste ambtenaar van het ministerie. De Bestuursstaf is verantwoordelijk voor de ondersteuning van de bewindslieden in de besturing van de defensie-organisatie door het maken van beleid en door controle op de uitvoering en evaluatie hiervan.
Militaire leiding.
De militaire leiding berust bij de commandant der Strijdkrachten (CDS), de hoogste militair binnen Defensie en de belangrijkste militaire adviseur van de minister en de tussenpersoon tussen de "politiek" en de "krijgsmacht". Hij bepaalt het operationele beleid en is tegenover de minister verantwoordelijk voor de tactische en operationele militaire planning, aansturing, inzet en uitvoering van de krijgsmacht m.u.v. de Koninklijke Marechaussee. Hij beschikt hiertoe over een eigen staf binnen de Bestuursstaf: de Defensiestaf. Sedert juni 2012 wordt de functie uitgevoerd door Gen. Tom Middendorp.
Geschiedenis.
De oorsprong van het departement ligt in 1813 toen ministeries van Oorlog en van Marine werden ingesteld. Deze vaak concurrerende bureaucratieën werden in 1928 samengevoegd. In de Tweede Wereldoorlog werd het ministerie tijdelijk weer gesplitst. In 1959 ontstond door de samenvoeging definitief het huidige Ministerie van Defensie. Cornelis Staf was minister van Oorlog van 15 maart 1951 tot 22 december 1958 maar voerde sinds 1956 de titel minister voor Defensie.
