	Oostvaardersplassen hebben eigen huisbever
	Van onze verslaggever
Piet van Seeters
 AMSTERDAM
Er zit sinds enkele weken een bever in de Oostvaardersplassen, het grote natuurgebied ten westen van Lelystad. Of het een mannetje of een vrouwtje is, weet boswachter Kleinstra van Staatsbosbeheer nog niet, wel dat het dier alleen is. 'Maar hij heeft het zo te zien goed naar zijn zin. Maandag zat hij nog op zijn gemak wilgentakken te eten. Hij heeft nog geen vaste plek, hij zwerft wat rond.'
Zolang de bever alleen blijft, is het te vroeg om te concluderen dat de Oostvaardersplassen na de Biesbosch en de Gelderse Poort het derde Nederlandse natuurgebied zijn, waar de bever zich gevestigd heeft. Maar de kansen daarvoor zijn gunstig. Het dier is op eigen kracht naar de plassen gekomen, en dan moet het soortgenoten ook kunnen lukken. Voor beheerder Staatsbosbeheer zou de bever een welkome uitbreiding van de fauna zijn.
Het dier is waarschijnlijk geholpen door het ijs, denkt Kleinstra. Normaal hebben bevers problemen om de Oostvaardersplassen binnen te komen. Er zitten muskusratten in de plassen en om te voorkomen dat die de omringende polder binnentrekken, zijn er vangkooien in de duikers in de watergangen gezet. Staatsbosbeheer wil met het waterschap bespreken of het mogelijk is de bevers wel binnen maar de muskusratten niet eruit te laten.
De bever is hoogstwaarschijnlijk een nazaat van twee bevers uit Oost-Duitsland die in 1988 zijn uitgezet in het Natuurpark Lelystad en daar aardig wat nageslacht voortbrachten. Enkele bevers ontsnapten in 1990 uit het afgezette stuk. Ze vestigden zich in de grote plas van het natuurpark en in het nabijgelegen Larserbos. Volgens assistent-beheerder J. Baijense van het natuurpark zitten er nu zes bevers in het afgezette gedeelte en acht tot tien bevers in de grote plas van het natuurgebied. In het Larserbos zitten er nog drie of vier.
Maar waarschijnlijk zijn andere dieren verder weggetrokken. Volgens Kleinstra van Staatsbosbeheer zitten er ook bevers in twee plassen langs de A 6, de autoweg naar Lelystad, dicht bij de Oostvaardersplassen. De laatste tijd komen er berichten dat de bevers van het natuurpark zich nog verder aan het verspreiden zijn, zegt onderzoeker F. Niwold van het Instituut voor Bos- en Natuuronderzoek (IBN).
Al eerder waren er meldingen van in Flevoland doodgereden bevers, maar daar is nu een melding uit Loosdrecht bijgekomen. Dat is waarschijnlijk dezelfde bever die onlangs in het IJmeer gesignaleerd werd. Ook in de kop van Overijssel, in het natuurgebied de Wieden en bij Vollenhove, zijn bevers gesignaleerd, mogelijk twee keer dezelfde.
De afgelopen jaren zijn uit de populatie in het natuurpark regelmatig bevers overgebracht naar de Biesbosch en de Gelderse Poort. Maar als het aan Niwold ligt worden de populaties in Flevoland in de komende periode alleen maar versterkt. 'Jonge dieren kunnen een flink eind wegtrekken maar als ze alleen blijven, komt er natuurlijk geen nieuwe populatie. Het blijkt toch moeilijk voor bevers om zich elders te vestigen.'
Niwold wil ze graag een handje helpen door hier en daar koppels uit te zetten. Dat kan in Flevoland, onder andere in de Oostvaardersplassen, maar ook in de kop van Overijssel of ergens bij de Randmeren. 'Wij proberen nu beheerders en andere autoriteiten daarvoor warm te krijgen. Ook voor de levensvatbaarheid van de populatie is vers bloed wenselijk. '
De IBN-onderzoeker krijgt al visioenen van grote beverpopulaties. 'Nederland is een prachtig land voor bevers. Het zou mooi zijn als ze zich hier op diverse plaatsen zouden vestigen.'

Foto
	De bever in de Oostvaardersplassen. FOTO MARTIJN DE JONGE

