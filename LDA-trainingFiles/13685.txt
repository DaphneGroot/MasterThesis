Chersonissos.
Chersonissos (Grieks: Χερσόνησος) is een plaats en gemeente op het Griekse eiland Kreta, gelegen aan de Middellandse Zee. De plaats ligt ongeveer 25 kilometer ten oosten van Iraklion en ongeveer veertig kilometer ten westen van Agios Nikolaos. De naam betekent "schiereiland" in het Grieks.
Limenas Chersonissos en Pano Chersonissos.
Wat doorgaans Chersonissos genoemd wordt, is eigenlijk het gedeelte van de plaats achter het haventje, "Limenas Chersonissou" (Λιμένας Χερσονήσου). Wat verder omhoog in de bergen ligt het oude gedeelte van Chersonissos, "Pano Chersonissos" (Πάνω Χερσόνησος). Dit gedeelte is weliswaar ook toeristisch, maar is beduidend rustiger. Het laaggelegen gedeelte, "Limenas Chersonisou", trekt veel toeristen. De hoofdstraat is een lange strip met veel bars, discotheken, (souvenir)winkeltjes en restaurantjes. De plaats is sterk ingesteld op het nachtleven. Veel horecaondernemingen hebben een Nederlandse uitstraling en Hollandse namen.
Aan de westzijde van de haven ligt de kerk Agia Paraskevi (Αγία Παρασκευή) die gedeeltelijk in een rots is gebouwd. Dichter bij het centrum ligt een kerk in de vorm van een kruisbasiliek. Deze kerk telt twee ingangen omdat hij is gewijd aan twee heiligen: de heilige Joris (Άγιος Γεώργιος) en de heilige Nicolaas (Αγιος Νικόλαος). Even ten westen Chesonissos ligt het openluchtmuseum "Lychnostatis" waar onder andere folkloristische kunst en oude werktuigen tentoongesteld zijn.
Zoals in de toeristische gedeelten van Kreta gebruikelijk is, leeft de plaatselijke bevolking behalve van het toerisme ook van de landbouw. In het najaar, wanneer de meeste toeristen vertrokken zijn, werken veel mensen die in de toeristenbranche werkzaam zijn in de landbouw, voornamelijk in de olijvenoogst.
Historie.
In de oudheid werd voor het eerst melding gemaakt van Chersonissos in het werk "Deugdzame vrouwen" (Γυναικών αρεταί) van Plutarchus. In dit werk wordt verwezen naar Chersonissos als een kolonie van de Spartanen. Vanaf 67 v.Chr. behoorde Kreta tot het Romeinse Rijk en nam Chersonissos een belangrijke functie in als haven. Er zijn vele archeologische vondsten uit deze tijd, zoals de restanten van een aquaduct en een fontein. In 337 werd het Romeinse rijk in een oostelijk en een westelijk deel opgesplitst. Kreta behoorde nu tot het oostelijke deel. Hierna ging het snel bergafwaarts met Chersonissos. Gedurende de Venetiaanse en de Turkse overheersing was het een onbeduidend vissersplaatsje met weinig inwoners. Sinds de jaren zestig van de vorige eeuw is Chersonissos uitgegroeid tot een belangrijk toeristencentrum van Kreta.
Bestuurlijk.
De gemeente Chersonissos werd in 2011 gevormd en bestaat uit de deelgemeenten Episkopi (Επισκοπή), Gouves (Γούβες), Chersonissos (Χερσόνησος) en Malia (Μάλια).
