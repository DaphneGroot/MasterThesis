	Amsterdam Arena hoeft naam niet te veranderen
	Van onze verslaggever
AMSTERDAM
Het voetbalstadion in Amsterdam-Zuidoost mag de naam Arena blijven voeren. Dit zijn Amsterdam Arena en het gelijknamige hotel in Amsterdam-Oost vrijdag overeengekomen. Het stadion heeft het hotel enige tonnen betaald voor een eeuwigdurende licentie op de naam.
Ook worden de kosten vergoed die het hotel heeft gemaakt in de juridische strijd. Die mondde in december uit in een uitspraak van de rechter dat het stadion ten onrechte van de naam gebruik maakt. Het gaat om enkele tonnen. Om problemen rond de naam te voorkomen, zullen externe deskundigen richtlijnen opstellen. Ook deze procedure wordt betaald door het stadion.
Woordvoerder R. van der Aart van het stadion wil niets zeggen over de hoogte van de schade. Ook directeur P. Hermanides van het hotel houdt zich op de vlakte.
De uitspraak van de rechter was een tegenslag voor het stadion, dat augustus vorig jaar de deuren opende. Een naamsverandering zou enige miljoenen guldens kosten.
Het hotel had aangevoerd dat er veel verwarring was ontstaan. Sommige activiteiten van stadion en hotel overlappen elkaar, zoals het organiseren van concerten en zaalverhuur.
Regelmatig stonden gasten voor de verkeerde deur. Het hotel werd suf gebeld met de vraag of er kaartjes waren voor Michael Jackson, die in het stadion heeft opgetreden.
Hermanides weet niet of hij de naam van zijn hotel wijzigt. 'We houden vast aan Arena, maar mogelijk voeg ik er wat aan toe.' Het hotel heeft nu flink wat extra geld in kas om aan naamsbekendheid te doen. 'Ik kan een tram laten beschilderen om reclame voor mijn zaak te maken.'

