	Otrabanda, een veilige andere kant voor Antillianen
	Van onze verslaggever
Sietse van der Hoek
 BIJLMER
'Kijk', wijst Nato naar het raam van Blauwgrond, waarachter twee lichtblauwe overhemden zichtbaar zijn. 'Ze gaan weer staan.' Bijna pal voor de deur van de Javaans-Surinaamse Sociteit hebben zich twee politieagenten geposteerd. Een kwartier blijven ze staan op de stoep. Zwijgend. De Antillianen rondom kijken zwijgend terug, of doen alsof ze de agenten negeren. Het lijkt een krachtmeting.
Afgelopen vrijdag hebben politie en de Antillianen van Kraaiennest het 'vredesoverleg' hervat. Dat is niet zomaar deftig geformuleerd, het heet echt zo. Als alles meezit moet het uitmonden in een feestelijke opening op 1 juli van Otrabanda: Een ontmoetingsruimte voor Bijlmer Antillianen van 25 jaar en ouder die een 'veilige vindplaats' moet zijn.
Een veilige vindplaats - ook dat heet echt zo in het beleidsjargon - is een plek zonder wapens, zonder dope, zonder alcohol. En dat laatste, eigenlijk niet meer dan een blikje bier, was/is de jongste impasse in het vredesoverleg.
Nato Rijsenburg (mobiele telefoon, vader van een dochtertje, acht jaar geleden van Curaao gekomen): 'We zijn volwassenen. Kun je die verbieden een pilsje te drinken? Dan hoeven ze niet eens te beginnen met Otrabanda. Iedereen blijft dan hier.'
Een jaar of drie geleden dreigde in en rond het winkelcentrum Kraaiennest net zo'n verloedering als bij het winkelcentrum Ganzenhoef. Overlast van junks, vuurwapens, straathandel in drugs en gestolen goederen. Het was niet allemaal alleen aan Antillianen te wijten overigens.
Een tijdelijke detachering van een Kraaiennest-team van politie sorteerde niet het beoogde effect. Besloten werd de kwestie breder aan te pakken. Door middel van een beheersorganisatie waarin politie, stadsdeel, dienst parkeergebouwen en dienst stadstoezicht (flatwachten) samenwerkten onder voorzitterschap van inspecteur Harry Rotgans van het politiewijkteam.
Het winkelcentrum onder de parkeergarage kreeg rolluiken voor alle ingangen, en een verfbeurt. Het terrein rond het metrostation werd geegaliseerd en ontdaan van bosschages. Maar gentensiveerde politiepatrouilles en het oprollen van een drugsbende op de nabije flat Klieverink brachten niet de gewenste rust en gevoelens van veiligheid rond het winkelcentrum.
Want ook al was er veel narigheid verwijderd, een groep Antillianen (ongeveer tweehonderd man groot volgens de politie) bleef er rondhangen: werkloos, laaggeschoold, slecht Nederlands sprekend, deels crimineel.
Ganzenhoef is min of meer Surinaams. Rond Kraaiennest wonen veel Antillianen. Voor hen is nergens in de Bijlmer een eigen ruimte. Willen ze in een wat groter gezelschap overdekt met elkaar domino spelen, dan moeten ze naar Haarlem.
Caf 't Hoefje aan de zijkant van de parkeergarage boven Kraaiennest werd een trefpunt van Antillianen en een plek van schermutselingen, heuse gevechten zelfs met de politie. Op een zeker moment verfde de politie een witte streep over het trottoir. De Antilliaan die de streep overtrad, moest mee naar het bureau en 175 gulden boete betalen.
Het was een probleem van de hoogste, zelfs Haagse orde.
Het stadsdeelbestuur kocht caf 't Hoekje en beloofde de groep Antilliaanse 'oudere jongeren' nog v¢¢r de zomer van '96 een eigen ruimte met 'hangplek', maar hield zich niet aan zijn woord. De politie in de persoon van inspecteur Rotgans begon het 'vredesoverleg' met de groep Antillianen, bijgestaan door de Antilliaanse Sonia Westerveld.
Dat verbeterde de betrekkingen en leidde tot een paar concrete projecten. Een milieuploeg die het maaiveld en een ploeg die de garages schoonhoudt: werk voor tien man uit de groep Antillianen. En het plan voor Otrabanda: een eigen Antilliaanse ruimte in parkeergarage Kempering naast de moskee, kosten vier ton al met al, met een Antilliaanse beheerder en vier assistenten, en hoop op begeleiding naar scholing, baan en een beetje integratie in de samenleving. Otrabanda is genoemd naar een wijk in Willemstad op Curacao en betekent 'andere kant'.
Hoe weinig sjoege het ambtelijk apparaat van Amsterdam-Zuidoost heeft van de Bijlmer-realiteit buiten het kantoor, bleek uit het verzoek dit voorjaar aan Streetcornerwork opgave te doen van het aantal hopeloze randgroepjongeren rond Kraaiennest. Die waren door het politieoptreden al minstens een jaar eerder uitgeweken naar de E/F-buurt in de Bijlmer.
Hoe precair en broos de coxistentie is tussen politie en de groep Antillianen laat zich illustreren door een paar incidenten. Politieman Rotgans noemde ze een keer 'de boefjes' en de milieuploeg 'de pampers': naar de luiers die van balkons naar beneden kwamen. Hij bedoelde het geinig en liefkozend, de groep Antillianen achtte zich 'respectloos' bejegend en dus beledigd. De helft van de milieuploeg is trouwens geschorst en krijgt waarschijnlijk ontslag na conflicten met de blanke chef. Volgens Nato 'iemand die nooit met zwarten gewerkt heeft en overdreven autoritair optreedt'.
We zitten in het eettentje Blauwgrond. Na de sluiting van caf 't Hoefje werd dit de 'hangplek' voor de groep Antillianen. Aan de wand hangen waarschuwingen geen bier mee naar buiten te nemen. In het huis-aan-huis-blad De Nieuwe Bijlmer stond een bericht over Otrabanda en de mededeling van politieman Rotgans dat alcohol daarin taboe zou zijn. Nato: 'Hij zet dingen in de krant zonder met ons daarover te praten. Ze willen geen tweede Hoefje: geen drugs, geen wapens. Maar een pilsje kun je in alle buurtcentra krijgen. Na zes uur.' Dat wordt ook het compromis met de politie.
Na een klein uur hebben zich weer dezelfde twee politieagenten geposteerd voor de deur van Blauwgrond. Zwijgend temidden van een 'hanggroep' zwijgende Antillianen.

Foto
	Nato Rijsenburg FOTO GUUS DUBBELMAN - DE VOLKSKRANT

