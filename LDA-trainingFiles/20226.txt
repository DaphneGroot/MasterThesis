Bits of Freedom.
Stichting Bits of Freedom is een onafhankelijke Nederlandse belangenorganisatie die opkomt voor digitale burgerrechten. Bits of Freedom verdedigt het grondrecht op privacy en het grondrecht op communicatievrijheid van de Nederlandse burger. Bits of Freedom verspreidt elke twee weken per e-mail een nieuwsbrief, met informatie over relevante wetgeving, politieke debatten, rechtszaken en openbare discussies.
Bits of Freedom zet zich sinds 2000 in voor de bescherming van digitale burgerrechten. Hieronder vallen bijvoorbeeld de strijd tegen privacyschendende activiteiten van Stemra en tegen het wetsvoorstel om internetproviders de mogelijkheid te geven zelf te bepalen welke websites ze doorgeven. Met dit laatste zou bijvoorbeeld internettelefonie afgesloten kunnen worden of websites tegen meerprijs aan te bieden. Hierdoor zou de vrijheid van meningsuiting in het gedrang kunnen komen.
Tijdelijke opschorting activiteiten.
Tussen 2006 en augustus 2009 moest Bits of Freedom de meeste activiteiten opschorten wegens vertrek van de vaste medewerkers en onvoldoende middelen voor een doorstart. Een substantiële basisfinanciering voor een aantal jaren van de Stichting Internet4All heeft Bits of Freedom in staat gesteld met een nieuwe bezetting haar werkzaamheden voort te zetten. Op 14 augustus 2009 heeft Bits of Freedom haar werkzaamheden hervat.
Activiteiten.
De JOVD, jongerenorganisatie van de VVD, riep Bits of Freedom in 2010 uit tot 'Liberaal van het Jaar'. Dit vanwege haar 'jarenlange inzet voor digitale burgerrechten en een vrij en open internet'.
Project Multatuli.
Op 30 juni 2004 is in Nederland de Aanpassingswet richtlijn inzake elektronische handel in werking getreden, waarbij internetproviders aansprakelijk kunnen worden gesteld voor eventueel onrechtmatig materiaal van hun klanten. Via een zogenaamd 'Notice en Takedown' kan de provider worden verzocht informatie offline te halen.
Bits of Freedom heeft in de zomer van 2004 een onderzoek gedaan over de afhandeling van klachten over auteursrecht. Hiertoe heeft de organisatie een tekst van Multatuli (sinds 1957 in het publieke domein) bij tien verschillende providers online gezet. Vervolgens heeft een fictieve juridisch adviseur vanaf een gratis Hotmail-adres een klacht gestuurd over deze tekst. Zeven van de tien providers hebben de tekst offline gehaald, zonder te controleren of de klacht geldig was, of te kijken naar de dubieuze herkomst van de adviseur. Van de tien providers lieten alleen XS4ALL, UPC en Freeler de tekst staan.
Big Brother Awards.
Om privacyschendingen onder de aandacht te brengen organiseert Bits of Freedom sinds 2001 jaarlijks de Nederlandse uitreiking van de Big Brother Awards. Deze prijs wordt uitgereikt aan bedrijven, overheden en personen die het afgelopen jaar privacy schade hebben aangedaan of controle op burgers hebben uitgebreid. De prijs is vernoemd naar de totalitaire leider “Big Brother” uit het boek 1984 van George Orwell.
Coalitie van burgerrechtenorganisaties.
Bits of Freedom was in 2001 initiatiefnemer van de Europese coalitie van digitale burgerrechtenorganisaties European Digital Rights (EDRI), die op dit moment 29 leden telt in meer dan 25 Europese landen.
Zwartboek datalekken.
Bits of Freedom pleit sinds heroprichting voor een meldplicht voor datalekken, en houdt zelf een zwartboek datalekken bij. Omdat steeds meer informatie in databanken opgeslagen is wordt de kans op lekken steeds groter. Problemen zoals identiteitsfraude nemen hierdoor toe, en om die reden houdt Bits of Freedom dit zwartboek bij. Daarnaast heeft de organisatie een wetsvoorstel ingediend om het melden van datalekken bij wet verplicht te stellen. Eind 2011 is er daadwerkelijk een wetsvoorstel meldplicht datalekken opgesteld.
Organisatie.
De huidige directeur van Bits of Freedom is.
Ot van Daalen, voormalig advocaat bij advocatenkantoor De Brauw Blackstone Westbroek is na zijn directeurschap bij Bits of Freedom zijn eigen advocatenkantoor gestart, dat bedrijven, organisaties en burgers ondersteunt bij complexe juridische uitdagingen rond privacy en security. Hij neemt ook zitting in de raad van advies.
Het bestuur van Bits of Freedom bestaat uit Joris van Hoboken (onderzoeker aan het Information Law Institute van New York University), Hermine Masmeyer (Directeur European Center for Human Rights Training), Remmelt Vetkamp (CFO Nyenrode Business University) en Lonneke van der Velden (Promovenda Universiteit van Amsterdam).
De Raad van Advies van Bits of Freedom adviseert over de middellange strategie van de organisatie.
