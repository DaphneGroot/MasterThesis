Jennifer Aniston.
Jennifer Joanna Linn Aniston (Sherman Oaks, 11 februari 1969) is een Amerikaanse actrice. Ze won onder meer een Golden Globe en een Emmy Award voor haar rol in de televisieserie "Friends", waarin ze van 1994 tot en met 2004 Rachel Green speelde. Daarnaast kreeg Aniston meer dan 25 andere acteerprijzen toegekend, waaronder een People's Choice Award in zowel 2001, 2002, 2003, 2004, 2007 als 2013. Ze kreeg in 2012 een ster op de Hollywood Walk of Fame.
Biografie.
Aniston is van Grieks afkomst. Haar vader, acteur John Aniston, verhuisde op tweejarige leeftijd met zijn ouders van Kreta naar de Verenigde Staten, waar ze hun oorspronkelijke naam, Anastassakis, veranderden in Aniston. John Aniston speelde in de jaren tachtig in de soapserie "Days of our Lives". Haar moeder is Nancy Dow, een Amerikaanse actrice van Italiaanse en Schotse afkomst. Dow scheidde in 1980 van Aniston, na een huwelijk van vijftien jaar. Aniston en haar moeder hadden enkele jaren geen contact naar aanleiding van onthullingen over haar dochter die Nancy in de media deed. Die ruzie werd naar verluidt bijgelegd toen Aniston trouwde met acteur Brad Pitt.
Privéleven.
Aniston trouwde op 29 juli 2000 met acteur Brad Pitt. Ze werden in 1998 gekoppeld door hun managers. Het paar scheidde op 2 oktober 2005.
Na kortstondige relaties gehad te hebben met onder anderen Vince Vaughn, John Mayer en Gerard Butler, ontmoette ze in 2011 Justin Theroux. Het stel maakte in augustus 2012 hun verloving bekend en is drie jaar later getrouwd.
Carrière.
Aniston speelde in "Friends" Rachel Green, een van de zes hoofdpersonages die in elke aflevering terugkomen.
Ze richt zich sinds het einde van Friends op Hollywoodfilms, en dan met name romantische komedies. Een van deze komedies, "Marley & Me" ging de boeken in als meest succesvolle opening van een film tijdens het kerstweekend. Ze werd voor haar rol in het drama "The Good Girl" onder meer genomineerd voor een Independent Spirit Award, een OFCS Award en een Golden Satellite Award. Ze speelde in de film een getrouwde vrouw die een affaire begint met haar jongere collega.
In september 2007 werd ze door het Guinness Book of World Records uitgeroepen tot de meest invloedrijke actrice ter wereld, samen met de vrouw van haar ex-man, Angelina Jolie. Aniston verdiende 35 miljoen dollar in 2003 en werd daarmee nr. 1 in de "Forbes 2003 Celebrity 100 List". In 2010 werd ze achtste op deze lijst, met een inkomen van 25 miljoen dollar. Het vermogen van Aniston wordt geschat op 120 miljoen dollar. Haar films hebben tot op heden in de Verenigde Staten 1.013.503.543 dollar opgeleverd en wereldwijd 1.508.048.564 dollar.
Naast filmcarrière.
Ze stond een aantal keer op verschillende lijsten van mooiste vrouwen ter wereld en best geklede sterren. In het derde seizoen van "Friends" werd Aniston een haarcoupe aangemeten die bekend kwam te staan als 'de Rachel': lang haar dat in laagjes rond het gezicht is geknipt en steil getrokken.
Aniston is een graag geziene gast bij talkshows. Ze verscheen vijfmaal bij Jay Leno, zeven keer bij Oprah Winfrey, vier keer bij Ellen DeGeneres en driemaal bij "Saturday Night Live". Daar solliciteerde ze, voordat ze bekend werd met "Friends", voor een vaste rol in de show. Aniston klaagde een aantal keer tijdschriften aan vanwege het plaatsen van naaktfoto's die gemaakt werden toen ze topless lag te zonnen in haar tuin. Ze is de peetmoeder van de dochter van beste vriendin en "Friends"-collega Courteney Cox en David Arquette, Coco Riley.
In december 2008 maakte de actrice bekend dat zij in het blad "GQ Magazine" naakt zou poseren. Deze rapportage verscheen in de januari 2009-uitgave van GQ.
Naast haar acteerwerk en het produceren doet Aniston ook veel voor verschillende goede doelen. Zo steunt ze o.a. het St. Jude's Children's Research Hospital, Stand up for Cancer, Friends of El Faro en bindt ze de strijd aan tegen het doden van dolfijnen.
Naast haar filmcarrière heeft Jennifer Aniston sinds 2010 ook haar eigen parfum dat haar naam draagt: "Jennifer Aniston". De oorspronkelijke naam voor het parfum was "Lolavie by Jennifer Aniston", maar omdat er al een parfum was met een soortgelijke naam, draagt het parfum om misverstanden te voorkomen haar eigen naam.
