	Ook op detail bespaarde gegoede burgerij niet
	Van onze verslaggever
Jaap Huisman
AMSTERDAM
Zodra het voorjaar aanbreekt, verschijnt ook het dienblad op geschraagde poten in de etalages. Hema, Ikea, elke winkel adverteert ermee. Zo heb je een tafel, zo heb je een dienblad. Het symboliseert de flexibiliteit van het huishouden dat vanaf dit moment gaat pendelen tussen tuin/balkon en keuken.
Architect Michel de Klerk ging in 1917 uit van hetzelfde principe. Mt blad kun je spreken van een volwaardige tafel, losgeweekt van het onderstel heb je een presentatieblad dat er ook mag zijn. Handgrepen in de vorm van salamanderkoppen bijvoorbeeld. In de poten heeft De Klerk V-vormige uitsparingen laten zagen. Het is, in het gebruik van ornament en houtsoort, een vertoon van rijkdom, en dat voor een betrekkelijk onbeduidend artikel in de woning. Het is een bewijs dat de gegoede burgerij ook op het detail niet wenste te besparen, zo rond de Eerste Wereldoorlog. Een bewijs eens te meer dat vooruitgang niet altijd verbetering is. Kijk naar De Klerk en Ikea.
Vanaf 1890 bloeide de kunstnijverheid in Nederland op, en de benaming van de stroming luidde Nieuwe Kunst. Wie nu de ameublementen, verlichting, tapijten, vazen ziet, zou onmiddellijk denken: geen nieuwe maar oude kunst. Want de ontwerpers leken eerder terug te grijpen op ambachtelijke uitgangspunten, op het traditionele oud-Hollandse interieur. Het nieuwe betekende de schoorvoetende samenwerking met de industrie en dus massafabricage, terwijl de inspiratiebronnen juist bijzonder waren. Meubelontwerpers en architecten als Lion Cachet, Dijsselhof, Nieuwenhuis, De Bazel en Lauweriks gingen te rade bij de cultuur van het Midden-Oosten en Japan; ze gooiden er soms een scheut theosofie bij, en zo ontstond een Nederlandse variant van de art nouveau. Niet zo weelderig als in Belgie of Frankrijk, maar onmiskenbaar rijk. Men deinsde niet terug voor het gebruik van citroenhout, coromandel of uit Cuba ingevoerde mahonie.
Het kan bijna geen toeval zijn dat het Stedelijk Museum in Amsterdam deze laatste explosie van versierkunst - voordat De Stijl en het Nieuwe Bouwen toesloegen - laat samenvallen met de expositie Wenen 1900 in het Van Goghmuseum. Dit is prima vergelijkingsmateriaal, het is zelden tentoongesteld en verrassend gaaf. Hiermee geeft Frans Leidelmeijer een visitekaartje af. Als gastconservator heeft hij de stijlkamers heeft ingericht ter gelegenheid van het 25-jarige bestaan van zijn kunsthandel. Bovendien werkte hij mee aan een indrukwekkend boek over deze periode.
Alleen is het merkwaardig dat het in het Stedelijk Museum gebeurt. De kunstnijverheid uit de periode 1880-1940 is toch bij uitstek het terrein van het Haags Gemeentemuseum, het Drents Museum of het Architectuurinstituut.
Terwijl Wenen 1900 zich vooral richt op de bloei van de schilderkunst en de architectuur, blijft het in het Stedelijk beperkt tot een enkele Toorop, maar dan wel een bijzondere: het portret van schrijver Arthur van Schendel. Tussen de stijlkamers is een collectie porselein, zilver en glas geschikt die aangeeft dat het de ontwerpers en architecten begin deze eeuw om een integraal beeld van het interieur ging. Uitersten ook: het bijna rigide, geometrisch opgebouwde servies van Chris van der Hoef tegenover de pasteus beschilderde pompoen-vazen van Th. Nieuwenhuis.
Berlage, zo laat de expositie overtuigend zien, is de eerste die een steen in de vijver gooit. Voor de huiskamer in Villa Henny in Den Haag, rond de eeuwwisseling, maakt hij meubilair waar hij een scheiding aanbrengt tussen de constructieve en comfort-biedende elementen. De nerf van het hout mocht niet worden aangetast, gebogen hout was taboe, en daarom bedacht Berlage een ingewikkeld stelsel van arm-, voetsteun en poten. De bewoners vonden het niet mooi, maar de oorspronkelijkheid werd door vakgenoten geroemd.
Met het accentueren van de constructie liep Berlage voorop. Zoals hij in zijn gebouwen het baksteen van de muren blootlegt, laat hij het beslag op deuren zichtbaar. Dertig jaar later zou het de gewoonste zaak van de wereld zijn.
Berlage en De Klerk zijn elkaars grootste tegenpolen n de spil op de expositie. Tegenover de zware, gebeeldhouwde banken en dressoirs van De Klerk met zeemonsterkoppen op de kop van de armleuning staat het ijlere, onversierde kamerameublement van Berlage. Alleen al het verschil in beslag duidt op een andere benadering: bij De Klerk zijn het kantwerkjes van smeedijzer, bij Berlage is het waar uit de ijzerwinkel.
De Nieuwe Kunst van de eeuwwisseling voert ons binnen in een verdwenen wereld. Niet alleen zijn de exotische houtsoorten en de aan Egypte ontleende versieringen in onbruik geraakt, ook sommige accessoires zijn verdwenen. Het smeedijzeren haardscherm is geschiedenis geworden en de kolenkit ook. Meubelontwerper/architect Chris Wegerif vormde de kolenkit om tot een liggend sculptuur, zodat hij meer lijkt op een koperen wc. In de achterwand zijn de silhouetten van vlammen getst, de grijper glijdt als een slang over het koper. Het gebruiksvoorwerp is onherkenbaar veranderd in een woonsierraad.
Distributeurs van de Nieuwe Kunst waren verkooporganisaties als De Woning, het Binnenhuis en Van Wisselingh & Co. De platteelbakkerijen Rozenburg en Zuid-Holland en de glasfabriek in Leerdam leverden een stroom aan serviezen en vazen. Toen er interne ruzies ontstonden bij Het Binnenhuis, viel de groep uiteen, en was ook het lot van de Nieuwe Kunst bezegeld. Wat er op volgde was de Amsterdamse School, niet zozeer een beweging als wel de one-man-show van Michel de Klerk.
Het ingelegde noten- of coromandelhout, de gestileerde vogels en planten als decoratie, ze werden na 1920 vrij plotseling opzijgeschoven door onversierd, beschilderd triplex. Kleur verdreef materiaal. Een interieur van Hendrik Wouda uit 1929/1930 onderstreept de koerswijziging. Geometrische composities in blauw en rood, dat zijn de dressoirs en prullenbakken van Wouda voor zijn eigen villa De Appelhof. En zo zijn we in twee etages van rijk naar arm gewandeld, van een verloren paradijs naar het naakte heden. Zelden is die ontwikkeling zo compact bij elkaar gezet.
Het Kunstvol Binnenhuis. Nederlandse interieurkunst 1895-1930. Stedelijk Museum Amsterdam. Tot 15/6. Gelijknamig boek verschenen bij V+K Publishing. Tot 1/7  89,50.

Foto
	J.L.M. Lauweriks: speeltafel, 1898/'99. H.P. Berlage: damesfauteuil, circa 1900. Michel de Klerk: Zeemonsterkoppen met asbakjes aan crapauds. (1917).

