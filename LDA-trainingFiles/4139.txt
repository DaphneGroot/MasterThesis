	Semi-openbare gymnastiek
	TIJDENS ZIJN schooltijd aan het paramilitaire instituut Leoncio Prado schreef Mario Vargas Llosa erotische verhalen, die gretig aftrek vonden bij zijn maten. De lichtvoetige schrijfsels deden niet alleen zijn aanzien stijgen, ze leverden hem ook een aardig zakcentje op. Toen hij zich serieus aan de literatuur begon te wijden, leek in zijn werk voor de erotiek geen vooraanstaande plaats meer weggelegd. Zijn grootste ambitie betrof nu het schrijven van de 'totaalroman'. Spoedig resulteerde dat in drie memorabele, maar bloedserieuze romans: De stad en de honden, Het groene huis en Gesprek in De Kathedraal.
Werd Vargas Llosa in de daaropvolgende jaren minder ernstig van toon, en doorspekte hij de roman Pantale¢n zelfs met humoristische taferelen, erotiek bleef bij hem een bijrol vervullen. Tot 1988, toen hij vriend en vijand verraste met een onconventionele erotische roman, Lof van de stiefmoeder. Dit verhaal, over de lotgevallen van de burgerman Rigoberto, zijn zoontje Fonchito en zijn tweede vrouw Lucretia, is een hoogtepunt in Vargas Llosa's oeuvre. Naast de broeierige sfeertekeningen en de originele wijze waarop hij een lans breekt voor de fantasie en de erotiek, maakte vooral de thrillerachtige intrige indruk.
Na lezing bleef je met de vraag zitten of er een kans bestond op een verzoening tussen Rigoberto en Lucretia, nadat Fonchito zijn stiefmoeder had verleid en zijn vader haar vervolgens de bons had gegeven. De kwestie moet ook Vargas Llosa hebben beziggehouden. Negen jaar na dato komt hij met een vervolg, Geheime notities van don Rigoberto, waarin Fonchito al in de eerste regels berouw toont en Lucretia met zijn vader tracht te herenigen. Wederom ontpopt het duiveltje met het engelachtige uiterlijk zich tot een boeiend personage. In het manipuleren van zijn medemens blijkt hij nog altijd een meester en met zijn onschuldige voorkomen weet hij Lucretia spoedig weer om zijn vinger te winden.
De charme van het verhaal ligt voor een belangrijk deel in het feit dat je tot het eind blijft gissen naar Fonchito's drijfveren. Ditmaal palmt hij Lucretia in met de naaktstudies van de Oostenrijkse schilder Egon Schiele (1890-1918). Betreft het de onschuldige interesse van een berouwvolle puber, of probeert hij Lucretia met Schiele's spraakmakende werk opnieuw te verleiden? Vargas Llosa gaat een direct antwoord uit de weg, maar suggereert terloops wel dat - zodra er sprake is van begeerte - de grens tussen onschuld en zonde niet eenvoudig aan te geven is.
Tussen de beschrijvingen van Fonchito's ontmoetingen met Lucretia door zijn dagboeknotities van Rigoberto en een reeks anonieme brieven gevlochten. De verhaalstructuur is vernuftig, maar de door Vargas Llosa inmiddels te vaak toegepaste fragmentarische opzet doet gekunsteld aan.
In zijn geschriften laat Rigoberto zich kennen als een tragisch personage. Centraal in de notities van de eenzame binnenvetter staat Lucretia. Over haar stelt hij een aantal prachtige fantasien te boek. In een ervan, waarin zij met een oude aanbidder op reis gaat door Europa, hangt een onbedorven, zinnenprikkelende sfeer. Een minpunt is dat in Rigoberto's geschriften over wereldser onderwerpen de stem van de schrijver soms nadrukkelijk doorklinkt. Natuurlijk is het zijn volste recht om tegen zaken als nationalisme en patriottisme te ageren, maar storend is de frequentie waarmee hij dat doet. Wie een beetje vertrouwd is met Vargas Llosa's wereldvisie, zal bij lezing van Rigoberto's dagboek dan ook regelmatig een 'dj lu'-ervaring hebben.
Toch mag Rigoberto's aanklacht tegen de erotische verdroging in dit fin de sicle (een van de hoofdthema's) er zijn. Zijn woede over het 'traditionele', verfijnde liefdesspel, dat is verworden tot 'een lichamelijke en semi-openbare gymnastiekoefening', bereikt een magistraal kookpunt in een hilarische brief aan de lezers van een vermaard blootblad.
Rigoberto's aanstekelijke fantasien, zijn vlammende pleidooi voor meer erotiek, en de ontmoetingen tussen de ondoorgrondelijke Fonchito en Lucretia tillen Geheime notities van don Rigoberto uit boven de middelmaat. Dat is echter onvoldoende om te kunnen wedijveren met het sublieme Lof van de stiefmoeder. Zelfs een begaafd auteur als Vargas Llosa lukt het niet met hetzelfde materiaal twee juwelen van vertelkunst te vervaardigen.
Sander de Vaan
Mario Vargas Llosa: Geheime notities van don Rigoberto.
Vertaald uit het Spaans door Arie van der Wal.
Meulenhoff; 304 pagina's;  39,90.
ISBN 90 290 5492 1.

Foto
	Mario Vargas Llosa FOTO WIM RUIGROK - DE VOLKSKRANT

