Fugees.
De Fugees was een Amerikaanse groep, waarvan het repertoire voornamelijk bestond uit hiphop, beïnvloed door soul en reggae. De leden van de groep zijn rapper/producer Wyclef Jean, rapper/zangeres Lauryn Hill en rapper Pras. Jean is afkomstig uit Haïti; Pras, neef van Jean, uit New York (Brooklyn); Hill is Afro-Amerikaans en afkomstig uit South Orange, New Jersey. De groep heeft twee albums opgenomen, waarvan één, The Score, een groot succes was en verschillende Grammy's won. De leden gingen in 1997 hun eigen weg. Hill en Jean begonnen een succesvolle solocarrière, terwijl Michel zich vooral richtte op het maken van soundtracks en acteren.
In 2005 zijn de drie gezamenlijk weer de studio's ingedoken om een nieuw album te produceren, dat begin 2006 op de markt zou verschijnen. Dit is echter nog niet gebeurd. Wel is er 1 nieuw nummer, genaamd "Take it Easy", vrijgegeven.
