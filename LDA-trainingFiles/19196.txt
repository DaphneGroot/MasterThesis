Martin van Amerongen.
Martin Florian van Amerongen (Amsterdam, 8 oktober 1941 – aldaar, 11 mei 2002) was een Nederlandse publicist, columnist en journalist. Hij was ook jarenlang hoofdredacteur van "De Groene Amsterdammer".
Jeugd.
Hij werd aan het begin van de Tweede Wereldoorlog geboren als zoon van een joodse vader en een christelijke Duitse moeder, die hem evangelisch-luthers lieten dopen. Tijdens de oorlog was het gezin ondergedoken in Huizen. Van Amerongen was een autodidact die grote kennis verwierf over klassieke muziek en de schone letteren en daarover ook veel zou publiceren.
Journalist.
Na enkele baantjes begon Van Amerongen in 1962 als journalist bij het "Het Vrije Volk". Van 1965 tot 1 mei 1984 was hij redacteur van "Vrij Nederland". Hij legde zijn functie neer naar aanleiding van een intern redactieconflict over het Midden-Oosten. Vanaf 1985 tot 1997 en van 1999 tot aan zijn dood in 2002 was hij hoofdredacteur van "De Groene Amsterdammer". Ook schreef hij columns voor "NRC Handelsblad".
Auteur.
Naast en buiten zijn redactionele werk schreef hij boeken over de componisten Richard Wagner en Wolfgang Amadeus Mozart, over de Matthäus-Passion van J.S. Bach, de dichter Heinrich Heine, William Shakespeare en over joodse personages. Ook de polemiek schuwde hij niet. Bijvoorbeeld onder het pseudoniem van Ir. H.A. Schuringa schreef hij brieven aan bekende Nederlanders om hen uit hun tent te lokken over allerlei op dat moment relevante onderwerpen. Al deze correspondenties kwamen in een 'brievenboek' terecht dat in 1981 werd uitgegeven.
Hij was een van de oprichters van het Republikeins Genootschap. Martin van Amerongen overleed op 60-jarige leeftijd aan de gevolgen van slokdarmkanker. Na het overlijden van Prins Bernhard werd postuum een geruchtmakend interview gepubliceerd dat hij met de prins had gehad. Van Amerongen is begraven op Zorgvlied.
