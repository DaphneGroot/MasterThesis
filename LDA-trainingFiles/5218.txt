	IJsdanseres Sloetskaja heeft nog veel werk te verzetten 
 Phantom on Ice. Een spookachtige verschijning op het ijs is Irina Sloetskaja allerminst. De pas zeventienjarige Russin werd zaterdag voor de tweede keer in haar carrière Europees kampioene kunstrijden. Ze was een van de weinige schaatssters die in de lange kür op de been bleef. De paar oneffenheidjes aan het begin en aan het eind vergaven de juryleden haar. Die hadden al genoeg valpartijen gezien, van Sloetskaja's concurrenten bijvoorbeeld.
Vijf verschillende drievoudige sprongen (en zes in totaal) produceerde de in een fel rood pakje geklede inwoonster van Moskou in het met vijfduizend toeschouwers gevulde Parijse Palais Omnisports. Het foutje in de slotfase incasseerde de studente lichamelijke opvoeding zelfs lachend. De titel had de door Zjana Gromova getrainde rijdster toen alweer op zak, wist ze.
De beloning mocht er zijn, de veruit hoogste jurywaardering, met cijfers tussen 5,6 en 5.9. Helemaal tevreden was ze niet. 'Het was allesbehalve perfect. Ik ga snel naar huis terug om te trainen. Ik heb nog veel werk te verzetten voor de WK over vijf weken in Lausanne', aldus Sloetskaja.
Het rapport van Surya Bonaly vertoonde vele onvoldoendes. Bonaly, vijfvoudig Europees kampioene tot Sloetskaja haar vorig jaar in Sofia afloste, besloot pas laat aan het toernooi mee te doen. Een achillespees-blessure hield haar maanden uit de roulatie. Ondanks de af en toe terugkerende pijn in haar voet besloot de donkere rijdster te starten.
De gevolgen waren desastreus. Na de korte kür lag Bonaly al mijlenver achter: zesde. De lange kür voor 'eigen' publiek ging volledig de mist in. Bij de eerste combinatie kwam ze al ten val, herstel bleef uit. Bonaly, vorig jaar tweede, zag op het scorebord zelfs één maal een 4,9, en zakte nog drie plaatsen in het klassement.
De EK leverde voor de eerste keer in de geschiedenis louter titels voor de Russen op. Zelfs in de 'gouden' Sovjet-tijden was dat nooit gelukt. Oksana Gritsjoek en Jevgeni Platov, de Olympische kampioenen van Lillehammer en drievoudig wereldkampioenen, werden net als vorig jaar winnaars bij het ijsdansen.
Gritsjoek en Platov gaven hun titel extra glans door voor de tweede keer op rij een perfecte score te behalen. Voor hun dans geïnspireerd op de Arabische cultuur kreeg het paar opnieuw zesmaal zes punten. Donderdag behaalden ze voor de tango eveneens het maximale aantal punten. Het tweetal danste op muziek van Peter Gabriel, voormalig zanger van de groep Genesis.
Bij de mannen zegevierde Aleksej Oermanov. De 23-jarige student uit St Petersburg pakte zijn eerste Europese titel. De Olympisch kampioen bleef in de kür de Fransman Philippe Candeloro, uitgedost als Napoléon, en titelverdediger Vjatsjeslav Zagorodnijoek uit Oekraïne voor. De laatste verknoeide zijn kansen door een val.
Oermanovs kampioenschap was vrij verrassend, omdat hij na het korte programma van woensdag slechts zesde stond. Het drietal prijswinnaars eindigde gelijk met 4 punten, maar de titel gaat in dat geval naar degene die de lange kür wint. Oermanov dus, die in het zwart gekleed was als goochelaar en zijn oefening deed op muziek van Kalman, op het stuk 'Prins van het circus'.
Bij de paren ontbrak de nummer een van 1996, Oksana Kazakova en Artoer Dmitriev, omdat het koppel niet verder was gekomen dan de vierde plaats bij de Russishe kampioenschappen. De titel ging nu naar Marina Jelstova en Andrej Boesjkov, de regerende wereldkampioenen en in 1993 al eens Europa's besten. Het Duitse duo Mandy Wötzel en Ingo Steuer, in de Bulgaarse hoofdstad nog eerste, eindigde nu als tweede.

