	Barbie?
	Joke de Kruijf, speelde de hoofdrol in de musical Carlie - over het leven van Barbie: 'Ik ben een vrouw met heupen, zeg maar een Barbie-type. God, nu moet ik me straks zorgen gaan maken, want ik voldoe niet meer aan het ideaalbeeld van de nieuwe Barbie! Wat ik zeggen wil: het is heel goed dat ze Barbie aanpassen aan de normale vrouw, maar ja, wat is normaal? Grote kans dat de nieuwe Barbie nu het beeld wordt waaraan vrouwen zich gaan spiegelen. Beter zou het zijn tien verschillende Barbies te maken, met verschillende maten en verschillende soorten haar. En maak er dan ook een met sproeten. Maar nee, het wordt gewoon weer een mooi vrouwtje en dus een ideaalbeeld. Barbie is een plastic pop. Dat moet niemand vergeten.'
Laura Rook van speelgoedwinkel Intertoys in Den Helder: 'Barbie is een topproduct, een echte omzetmaker. Al jaren. We verkopen er tien, twintig per week. Gemiddeld kosten ze veertig gulden, maar daarvoor krijg je dus wel kwaliteit. Nep-Barbies zijn goedkoper. De Steffies, de Cindy's, die verkoop je alleen om de prijs. Ach, het gaat al jaren goed met Barbie, dus waarom zouden ze haar veranderen? Ik heb nooit klagende klanten. De mensen willen haar hebben zoals ze nu is. Beetje overtrokken om haar maten aan te passen. Natuurlijk kun je als vrouw nooit die maten bereiken, maar dat is ook niet de bedoeling. Waarom mag Barbie niet zichzelf blijven?'
P. Hupperts, directielid van The Body Shop: 'Op ons hoofdkantoor in Londen is Ruby gemaakt, een soort Barbie maar dan veel dikker. Ze is geen anti-Barbie hoor, het is allemaal heel positief bedoeld. Ruby laat zien dat je ook op een andere manier zelfverzekerd kunt zijn. Geloof kunt hebben in jezelf. Schoonheidsidealen zijn dwangmatig en terroriserend voor de vrouw. We zijn blij dat Barbie nu wordt aangepast, maar het maatje 36-ideaal wordt niet bepaald door Barbie alleen. Het zijn ook artikelen in de vrouwenbladen over de nieuwste diten, de fotomodellen, de media. Wij willen niet zwartepieten. Wij zien alleen een probleem, het slankheids-ideaal, en we willen daar iets aan doen.'
R. Seders, oprichter van de patintenvereniging voor eetstoornissen (als anorexia en boulimia): 'Het is nuttig om Barbie aan te passen, dunkt me. Best mogelijk dat de jeugd zich spiegelt aan die poppen. Maar ik verwacht niet dat er nu minder eetstoornissen ontstaan. Dat lijkt me wat te optimistisch.
'Mijn kinderen speelden met Barbies, jawel. Ik weet nog goed: zo'n dertig jaar terug moest ik op dienstreis naar Parijs. Zag ik daar een Barbie, en mijn dochter had daarom gevraagd, dus die koop ik. Dochter maakt later verheugd het pakje open, maar begint dan heel hard te huilen. Deze Barbie had borsten, en ze wilde er graag eentje zonder. Het zal wel Franse namaak zijn geweest.'
J. van der Sijde, assistent-conservator van museum Kinderwereld in Roden: 'Dat treft, we hebben net een expositie met ongeveer zestig oude Barbies. De vorm ervan is nooit veranderd, de kleding wel. Je ziet er echt heel mooi de trend van de tijd in terug. Daarom is Barbie zo populair, denk ik. Barbie blijft zich aanpassen, dat is haar succes. Zelf vond ik er nooit iets aan, als kind. Dat popperige, die hoge voetjes, Barbie blijft nauwelijks staan als je haar neerzet. Je kunt er niks mee. Van mij mag die pop eruit.'
Iris Berk van de vereniging voor motorisch gehandicapte kinderen (BOSK), pleit al een tijd voor de komst van Becky (Barbie in een rolstoel) naar Nederland: 'Als je Barbie levensecht wil maken, zet haar dan in een rolstoel. Zo'n Barbie is er al, ze heet Becky, maar Becky is nog steeds niet te koop in Nederland. Ze is, zeggen ze, exclusief bedoeld voor de Amerikaanse markt. Jammer hoor, het is juist zo'n goed idee. Gehandicapte kinderen kunnen met Becky aan hun klasgenoten laten zien dat het helemaal niet zo vreemd is om in een rolstoel te zitten. Becky doet het immers ook! Die kinderen kunnen zo'n opkikker goed gebruiken.'
Barbara Wilkenshoff, verwoed Barbie-verzamelaar uit Michigan, USA: 'Ik weet het niet met dat nieuwe model. Al die nieuwe outfits die je moet aanschaffen, want de oude passen natuurlijk niet meer. Zelf hou ik het meest van het model uit 1964. Daar ben ik mee opgegroeid. De zachte paardenstaart, het lieve gezicht. Ik gebruikte de pop nooit als ideaalbeeld. Ik had er gewoon plezier in mooie kleren voor haar te kopen. Als men bezorgd is over de invloed van Barbie op kinderen, dan moeten ze die kinderen een sterker besef van waarden meegeven. Barbie is een pop, geen rolmodel.'
Toine Heijmans

