	Doucheverbod maakt gevangenen 'ziek'
	ANP
DEN HAAG
Ruim veertig gevangenen van de gevangenis Almere Binnen hebben zich deze week ziek gemeld omdat zij 's ochtends niet meer mogen douchen. De maatregel is volgens de directie nodig omdat het personeel als gevolg van de invoering van de 36-urige werkweek andere dienstschema's heeft gekregen.
Gedetineerden van een aantal afdelingen hadden het voorrecht 's ochtends een uur lang te kunnen besteden aan de persoonlijke verzorging, zoals eten en douchen. Door de veranderde schema's van de bewakers kunnen de douches 's ochtends niet meer worden opengesteld en is de tijd voor de eigen verzorging teruggebracht tot een half uur.
Direct nadat de maatregel maandag was ingegaan, meldden zich uit protest 48 gevangenen ziek. Volgens een woordvoerder van het ministerie van Justitie zijn inmiddels zes gedetineerden weer aan het werk gegaan. De directie is niet van plan zich door de actie onder druk te laten zetten. De gevangenen kunnen wel op andere momenten van de dag een douche nemen.

