Schaaktoernooi Hoogeveen.
Het Univé Schaaktoernooi is een schaaktoernooi dat sinds 1997 jaarlijks in oktober in Hoogeveen wordt gehouden. Zoals gebruikelijk in de schaaksport is het toernooi vernoemd naar de sponsor: de eerste drie jaren heette het toernooi het VAM-toernooi naar de Drentse afvalverwerker VAM en van 2000 tot en met 2008 was de naam het Essent-toernooi. Sinds 2009 is Univé de hoofdsponsor.
Eerste prijs kroongroep, een glazen schaakspel
Het Schaaktoernooi Hoogeveen vond voor de eerste keer plaats in 1997. David Bronstein speelde toen een van zijn laatste toernooien. Sinds die tijd heeft het toernooi zich opgewerkt naar één van de sterkste toernooien ter wereld en het in sterkte tweede schaaktoernooi van Nederland, na het Tata Steel-toernooi dat elk jaar in januari in Wijk aan Zee wordt gehouden.
Het Univé Schaaktoernooi bestaat uit drie afzonderlijke toernooien: een amateurtoernooi, een open groep en een kroongroep. Het amateurtoernooi en de open groep bestaan uit 9 rondes, waarin wordt gespeeld volgens het Zwitsers systeem. In de Kroongroep spelen vier spelers een volledige competitie, waarbij elke schaker de andere deelnemers tweemaal treft. De eerste jaren speelde de Kroongroep met glazen stukken, gemaakt in het voormalige plaatselijke glasmuseum.
Geschiedenis.
De eerste zes jaren bestond de Kroongroep uit een unieke formule waarbij de tegenstellingen man-vrouw, jong-oud en Nederlander-buitenlander centraal stonden: in een vierkamp speelden de sterkste speler uit Nederland, de sterkste vrouwelijke schaker ter wereld, een oud-wereldkampioen en de jeugdwereldkampioen tegen elkaar. In plaats van een oud-wereldkampioen werd eenmaal een nog levende schaaklegende uitgenodigd die geen wereldkampioen is geweest (Viktor Kortsjnoj). In latere jaren werd de strakke formule voor de kroongroep losgelaten en werd in plaats van een oud-wereldkampioen een internationale topspeler uitgenodigd.
