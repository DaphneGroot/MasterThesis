Fusillade.
De fusillade van Maximiliaan van Mexico, in 1867, geschilderd door Édouard Manet
Een fusillade is het voltrekken van de doodstraf waarbij de uitvoering geschiedt met een vuurwapen. De methode is vooral bekend uit oorlogstijden, onder meer als straf voor spionnen. Er zijn verschillende manieren om met een vuurwapen een doodvonnis te voltrekken.
Vuurpeloton.
Een vuurpeloton is een groep mensen (vaak soldaten) die tegelijkertijd op een of meer slachtoffers schieten.
Soms wordt een van de geweren met een losse flodder geladen. Dit heeft zowel een juridische als een psychologische reden. Juridisch is het moeilijk een lid van een vuurpeleton te vervolgen omdat dit lid zich kan verweren met het feit dat juist hij met een losse flodder heeft geschoten. De psychologische reden is dat het makkelijker zou zijn voor de leden van het vuurpeloton om deel te nemen, omdat ieder lid de kans heeft naderhand te geloven dat hij persoonlijk niet een dodelijk schot heeft afgevuurd. Nu is het wel zo dat een ervaren schutter het verschil kan voelen tussen de terugslag van een echte kogel en een losse flodder (die van een losse flodder is veel minder krachtig), maar in de praktijk blijkt dat er een sterke psychologische druk is om geen aandacht te besteden aan de terugslag. Veel leden van een vuurpeloton blijken bovendien naderhand de terugslag als niet krachtig te hebben ervaren.
Onder andere tijdens de Duitse bezetting kwam het voor dat schutters weigerden aan een vuurpeloton deel te nemen. Dit kon dan als dienstweigering gezien worden, met eventueel als consequentie dat zij zelf tussen de veroordeelden plaats moesten nemen.
Nederland.
Monument in Zwolle ter nagedachtenis aan gefusilleerde verzetsmensen
De zaak Chris Meijer was in Nederland een geval waarin een persoon voor het vuurpeloton belandde met als aanklacht desertie. Nederland legde na de Tweede Wereldoorlog 154 personen een doodstraf op. Hiervan werden 39 straffen daadwerkelijk voltrokken, de laatste in 1952. Sinds 1983 kan in Nederland geen doodstraf meer worden opgelegd; in de Nederlandse Grondwet werd toen bepaald dat deze straf niet kan worden opgelegd.
In de Tweede Wereldoorlog fusilleerde de Duitse bezettingsmacht in Nederland mensen van het verzet, onder andere op de Waalsdorpervlakte, in Kamp Amersfoort te Leusden, Snipperling (Twentol-drama) in Deventer, Overveen, Fusilladeplaats Vught en op het Weteringplantsoen in Amsterdam. Er zijn toen vermoedelijk meer dan 3000 Nederlanders gefusilleerd.
Na de Tweede Wereldoorlog werden in Nederlands-Indië door Nederlandse militairen zoals Westerling en Vermeulen duizenden standrechtelijke executies uitgevoerd op terreurzaaiende bendes, guerrillastrijders en de burgerbevolking (Zuid-Celebes-affaire).
Verenigde Staten.
In de Amerikaanse staten Oklahoma en Utah maakt men nog gebruik van het vuurpeloton. In Utah kan de keuze bewust gemaakt worden, in Oklahoma is dat echter alleen een optie als andere executiemiddelen niet blijken te werken. Een bekend geval is de executie van Gary Gilmore, de eerste executie na de opschorting van de doodstraf tussen 1967 en 1976. Op 17 januari 1977 schoten vijf mensen (waarvan één met een losse flodder) op Gilmore die op 6 meter afstand vastgebonden zat op een stoel. Sinds de executie van Gilmore is het vuurpeloton nog tweemaal in Utah gebruikt. De ter dood veroordeelde Ronnie Lee Gardner heeft op 23 april 2010 de keuze gemaakt om gedood te worden door een vuurpeloton welke vervolgens dan ook is voltrokken.
Andere landen.
Ook in andere landen wordt of werd het fusilleren van veroordeelden regelmatig toegepast. In sommige landen (vooral in Zuidoost-Azië) wordt een veroordeelde doodgeschoten met behulp van een machinegeweer. In China worden veel doodvonnissen voltrokken door een enkel schot in het achterhoofd.
