	Vereniging wil wettelijke status voor vermisten    Iemand is dood of levend, daartussen bestaat niets
	Van onze verslaggeefster
Ellen de Visser

UTRECHT
Alwin Sterk verdween op 24 april 1972. Hij liet een briefje achter voor zijn familie en zijn vriendin. 'Hierbij deel ik jullie mede dat ik uit het ''normale'' leven verdwenen ben. Ik verzoek jullie geen moeite te doen mij op te sporen.'
'We dachten aanvankelijk dat hij wel weer terug zou komen', vertelt zijn zus Corrie Sterk. 'Alwin was erg bezig met de zin van het leven, we wilden hem niet te veel achter zijn vodden zitten. Bovendien was hij totaalweigeraar en als de politie hem zou vinden, zou hij naar de militaire gevangenis Nieuwersluis gestuurd worden.' Maar 25 jaar later is Alwin nog altijd spoorloos.
Jaarlijks raken in Nederland naar schatting zestienduizend personen vermist. Driekwart is binnen 24 uur terecht, levend of dood. Per jaar blijven tien tot vijftien mensen langer dan een jaar weg. Momenteel zijn naar schatting vierhonderd mensen langdurig vermist. Buitenstaanders reageren vaak weinig begripvol op een vermissing. 'Het leven gaat door, kijk eens naar wat je nog wel hebt', wordt vaak gezegd.
Ook politie en justitie reageren lang niet altijd adequaat. De registratie van vermiste personen verloopt gebrekkig, databestanden zijn onvolledig of vervuild. De vermissing van kinderen heeft een hoge prioriteit, maar als volwassenen verdwijnen, reageert de politie laconieker. 'Die komt wel weer boven water', krijgen achterblijvers meer dan eens te horen.
Achterblijvers krijgen daarnaast met veel juridische en financile problemen te maken. Banken, verzekeringsinstellingen of sociale diensten kunnen met het begrip 'vermist' niet omgaan. Iemand is dood of levend, daartussen is niets. Pas na vijf jaar kan bij de rechtbank een rechtsvermoeden van overlijden worden aangevraagd. 'Zo'n aanvraag is voor achterblijvers emotioneel gezien zwaar', zegt Sterk. 'Je laat een geliefd persoon doodverklaren terwijl je daar niet zeker van bent.'
Vandaag wordt in de Tweede Kamer gesproken over de knelpunten rond vermissingen. De Vereniging Achterblijvers na Vermissing (VAV), die in 1994 werd opgericht, heeft gevraagd om een wettelijke status van vermisten. Een officier van justitie zou na gedegen onderzoek een verklaring moeten kunnen afgeven dat iemand als vermist wordt beschouwd, zodat achterblijvers praktische zaken sneller kunnen regelen.
De VAV heeft er lang over gedaan om het onderwerp op de politieke agenda te krijgen. De aandacht voor de problematiek is gering, weet Sterk, bestuurslid van de VAV. Om de vereniging te steunen begint ze eind mei aan een sponsorfietstocht: samen met een vriendin wil ze in acht weken naar de voet van de Pyreneen fietsen en terug. De sponsors staan niet in de rij.
De tocht heeft voor Sterk ook een persoonlijke betekenis. Ze noemt het een manier om de verdwijning van haar broer een plaats te geven. 'Na Alwins vermissing zeiden we: hij is volgende week wel weer terug. Die grens werd steeds verder verlegd. Een week werd een maand, een half jaar, een jaar. Pas na vijftien jaar, toen de termijn voor militaire dienst verstreken was, en Alwin nog niet was teruggekeerd, kwamen langzaam de emoties los.'
Woede, verdriet, machteloosheid en vooral schuldgevoel staken de kop op. 'Als ik nog denk aan de laatste keer dat ik hem gezien heb. Hij zat tegen de deur van mijn slaapkamer en we hebben tot drie uur 's nachts zitten bomen. Waarom hebben we hem niet gevraagd wat hem nou echt dwars zat? Waarom hebben we hem onder druk gezet zijn school af te maken? Het schuldgevoel nam op het laatst irrele proporties aan.
'Zeven jaar geleden ben ik het gemis echt gaan voelen. Ik had een heel sterk gevoel dat Alwin in Cornwall moest zijn. Ik ben daar toen veertien dagen geweest en dat is een soort afscheid geworden. Ik heb gehuild om hem, ik heb gezongen voor hem en ik heb er herinneringen opgehaald. Ik wilde het keren voor mezelf, ik wilde mijn leven niet langer door zijn vermissing laten belemmeren. Nu vertel ik mijn verhaal aan wie het maar horen wil.'
Het is hoog tijd dat buitenstaanders beseffen hoe zwaar een vermissing voor de achterblijvers is, vindt Sterk. 'Het klinkt misschien vreemd, maar ik krijg liever morgen te horen dat hij dood is dan dat ik de rest van mijn leven in onzekerheid over zijn lot blijf verkeren. Een verdwijning kun je nooit afsluiten. Ik heb het gevoel dat we alles gedaan hebben, maar toch blijf ik nog hopen en soms nog zoeken.'

Foto
	Corrie Sterk FOTO BERT VERHOEFF - DE VOLKSKRANT

