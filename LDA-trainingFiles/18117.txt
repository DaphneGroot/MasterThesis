 Capa City boekt hoger resultaat. 
 AMSTERDAM, 19 feb (Reuter) - Capa City Realty heeft over 1996 een direct beleggingsresultaat behaald van NLG 12,4 miljoen. Dit is 40% meer dan in 1995. 
 Winst op vastgoedverkopen (NLG 0,23 mln) en afwaardering van de vastgoedportefeuille (NLG 1,17 mln) hebben voor een negatief indirect beleggingsresultaat gezorgd van NLG 0,95 mln. 
 Het totale resultaat over 1996 is hierdoor uitgekomen op NLG 11,45 miljoen. Vergeleken met het resultaat over 1995 een stijging van 22,1%. 
 De winst per gewoon aandeel bedraagt 10,4 cent; dit bedroeg 10,1 cent in 1995. 
 Evenals vorig jaar zal de gerealiseerde winst over 1996 volledig worden gereserveerd ter versterking van de vermogenspositie. Voorgesteld wordt om ten laste van de agioreserve per gewoon aandeel een dividend uit te keren van 5% in de vorm van aandelen. 
 Het eigen vermogen steeg met 26% naar NLG 165,2 miljoen. De solvabiliteit nam toe van 31,3 naar 32,9%. 
 Het verslagjaar 1996 werd afgesloten met een balanstotaal van NLG 510,7 miljoen. De waarde van de vastgoedportefeuille steeg in 1996 18% naar NLG 490,8 miljoen. 
 Ultimo 1996 bedroeg de totaal verhuurbare oppervlakte 269.503 m2; eind 1995 was dit 215.992 m2. Hiervan is meer dan 97,2% verhuurd. 
 - Amsterdam newsroom +31 20 504 5000, Fax +31 20 504 5040. 
 (c) Reuters Limited 1997. 
