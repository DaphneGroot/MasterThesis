	'Boere Rebellie ging in 1994 net niet door'
	Van onze buitenlandredactie
AMSTERDAM Rechtse Zuid-Afrikanen hadden in 1994 vergevorderde plannen voor een gewapende 'Boere Rebellie'. Die operatie, waaraan 'vele duizenden' zouden deelnemen, zou de verkiezingen van dat jaar saboteren en moest leiden tot een blank thuisland. Dit meldt het Britse tijdschrift SouthScan, dat zich daarbij baseert op uitspraken van voormalig legerchef, generaal Constand Viljoen, die de operatie zou leiden.
Viljoen deed de strategie voor de Afrikaner rebellie gedeeltelijk uit de doeken toen hij bekendmaakte dat hij wegens zijn leiderschap over deze verzetsgroep onder bepaalde voorwaarden om amnestie zou verzoeken voor de Waarheidscommissie. De generaal is inmiddels leider van het conservatieve Vrijheidsfront en parlementariër.
Zijn openbaringen maken duidelijk dat de Zuid-Afrikaanse stabiliteit ten tijde van de verkiezingen van april 1994 vooral te danken is aan het informele vredespact dat Viljoen en president Mandela sloten aan de vooravond van de verkiezingen. Er is in Zuid-Afrika lang gespeculeerd over de vraag in hoeverre de Afrikaners bereid waren hun thuisland-idee te verdedigen en tot welke prijs.
'We zouden een bepaald gebied met geweld te veroveren, en dit uitroepen tot de volkstaat van het Afrikaner volk. We waren van plan om dat gebied, indien noodzakelijk, op militaire wijze te verdedigen', zei Viljoen. 'We beschikten over voldoende militaire macht en bekwaamheid om dat uit te voeren. Maar dat zou tot grote verwarring in het land hebben geleid, en de verkiezingen zouden zeker niet hebben plaatsgevonden.'
Viljoen gaf toe dat zijn mannen over onvoldoende financiële middelen beschikten om een dergelijk militaire confrontatie heel lang vol te houden.
De ideeën voor een gewapende blanke strijd liepen echter een flinke knauw op nadat extreem-rechtse Afrikaners in november 1993 het voormalig thuisland Bophuthatswana probeerden te bezetten, maar daarbij door de lokale zwarte soldaten werden vernederd. Voor de ogen van de camera's werden enkele leden van de Afrikaner Weerstandsbeweging zelfs geëxecuteerd.
Uiteindelijk maakte de strategie van geweld plaats voor die van onderhandelingen. Viljoen en Mandela vonden elkaar. Het ANC deed vervolgens concessies over de kwestie van een referendum over de blanke 'volkstaat'. Viljoen waarschuwde in Southscan dat de afscheidingsideeën onder Afrikaners nog altijd voortleven.

