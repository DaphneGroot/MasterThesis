	Verpletterd in de parterre
	Kort voor het einde van het eerste deel van de Mattheus-Passie veroorlooft de vrome, eerder ingetogen Johann Sebastian Bach zich een muzikale woede-uitbarsting. De sopraan en de alt hebben eerst nog op droeve toon gezongen: 'So ist mein Jesus nun gefangen.' Dit geschiedde, zo heeft de evangelist Mattheus geschreven, na het verraad van de apostel Judas.
Bach laat de twee koren, nodig om de Mattheus-Passie uit te voeren, krachtig tegen elkaar op zingen in een stuk muziek waarin het bliksemt en dondert en waarin zeer dringend de wens wordt geuit dat de 'valse verrader' en het 'moordlustig gebroed' door de hel worden verslonden. De tekst, hier niet van Mattheus maar van Bachs librettist Picander, begint met de woorden 'Sind Blitze, sind Donner'.
Zijn bliksem, zijn donder is de titel van het boekje van Martin van Amerongen over Bachs Mattheus Passie. De scheidende hoofdredacteur van De Groene heeft een ware passie ontwikkeld voor dit meest beroemde oratorium dat (vermoedelijk) op Goede Vrijdag 1729 voor het eerst werd uitgevoerd in de Thomaskerk van Leipzig, waar Bach muziekdirecteur was. Op de eerste bladzijde schrijft hij dat hij de Mattheus-Passie voor het eerst hoorde op 18 maart 1962. 'Verpletterd zat ik in de parterre.' En op de voorlaatste bladzijde, als hij zijn niet geringe kennis over Bach en zijn 'Mattheus' over de lezer heeft uitgestort, deelt hij mee na 1962 'naar schatting zo'n tweehonderd Mattheus-Passies' te hebben beluisterd en daarnaast nog eens 'zo'n veertig Johannes-Passies' - een echte liefhebber.
Van Amerongen deelt deze liefde met veel Nederlanders. Nergens, schrijft hij, is de Mattheus-Passie zo populair als in Nederland. Juist dezer dagen klinkt op verschillende plaatsen weer het 'Kommt, ihr Tchter, helft mir klagen', het prachtige openingskoor, waarna drie uur lang over het lijden van Jezus wordt gezongen.
Zijn bliksem, zijn donder - Over de Mattheus Passie van Johann Sebastian Bach (Ambo;  29,90) is een essay, waarin Van Amerongen allerlei bijzonderheden vertelt over Bach en zijn werk, over hoe het werd gebruikt en ook misbruikt. De lezer leert daarnaast het nodige over Luther en over Leipzig, over de Bijbel als 'slagader van de cultuur' en over de naoorlogse Nederlandse vertaling van de Mattheus-Passie. Zelfs de films die over Jezus zijn gemaakt, komen even ter sprake.
Uiteraard schrijft Van Amerongen ook over Felix Mendelssohn die in 1829 de in vergetelheid geraakte Mattheus-Passie herontdekte. Hij zorgde ervoor dat op 11 maart van dat jaar het oratorium in Berlijn een tweede premire beleefde. Niet alle aanwezigen waren even enthousiast. Van Amerongen citeert de toen jonge dichter Heinrich Heine: 'Ik heb vanavond vijftig cent verdiend. Want mijn entreebiljet heeft mij een gulden gekost, terwijl ik mij voor anderhalve gulden heb verveeld.'
Jan Luijten

