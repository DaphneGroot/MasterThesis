	Thatcher zocht een nieuwe vijand 'MOEDER VAN EUROSCEPTICI' VOORAL ANTI-DUITS
	DE PUBLICATIE VAN dagboekaantekeningen en een terugblik op de jaren van Margaret Thatcher als leider van de Britse Conservatieve Partij, zes jaar nadat zij werd vervangen door John Major, lijkt op het eerste gezicht mosterd na de maaltijd. In het geval van Diplomacy and Disillusion at the Court of Margaret Thatcher van George R. Urban is dat echter niet het geval.
Het boek is juist zeer actueel, nu Thatchers Conservatieve Partij op een kruispunt van wegen staat: linksaf naar Europa, of rechtsaf daarvandaan. Urban geeft inzicht in het denken van degenen die rechtsaf willen slaan. Als de tekenen niet bedriegen, is de laatste groep in toenemende mate dominant.
Dat is, met een blik op de recente geschiedenis, eigenlijk heel merkwaardig. Want het was onder de Conservatieve premier Heath dat Groot-Brittanni in 1973 eindelijk lid werd van de EU. Het was Margaret Thatcher die in 1975 het startschot loste voor de pro-Europese campagne van de Conservatieven voor het referendum over het lidmaatschap van de Europese Gemeenschap. En het was dezelfde Thatcher die in het midden van de jaren tachtig nog een van de drijvende krachten was achter het streven naar een vrije markt en verdere integratie.
Hoe konden diezelfde partij en haar leidster in de loop van de jaren tachtig in steeds sterkere mate 'eurosceptisch' worden en hoe kon de anti-Europese beweging in de jaren negentig uitgroeien tot een bedreiging voor de eenheid van de Conservatieve partij? Het antwoord op die vragen heeft te maken met de ontwikkeling die Thatcher persoonlijk doormaakte: van kritisch maar pro-Europees politica naar de 'Moeder van de eurosceptici'.
Urban beschrijft dat proces van binnenuit. Hij maakte - als auteur van verschillende boeken over Oost-Europa en de Oost-West-verhouding, als medewerker van de Europese afdeling van de BBC en later als directeur van Radio Vrij Europa - vanaf 1981 deel uit van een kring van informele adviseurs die Thatcher regelmatig bijeenriep om te praten over haar buitenlandse politiek.
Urban was aanvankelijk een groot bewonderaar van Thatcher, vooral vanwege haar strijdlustige standpunten jegens de Sovjet-Unie en het communisme in het algemeen. Maar in de loop van een decennium veranderde zijn opinie over de IJzeren Dame. Steeds sterker zag hij dat achter de zelfbenoemde wereldleidster een politica schuilging met sterk isolationistische en zelfs xenofobe neigingen, blijkt uit zijn boek. 'Het feit dat zij, in de laatste jaren van haar bewind, de geest van nationalisme en chauvinisme wekte en op provocerende wijze de Europese leiders en de integratie van Europa aanviel, was een grote geest die eerder aanhanger van Europese integratie was, onwaardig', schrijft Urban.
In 1984 had hij nog andere en vooral hoopvollere opvattingen over de premier. In oktober van dat jaar bezocht hij Thatcher om te trachten haar 'weg te trekken van haar offshore nationalisme'. 'Stelt u zich alstublieft voor welke historische rol dit land onder uw premierschap zou kunnen spelen, als u het leiderschap van de Europese eenwording naar u toetrekt', zei hij. 'We moeten een psychologisch klimaat creren waarin de Britse belangen door de publieke opinie worden gezien als onlosmakelijk verbonden met de Europese belangen. En vice versa.'
Hij vroeg Thatcher of ze niet genegen was een Europese rondreis te ondernemen, waarbij ze de belangrijkste thema's op de Europese agenda zou moeten aanroeren, zoals een gezamenlijk buitenlands en defensiebeleid en de eenheid van de Europese cultuur. 'Niemand in Europa heeft uw politieke charisma', vleide Urban, die wist dat Thatcher daar uitermate gevoelig voor was. 'U zou een beheerder van de Europese cultuur kunnen zijn, een conservator van Europese traditie en geschiedenis, en een brug tussen Europa en de VS, als u zou besluiten de kans te pakken en uzelf zou willen identificeren met de Europese problematiek.'
Alleen al het feit dat een weldenkend mens - en dat is Urban - Thatcher met dergelijke ideen zou durven benaderen, is anno 1997 bijna onvoorstelbaar. Maar Thatcher was op dat moment nog niet de eurofoob die ze later zou worden. Het antwoord van de premier was niettemin, ook toen al, ontnuchterend: 'Wat heeft het voor nut weer een reeks platitudes te berde te brengen?'
'Ik had haar zo graag gezien als de 'koningin' van Europa', schrijft Urban terugblikkend, 'liever dan als de zeurderige stem van een besloten eiland.'
De desillusie werd later nog veel groter, en in de beschrijving daarvan raakt Urban vermoedelijk aan de kern van het Britse euroscepticisme. Dat is, ook nu Thatcher niet meer is dan 'een zeurderige stem' op de achtergrond, in principe vooral een anti-Duits sentiment. De eurosceptici wijzen minstens even vaak naar 'Frankfurt' als naar 'Brussel', als het erom gaat de plaatsen aan te duiden waar degenen zetelen die de Britse zelfstandigheid om zeep willen helpen. Bondskanselier Kohl is in hun ogen de verpersoonlijking van alles wat er perfide is aan Europa.
Die visie, blijkt uit Urbans boek, is bij uitstek een 'thatcheristische'. In 1985 hield Thatcher in de VS nog een speech waarin ze zich een groot voorstander toonde van verdere Europese integratie. 'Het is niet gemakkelijk geweest om nationalisme, patriottisme en soevereiniteit samen te voegen in een Europese Gemeenschap, maar ik denk dat onze kleinkinderen deze periode als een visionair hoofdstuk zullen zien in de vorming van een nieuw Europa.'
Drie jaar later, toen Thatcher haar beroemde 'Brugge'-toespraak hield, was de toon anders en vijandiger jegens Europa. Al kwam in de speech, constateert Urban, nog niet Thatchers 'atavistische angst voor Duitsland en haar wantrouwen jegens het Duitse volk' naar voren. 'Dat was een smerig ding, waarvan maar een paar mensen op de hoogte waren.' Het was vooral de naderende Duitse eenheid die de oude spoken weer tot leven wekte.
Nadat eind 1989, ondanks hevige tegenwerking van Thatcher, die eenwording onvermijdelijk was geworden, kwam de aap uit de mouw. Tijdens een bijeenkomst van het Centre for Policy Studies, in december van dat jaar, liet Thatcher haar masker vallen. 'Weet je George, er zijn dingen die mensen van jouw en mijn generatie nooit zouden moeten vergeten. Wij hebben de oorlog meegemaakt en we weten maar al te goed hoe de Duitsers zijn en dat een nationaal karakter niet echt verandert.'
'Eens een Duitser, altijd een Duitser', zei Thatcher. 'Je kunt ze nooit vertrouwen. De Duitsers hebben nu de macht een economisch dominant rijk te worden, en wat ze niet konden bereiken door wereldoorlogen, zullen ze proberen te bereiken door economisch imperialisme.' Urban was geschokt. Zijn heldin, die samen met haar politieke vriend Reagan de Sovjet-Unie op de knien bracht, bleek een kleingeestige xenofoob, gevangen in 'de verouderde context waarin ze de problemen van Europa wenst te zien.' En het is juist het verdwijnen van de oude vijand, denkt hij, dat de ommekeer heeft bewerkstelligd.
'De macht van de Sovjet-Unie was nog niet op de klippen gelopen, of zij en haar vrienden keerden terug naar de tonelen van het oude onheil. Ze zochten een nieuwe vijand. Bijna een halve eeuw, waarin een andere wereld is ontstaan, lijkt aan hen voorbij te zijn gegaan zonder enige indruk te maken.'
Urban raakte daarvan helemaal overtuigd toen hij door Thatcher in 1990, een paar maanden voor haar aftreden, werd uitgenodigd voor een bijeenkomst op haar buiten Chequers, waar een seminar werd gehouden over 'de Duitse kwestie'. Tijdens de gesprekken vroeg Thatcher zich hardop af hoe lang het nog zou duren voor 'de Duitse economische macht zal worden vertaald in politieke macht', in welk geval 'de Duitsers alsnog de Tweede Wereldoorlog gewonnen zullen hebben.'
'Duitsland', noteerde Urban na de bijeenkomst, 'is diep in zijn geest nog steeds de echte vijand van Groot-Brittanni. Ik voelde in de woorden van Margaret Thatcher een hypergevoeligheid die grensde aan paranoia, die alleen maar kan leiden tot meer problemen, misverstanden en ontgoocheling in en met Europa.'
Urbans boek zou niet meer zijn dan een interessante terugblik op de dogma's van een IJzeren Dame, als niet de 'zonen' van die dame, de Portillo's en de Redwoods, klaar zouden staan om, deels gevoed door dezelfde sentimenten, het roer in de Conservatieve Partij over te nemen. Wie de Britse euroscepticus wil begrijpen, leze dit boek.
Bert Wagendorp
George R. Urban: Diplomacy and Disillusion at the Court of Margaret Thatcher - An Insiders View.
Tauris, import Novelty; 206 pagina's;  69,45.
ISBN 1 86064 084 2.

Foto
	Margaret Thatcher FOTO REUTER

