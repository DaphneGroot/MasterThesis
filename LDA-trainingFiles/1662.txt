	Topman Zondervan ziet Thaise Golden Foods als begin expansieplan Azië derde thuismarkt BolsWessanen
	Van onze verslaggever
AMSTERDAM
Het voedingsmiddelen- en drankenconcern BolsWessanen wil sterk aanwezig zijn in Azië. Het concern heeft grote expansieplannen en ziet deze markt in de toekomst als een 'derde thuismarkt' naast Europa en de VS. 'Azië kent groeipercentages die we in Europa en de VS niet meer gewend zijn', zegt bestuursvoorzitter A. Zondervan. 'Over een jaar of vijf moeten we in Zuid-Oost-Azië 10 procent van onze omzet halen.' Vorig jaar kwam de omzet van BolsWessanen uit op een kleine 5 miljard gulden.
De eerste stap is woensdag gezet met de start van Golden Foods International in Bangkok. In dit bedrijf, waarin BolsWessanen een meerderheidsbelang heeft, brengt de Thaise Golden Poultry zijn pluimveeverwerkende belangen in. De omzet van 180 miljoen gulden per jaar moet binnen vijf jaar worden verdubbeld.
Golden Foods heeft vier productie-eenheden in Thailand en een kleine vestiging in Vietnam. Van de omzet is 60 procent export, voornamelijk naar Japan en West-Europa. Het is de bedoeling dat BolsWessanen zich vanuit Thailand ook gaat richten op andere Zuid-Oost-Aziatische landen dan Thailand en Vietnam.
De deelneming in Thailand financiert BolsWessanen contant uit eigen middelen. Golden Foods zal vanaf 1998 positief bijdragen aan de winst per aandeel. Het effect op de resultaten van 1997 is neutraal.
Partner Golden Poultry is onderdeel van de GPI-groep, een volledig producent van pluimveeproducten. GPI is verbonden met de Phatara-groep, één van de grote Thaise conglomeraten. Phatara is onder meer actief in het bankwezen, onroerend goed, gedistilleerd en de detailhandel.
Volgens Zondervan investeert BolsWessanen enkele tientallen miljoenen guldens in de nieuwe Thaise deelneming. 'Maar afgezien van de financiën brengen we ook onze technische know how in', zegt de bestuursvoorzitter van BolsWessanen vanuit Bangkok. 'Het afgelopen halfjaar heeft Golden Foods een nieuwe fabriek gebouwd geheel volgens onze specificaties, die eind april van start gaat.'
Het Nederlandse concern, dat Bokma, Pisang Ambon, Leerdammer en tal van andere uiteenlopende producten verkoopt, heeft voor Thailand als uitvalsbasis naar de Aziatische markt gekozen, omdat dit land redelijk ontwikkeld is. Zondervan: 'De markt in Thailand voor voedings- en genotmiddelen vertoont een autonome groei. China komt wat ons betreft wat later. Het land heeft natuurlijk een immens potentieel, maar als we daar waren begonnen, zouden we niet snel genoeg in een winstgevende situatie terecht komen.'
BolsWessanen start in Thailand in de pluimveesector, een terrein waarop het concern nog geen grote activiteiten ontplooit. Zondervan acht dat geen bezwaar. 'In de productie in Nederland van kant-en-klaarmaaltijden zit ook behoorlijk wat kip verwerkt. Kip vormt bovendien een belangrijk onderdeel van het voedingspatroon in Zuid-Oost-Azië en de koopkrachtige vraag in deze regio neemt sterk toe. Ahold zit er niet toevallig.'
De investering in Thailand is de tweede van BolsWessanen in korte tijd. Eind vorig jaar kocht het concern de Britse firma Barber Chestergate, leverancier van ontbijtgranen voor huismerken. Bij Chestergate werken 130 mensen die goed zijn voor een omzet van 30 miljoen gulden. De Thaise deelneming is aanzienlijk groter. Golden Foods heeft 2500 werknemers. BolsWessanen heeft rond negenduizend mensen in dienst.
BolsWessanen maakt een moeilijke periode door. In 1995 daalde de concernwinst met 19 procent tot 206 miljoen gulden en tot grote teleurstelling van beleggers heeft vorig jaar geen winstherstel gebracht. Ook in het eerste halfjaar liep de winst fors terug. Zondervan heeft vorig jaar dan ook al een 'overgangsjaar' genoemd.
Het concern voert een sanering door die enkele honderden arbeidsplaatsen zal kosten in Nederland, Groot-Brittannië en de VS. Het effect van de reorganisatie zal echter pas in de cijfers van dit jaar merkbaar zijn.

