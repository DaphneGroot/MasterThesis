Vliegveld de Kooy.
Twee van de helikopters op het vliegveld
Den Helder Airport (ook: Maritiem Vliegkamp De Kooy) (IATA: DHR, ICAO: EHKD) is een Nederlands vliegveld ten zuidoosten van Den Helder.
Van oorsprong een vliegveld van de Marine Luchtvaartdienst maar tegenwoordig wordt het meer voor burgerluchtvaart gebruikt. De meeste vluchten op Den Helder Airport zijn zogenaamde offshore helikoptervluchten, bijvoorbeeld naar booreilanden en productieplatforms. Ook bevindt zich op het marinedeel de Aero Club Maritime die dagelijks gebruikmaakt van het veld en Heldair Aviation, een bedrijf voor luchtvaart-gerelateerde diensten zoals luchtfotografie en asverstrooien, gebruikt het veld voor rondvluchten boven Noord-Holland en de Waddeneilanden.
Heden.
De Kooy was tot 4 juli 2008 thuisbasis van de Groep Maritieme Helikopters (MARHELI) van de Marine Luchtvaartdienst MLD. Vanaf 4 juli 2008 valt De Kooy onder het Defensie Helikopter Commando.
Toekomst.
Eerste Nederlandse NH-90 NFH op MVKK
In het op 4 juli 2008 opgerichte Defensie Helikopter Commando (DHC) zijn alle luchtmacht- en marinehelikopters ondergebracht. Tot medio 2011 zal de huidige organisatie op Maritiem Vliegkamp De Kooy getransformeerd worden tot de definitieve vorm binnen het DHC. De transitie loopt parallel aan de invoering van de nieuwe NH-90 helikopter.
Het voortbestaan van Maritiem Vliegkamp De Kooy staat echter niet meer ter discussie en ook de civiele sector (offshore-industrie) blijft het vliegveld gebruiken.
De minister van defensie heeft tevens in 2007 besloten dat de door CLSK (luchtmacht) van de Vliegbasis Leeuwarden uitgevoerde Search And Rescue taken overgaan naar de Kooy. Het marinevliegkamp de Kooy zal in de DHC-organisatie verdergaan als Maritiem Vliegkamp De Kooy; de op de Kooy gelegerde Westland Lynx-helikopters zijn vervangen door 12 NH-90 NFH-helikopters voor maritieme taken.
Maatschappijen en bestemmingen.
De luchtvaartmaatschappij Flybe vloog in 2013 twee weken lang naar Norwich International Airport. Na twee weken werd de dienst gestaakt omdat het minimale benodigde aantal passagiers niet gehaald werd.
