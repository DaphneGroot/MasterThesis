Thomas Olde Heuvelt.
Thomas Baudelet Olde Heuvelt (Nijmegen, 16 april 1983) is een Nederlands schrijver van romans en verhalen in de fantastische sfeer. Zijn werk valt in te delen onder magisch realisme, fantasy, moderne horror en spanning, en heeft vaak een humoristische en emotionele inslag. Een deel van zijn werk is vertaald in het Engels.
Olde Heuvelt is tweevoudig winnaar van de Paul Harland Prijs voor beste Nederlandstalige fantastische verhaal (2009 en 2012). Zijn verhaal "The Boy Who Cast No Shadow" kreeg in 2012 samen met internationaal topauteur Carlos Ruiz Zafón de "Honorable Mention" in de Science Fiction & Fantasy Translation Awards. Met hetzelfde verhaal werd Olde Heuvelt in 2013 als eerste Nederlander ooit genomineerd voor de prestigieuze Amerikaanse Hugo Awards, de jaarlijkse publieksprijs voor Fantasy en Science Fiction. In de categorie best novelette won hij in 2015 een Hugo Award voor 'The Day the World Turned Upside Down'.
Beginjaren en invloeden.
Thomas Baudelet Olde Heuvelt werd geboren op 16 april 1983 in Nijmegen. In 1986, toen hij drie jaar oud was, overleed zijn vader. Zijn moeder heeft hem en zijn zuster sindsdien alleen opgevoed. Sinds 2007 woont hij in de binnenstad van 's-Hertogenbosch. Olde Heuvelts roman "HEX" (2013) speelt zich af in Beek, een dorpje in de gemeente Berg en Dal waar hij opgroeide, vlak bij zijn geboortestad Nijmegen. Daar doorliep hij het gymnasium van het Canisius College.
In interviews met onder andere Metro en Goedemorgen Nederland heeft hij verteld dat de dood van zijn vader van grote invloed is geweest op zijn werk. Afscheid nemen en de dood zijn veelvuldig terugkerende thema’s. Als kind was Olde Heuvelt fan van de boeken van Roald Dahl en Paul van Loon, en in zijn tienerjaren las hij het gehele oeuvre van Stephen King, H.P. Lovecraft en Tolkien. Pas later, tijdens zijn studie aan de Radboud Universiteit Nijmegen waar hij Amerikaanse literatuur studeerde, kwam hij in aanraking met auteurs als Jonathan Safran Foer, Carlos Ruiz Zafón, Neil Gaiman en Yann Martel, die naar eigen zeggen zijn horizon hebben verbreed en ervoor hebben gezorgd dat onder andere magisch realisme een grote invloed heeft gekregen op zijn schrijven.
Carrière.
In 2002 verscheen Olde Heuvelts debuutroman "De Onvoorziene" bij uitgeverij Intes International. Hij schreef het manuscript hiervoor op zestienjarige leeftijd. Twee jaar later verscheen het vuistdikke "PhantasAmnesia", een bovennatuurlijke thrillermet waarin hij horror met humor en satire combineert. Als eregast op het jaarlijkse fantasyevenement de Elf Fantasy Fair, werd hij in 2005 opgemerkt door Jacques Post, uitgever van Luitingh-Sijthoff (die met Stephen King, George R.R. Martin en Dan Brown tot dan toe vooral Amerikaanse genreromans publiceerde). Hier brak Olde Heuvelt in 2008 door met zijn derde roman "Leerling Tovenaar Vader & Zoon".
Sindsdien is Thomas Olde Heuvelt een bekende naam in de Nederlandse fantastische literatuur. Hij was eregast op diverse grote festivals en conventies in Nederland en België en zijn verhalen zijn in gevarieerde anthologieën en magazines verschenen, waaronder bij uitgeverij De Boekerij en Viva Magazine. Hij won tweemaal de Paul Harland Prijs voor beste Nederlandstalige fantastische verhaal (2009 en 2012), hij was jurylid voor de Paul Harland Prijs en de Unleash Award, en redacteur voor "Duistere Parels" (2006) en "[Re]writing History" (2013).
Met zijn boek "Harten Sara" (2011) week hij af van de genreliteratuur en schreef hij een psychologische coming-of-age roman met magisch-realistische invloeden, over een meisje met asperger. Met "HEX" (2013) keerde Olde Heuvelt weer terug naar zijn roots van de griezelliteratuur. "HEX" was de bestverkochte nieuwe fantasyroman van de eerste helft van 2013.
Buitenland.
Olde Heuvelts verhaal "De jongen die geen schaduw wierp" werd vertaald door Laura Vroomen als "The Boy Who Cast No Shadow" en in 2012 gepubliceerd door het Britse PS Publishing in "PostScripts: Unfit for Eden". Het ontving samen met Carlos Ruiz Zafón de "Honorable Mention" in de Science Fiction & Fantasy Translation Awards en werd in 2013 genomineerd voor de prestigieuze Hugo Awards, waarmee Olde Heuvelt de eerste en enige Nederlander is die voor een Hugo Award is genomineerd.
Olde Heuvelt is gastspreker geweest op de Eastercon in Londen (2008 en 2012), World Horror Convention in Brighton (2010) en WorldCon in Chicago (2012). Editor Ann VanderMeer kocht Olde Heuvelts verhaal "The Ink readers of Doi Saket", dat in april 2013 wordt gepubliceerd door de Amerikaanse uitgever Tor Books, een imprint van Macmillan. Olde Heuvelts werk wordt internationaal vertegenwoordigd door The Cooke Agency in Toronto.
In mei 2014 werd bekend dat de film- en televisierechten van zijn roman "HEX" verkocht waren aan Warner Bros.
