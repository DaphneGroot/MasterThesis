	Maar verder is er weinig mis met ons
	Eens in de zoveel tijd schijnt er een boekje te moeten komen waarin de Nederlandse zeden en gewoonten aan buitenlanders worden verklaard. Veelal zijn deze boekjes vervaardigd door mensen uit verre streken die zelf al enige tijd in Nederland wonen. Zij maken gewag van al het merkwaardigs waar zij in de loop der jaren tegenop botsten. Doorgaans zijn het lollige boekjes die steevast uitlopen op een eindeloos filosoferen over gezelligheid (the g-word) en wat daarmee samenhangt, een vreeswekkende atmosfeer waarvan Nederland kennelijk dient te zijn doordrongen.
In dat opzicht blijken de twee nieuwe delen van Living in Holland, de Introduction (f 10) en de Practical guide (f 12,50), nauwelijks anders. 'Nederlandse eigenaardigheden treffend beschreven', staat boven het persbericht van uitgever Nuffic, de Nederlandse organisatie voor internationale samenwerking in het hoger onderwijs. Dan denk je eigenlijk wel te weten welke kant het op gaat: die van volkstuintjes en van n koekje bij de thee.
Marilyn Warman, de schrijfster van de Introduction en mede-samenstelster van de Practical guide, heeft op de kop af 48 bladzijden nodig voordat ze de gezelligheid uit de lucht laat vallen. Maar dan is het ook meteen goed raak. Over 'the word gezellig' valt te lezen dat het van doen heeft met 'warm, relaxed congeniality, when people are acting like themselves, enjoying the surroundings, and enjoying each other's company'. Kijk, daar sta je nou nooit eens bij stil, als je voor de zoveelste keer met je zwijgzame partner tv zit te kijken op de Ikea-bank.
Warman heeft haar lezers dan al afdoende duidelijk gemaakt dat je, als buitenstaander in Nederland, maar beter niet te zeer kunt hopen op warm menselijk contact. We willen wel, maar er staat veel in de weg. 'Wanneer je in Nederland om acht uur 's avonds bij mensen thuis wordt uitgenodigd, betekent dit niet automatisch dat je een maaltijd krijgt. Tenzij dit uitdrukkelijk wordt gezegd.'
Jawel, de buitenlandse bezoeker zal het stevig voor de kiezen krijgen. Zo dient hij terdege rekening te houden met het vlegelachtige gedrag van winkel- en cafpersoneel. Warman meldt dat hun doen en laten uitdrukt: 'Ik sta hier dan wel te bedienen, maar ik ben net zo goed als jij, dat kun je maar beter niet vergeten, en probeer me niet te commanderen.' De schrijfster, een Amerikaanse cultureel antropologe die sinds 1970 in Nederland woont, vergeet niet er fijntjes aan toe te voegen: 'Totdat je eraan gewend bent, zou je hun houding als onbeschaafd kunnen ervaren. (Zelfs nadat je eraan gewend bent geraakt, kun je ze nog onbeschaafd vinden.)'
Dat is nog maar een van de talrijke momenten waarop Warman te kennen geeft dat ze Nederland en zijn bewoners uitstekend doorheeft. Waar de Practical guide antwoorden geeft op prangende vragen als 'Waar vind ik een tweedehands fiets?' en 'Hoe werkt de strippenkaart?', is de Introduction to living in Holland toch vooral een geslaagde poging om de omgeving te schilderen waarin zowel die tweedehands fiets als die strippenkaart kon ontstaan.
De eerste uitgave van Living in Holland, in 1981, was bedoeld voor buitenlandse studenten en medewerkers van het hoger onderwijs die langere tijd in Nederland verbleven. Die oorsprong is terug te vinden in de aanwijzingen om tot een soort vreedzame coxistentie te komen met Nederlandse huisgenoten. Bijvoorbeeld: 'Voedsel dat in een gemeenschappelijke koelkast staat, wordt niettemin beschouwd als persoonlijk eigendom.' En: 'Een huisgenoot kan verontwaardigd zijn als je zonder te vragen zijn shampoo gebruikt.'
Wie ook de krampachtige wijze bekijkt waarop de Nederlander zich in de trein installeert en zijn plekje met tas en krant verdedigt, zal concluderen dat hij te maken heeft met louter mafkezen. Verder is er weinig mis met ons. We zijn, voor wie onze directe manier van doen op prijs heeft leren stellen, best een aardig volk. Warman schrijft dat je met ons een gesprek moet aanknopen over het weer. Man, dan zul je wat meemaken.
Henrico Prins
Living in Holland is te koop bij Nuffic, postbus 29777, 2502 LT Den Haag.

Foto
	Publiek bij het sktsjesilen, Lemmer 1994.FOTO HARRY COCK

