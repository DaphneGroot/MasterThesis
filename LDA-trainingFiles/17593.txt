 SARAKREEK ZOEKT NOG NAAR SAMENWERKING. 
 AMSTERDAM, 5 sept (Reuter) - Sarakreek Holding NV zegt nog steeds veel moeite te doen om samenwerkingen te vinden, waarbij haar aanzienlijke fiscale verliescompensaties in Nederland en de VS een aantrekkelijk punt voor Sarakreek vormen. 
 Het in Amerikaans vastgoed beleggende fonds zit in een reorganisatiefase nadat eerder de Amerikaanse grootaandeelhouder Tiger Real Estate Fund LP (TREF) het heft in handen nam. 
 In de eerste helft van dit jaar liep de operationele winst terug tot 0,2 miljoen dollar, tegen 0,6 miljoen in de vergelijkbare periode van 1995. 
 In de winst over de eerste helft van het nu lopende jaar is een verlies begrepen van ongeveer 0,3 miljoen dollar op het object 250 Broadway dat volledig eigendom is van Sarakreek. 
 Verder is er circa 675.000 dollar aan inkomsten bij inbegrepen uit de partnership Hartford Creek Associates (HCA) waarin Sarakreek met TREF een 50 procent belang heeft. 
 Mede door een vrijvallende belastingvoorziening is het eigen vermogen gestegen tot 19,6 miljoen dollar of $3,53 per aandeel. Eind 1995 was dat 18,2 miljoen dollar of $3,27 per aandeel. 
 In de eerste helft van 1996 werden twee objecten uit de HCA-portefeuille verkocht. 
 Die verkopen brachten respectievelijk 7,1 miljoen en 14,8 miljoen dollar op en de netto opbrengst werd gebruikt om de achtergestelde lening van TREF aan de HCA partnership terug te betalen. 
 Per 30 juni stond die lening nog voor 1,7 miljoen dollar in de boeken van HCA, aldus Sarakreek. 
 Het fonds verwacht in de rest van dit jaar de verhuur-en herontwikkelingsactiviteiten bij haar objecten te kunnen voortzetten om zo de kasstroom en vermogenswaarde te verhogen. 
 In de besprekingen over de herkapitalisatie van het pand 250 Broadway wordt vooruitgang geboekt, aldus Sarakreek. 
 (c) Reuters Limited 1996. 
