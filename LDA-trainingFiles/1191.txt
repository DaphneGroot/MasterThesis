	Toyota vergroot druk op Britse EMU-sceptici
	Van onze correspondent
Bert Wagendorp
 LONDEN
 Met een paar opmerkingen, gemaakt tijdens een receptie in Tokyo, gooide Hiroshi Okuda, topman van de Japanse autogigant Toyota, woensdag vaten vol olie op het vuur van de Conservatieve discussie over Europa.

Okuda verklaarde woensdag dat zijn bedrijf, mocht Groot-Brittannië buiten de Economische en Monetaire Unie blijven, nieuwe investeringen in de toekomst liever op het Europese continent zou plegen. Hij probeerde zijn uitspraken donderdag enigszins te verzachten - 'Wij blijven toekomstige investeringen in het Verenigd Koninkrijk zien als een van de vele mogelijke opties' -, maar dat maakte het zo mogelijk nog erger.
Hoezo 'een van de vele mogelijke opties'? De regering-Major liet de afgelopen maanden geen mogelijkheid onbenut om erop te wijzen dat buitenlandse bedrijven, met plannen om in Europa te investeren, eigenlijk helemaal geen keuze hadden. Groot-Brittannië was the place to be: goedkope arbeid, lage belastingen, flexibele arbeidswetten en geen gedoe met Sociale Paragrafen. Wat wil de investeerder nog meer?
Inderdaad trekt Groot-Brittannië de laatste jaren veruit het grootste deel van de buitenlandse investeringen in de Europese Unie naar zich toe, ongeveer 40 procent. Toyota investeerde sinds 1992 ongeveer 2,5 miljard in het land, en zegde onlangs toe dat daar de komende twee jaar nog eens 600 miljoen bij zal komen.
Vorige week maakte de regering Major bekend dat het 'zeer onwaarschijnlijk' is dat Groot-Brittannië in 1999 bij de groep van eerste landen zal horen die toetreden tot de EMU. En zo'n honderdvijftig Conservatieve kandidaat-parlementsleden voeren campagne op een programma dat toetreding tot de EMU zelfs helemaal uitsluit.
Okuda fietste dus dwars door de Conservatieve verkiezingscampagne heen. Bovendien deed hij dat op een wel heel ongelukkig tijdstip. John Major had een paar uur eerder in Wales net de schop in de grond gestoken voor een nieuwe electronica-fabriek van de Koreaanse multinational LG (totale investering 5,1 miljard gulden) en daarbij trots rondgebazuind dat dit andermaal een 'enorme stem van vertrouwen was in de toekomst van Groot-Brittannië'.
En in Londen zat minister van Handel en Industrie Ian Lang juist aan tafel voor een persconferentie, waar hij verklaarde dat een Labourregering ervoor zou zorgen dat talloze buitenlandse bedrijven uit het land zouden vertrekken. Okuda's woorden zetten bij beide uitingen minstens een vraagteken.
De Conservatieven wensten zich echter niet zonder meer door Okuda te laten vloeren. Lang zei dat 'een andere Japanse zakenman' hem had meegedeeld zo zijn twijfels te hebben over 'de betrouwbaarheid' van de Europese munt. Norman Lamont, voormalig minister van Financiën, verklaarde botweg dat Toyota zich niet met interne zaken moest bemoeien. En vice-premier Heseltine achtte de hele kwestie niet meer dan 'een storm in een theekopje'.
Maar de pro-Europese Conservatieven lieten het daar niet bij zitten. Edwina Curry, in wier kiesdistrict de Toyotafabriek is gevestigd, zei dat als Groot-Brittannië zich aan de zijlijn blijft opstellen, 'grote Aziatische bedrijven niet meer zo geïnteresseerd zullen zijn'.
Hugh Dykes, voorzitter van de Europese Beweging in het Lagerhuis, zag Okuda's woorden als een 'ernstige waarschuwing'. Dykes zei te vrezen dat meer grote bedrijven en investeerders 'in de toekomst serieus zullen twijfelen over de Britse markt, als we zo kunstmatig moeilijk blijven doen over zoiets zeer opwindends als de EMU-plannen'.
Maar volgens Sir Teddy Taylor, zéér Euro-sceptisch, waren de woorden van Okuda verkeerd begrepen. De Toyotabaas had namelijk óók gezegd dat nieuwe investeringen in Engeland hoe dan ook 'overdadig' zouden zijn, EMU of niet.

