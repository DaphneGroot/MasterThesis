	THEORIEEN OVER DE ONTAARDING VAN HET CHRISTENDOM Het beest dat Urbanus ontketende
	TE MIDDEN VAN alle discussies over de vraag of de publieke moraal het zonder een godsdienstige basis kan stellen, is het heel verfrissend iemand te horen beweren dat religie moreel gedrag ook kan dwarsbomen. Godsdiensten die zich in de loop van de tijden tot een gesloten wereldbeschouwing hebben verdicht, ontnemen het individu niet alleen zijn eigen geweten, maar zetten hem bovendien aan tot immoreel gedrag jegens andersdenkenden en ongelovigen, zo luidt de gedachte.
Ter ondersteuning wijst de westerling dan meestal graag naar de fundamentalistische variant van de islam, die hij beschouwt als een bedreiging van de vrijheden en verworvenheden van een inmiddels goeddeels geseculariseerd West-Europa.
Maar diezelfde westerling doet er goed aan eens om te zien naar de christelijke wortels van zijn eigen Europese beschaving, met name naar de mentaliteit die in de elfde eeuw ontstond en de tijd rijp maakte voor een serie kruistochten die wat bloeddorst en agressie betreft niet onderdoen voor welke historische wreedheid van moslimzijde dan ook.
In 1995 was het precies negen eeuwen geleden dat paus Urbanus II de gelovigen opriep om naar Jeruzalem te trekken en het Heilige Land te heroveren op de Turken. Geen vreedzame bedevaart, zoals er wel meer waren geweest, had hij op het oog, maar een bewapende expeditie, uitgestuurd om in een Heilige Oorlog de muzelmannen te vernietigen. De jaardag (25 november 1995) van deze pauselijke oproep werd door de Theologische Universiteit Kampen aangegrepen voor het organiseren van een studiedag over 'Spiritualiteit en agressie'. De voordrachten van die dag werden bewerkt en samengevoegd in de bundel Kruis en zwaard.
Op het achterplat wordt nog braaf beweerd dat de bundel bedoeld is als poging het oorspronkelijk ideaal van de kruisvaarder boven water te krijgen. Maar uit het merendeel der bijdragen springt toch vooral de verwondering naar voren over het feit dat een op naastenliefde en vreedzaamheid genspireerde evangelische boodschap kon ontaarden in een ideologie die complete volksmassa's in beweging bracht en tot gruweldaden aanzette.
Er gaan in de bundel nogal wat uiteenlopende theorien over tafel, die de opmerkelijke ontwikkeling van kruis naar zwaard pogen te verklaren op grond van politieke, ideologische en theologische factoren. Kerkhistoricus Auke Jelsma, die samen met vakgenoot Gert van Klinken de bundel redigeerde, wijst onder meer op het dogma van een drienige God - Vader, Zoon en Heilige Geest in n gedaante - dat in 381 op het concilie van Constantinopel tot het alleenzaligmakend geloofsartikel werd uitgeroepen.
Niet zozeer de Drieenheid zelf, als wel het feit dat wie er anders over dacht, voortaan aan verkettering werd bloot gesteld, legde de basis voor een onverdraagzame godsdienst. Jelsma's bijkomende verklaring dat dit rigide dogma ook nog eens in verkeerde handen - in de handen van de Germanen - viel, maakt minder indruk. Dat het de Germanen, op wie bijvoorbeeld Bonifatius zijn zendingsdrift richtte, bij hun bekering meer om macht en materieel gewin dan om menslievende motieven te doen was, geldt voor wel meer categorien van tot het christendom bekeerden.
Overtuigender als verklaring is het eveneens door Jelsma aangevoerde gegeven dat in de twaalfde eeuw de paus de centrale figuur werd in het voorheen zo instabiele West-Europa. Door met succes de geestelijke n de wereldlijke macht naar zich toe te trekken wist hij een zekere eenheid in het doen en denken te bewerkstelligen. Onder Urbanus II werd de theocratie in West-Europa een feit en vond het 'Deus vult' ('God wil het') voor het eerst werkelijk weerklank.
Het beest dat Urbanus II zo ontketende, bleef brullen tot halverwege de vijftiende eeuw. Vijf kruistochten zouden er plaatsvinden, waarbij het doel geleidelijkaan verschoof van een pelgrimage naar Jeruzalem onder bewapende escorte, waaraan ook vrouwen en kinderen, zieken en ouden van dagen deelnamen, tot pure roof- en plundertochten van goed geoutilleerde legers uit verschillende landen van Europa, die het primair op moslims en joden gemunt hadden, maar die uit rivaliteit niet zelden ook onderling slaags raakten.
Tot een zesde kruistocht, waartoe paus Nicolaas V rond 1450 opriep, is het niet meer gekomen. De droom van een Heilig Land onder christelijke suprematie - het ideaal waarom het uiteindelijk allemaal begonnen was - bleek in bloed gesmoord.
Wie na de historische schetsen en verklaringen de inhoudelijke uiteenzetting van godsdienstwetenschapper Harry Mintjes leest, moet constateren dat de islamitische term jihad - letterlijk: 'ijver' of 'inzet' - die zovelen in het Westen angst inboezemt, een vertrouwd element is in zowel het christendom als de islam; het zijn tenslotte loten van een en dezelfde abrahamitische stam.
De ondertitel van de bundel - Terugblik op de kruistochten 1096-1996 - suggereert een zekere continuteit, ook na de val van Constantinopel in 1453, in de christelijke mentaliteit die de kruistochten mogelijk maakte. Huiveringwekkend voorbeeld daarvan vormt de zending onder de joden die de gereformeerden, zonder enig oog voor de eventuele consequenties, op initiatief van hun voorman Abraham Kuyper in 1896 op touw zetten en die tot aan de Tweede Wereldoorlog zou voortduren. Toch lijkt deze bijdrage van co-redacteur Van Klinken, die eerder op dit onderwerp promoveerde, er wat met de haren bijgesleept.
Dit kan niet worden gezegd van het afsluitende hoofdstuk dat hoogleraar evangelistiek en ethiek Frits de Lange schreef. Dat een in zichzelf besloten religie de individuele moraal ook kan dwarsbomen - de stelling waarmee deze recensie begon - is aan zijn betoog ontleend. Hij laat op overtuigende wijze zien dat secularisatie, individualisering en pluralisering - tendensen waaraan doorgaans vooral een maatschappij-ontbindende werking wordt toegeschreven - gelukkig ook een heilzame kant hebben: zij hebben de kruistochtmentaliteit onschadelijk en het ontstaan van nieuwe vormen van dat type collectieve agressie hoogst onwaarschijnlijk gemaakt. Daar zijn dan wel onpersoonlijker, doellozer en vooral minder voorspelbare vormen van geweld voor in de plaats gekomen. Maar dat valt Urbanus II niet langer aan te rekenen.
Gert J. Peelen
Auke Jelsma & Gert van Klinken (redactie): Kruis en zwaard - Terugblik op de kruistochten 1096-1996.
Meinema; 168 pagina's;  27,50.
ISBN 90 211 3647 3.

Foto
	De Franse koning Lodewijk IX vertrekt als kruisvaarder naar het Heilige Land, 1228. ILLUSTRATIE UIT 'DE TEMPELRIDDERS'

