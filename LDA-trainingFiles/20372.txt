Heavy metal.
Heavy metal of metal is een muziekstroming die begin jaren zeventig van de 20e eeuw is ontstaan en voortkwam uit de hardrockmuziek. De populariteit van heavy metal taande aan het eind van de jaren zeventig tijdens de discojaren, maar in de jaren tachtig werd de stijl succesvoller dan tevoren. Het wordt gekenmerkt door agressieve ritmes, zwaar versterkte elektrische gitaren en duistere tonen. Black Sabbath wordt vaak als eerste heavymetalband aangewezen, andere bekende heavymetalbands zijn Manowar, Iron Maiden, Saxon, Accept, Motörhead en Judas Priest. Uit heavy metal kwamen uiteindelijk andere subgenres voort, zoals thrashmetal, deathmetal, powermetal, gothic metal, doommetal, sludgemetal, black metal en vele andere. Een fan van het metalgenre wordt soms een metalhead genoemd, soms ook headbanger of "metalmaniac".
In metal wordt soms gezongen over eigen of maatschappelijke problemen, soms over religie, en soms over fictionele of macabere onderwerpen.
Etymologie.
De term "heavy metal" werd al eeuwenlang gebruikt in de Engelse staalindustrie, maar in een muzikale context duikt het pas op in 1968, in de tekst van "Born to be Wild" van Steppenwolf. Daarin wordt met "Heavy Metal Thunder" een motorfiets beschreven. Ronnie James Dio, die al vroeg begon met het zingen en spelen van hardere muziek, verwijst naar het nummer. Dio was tevens de tweede zanger van Black Sabbath, dat oorspronkelijk uit Birmingham komt, wat een groot aantal fabrieken had waar zware metalen werden verwerkt en waar ook de heavymetalband Judas Priest vandaan komt. Om onder het zware werk uit te komen ontstonden diverse bands, die vooral harde muziek speelden en hoopten daarmee succes te bereiken (wat sommigen ook lukten) zodat zij dit zware werk niet meer hoefden te doen. Deze bands speelden 'heavy metal'.
Als muzikaal stijlbegrip werd heavy metal voor het eerst gebruikt in 1968 door Sandy Pearlman in een plaatbespreking voor het blad Crawdaddy! Deze Pearlman zou in 1979 manager worden van Black Sabbath.
Een populaire (maar twijfelachtige) uitleg is dat de term voor het eerst werd gebruikt om de muziek van Jimi Hendrix te karakteriseren: deze zou beschreven zijn als "heavy metal falling from the sky" (zwaar metaal dat uit de lucht komt vallen).
Ontstaan.
Het begin van heavy metal als een genre verschillend van rockmuziek is moeilijk te preciseren. Er was een geleidelijke overgang, van rock in het midden jaren 1960 tot zogenaamde "acid rock" in de late jaren 1960, naar het begin van heavy metal in de late jaren 1960 en begin 1970. Acid rock, gespeeld door artiesten als Jimi Hendrix, werd zo genoemd omdat het werd beschouwd als een muzikale weergave van de ervaring van een lsd-trip. Acid rocksongs bevatten de gebruikelijke rockcomponenten – de elektrische gitaar, de basgitaar, drums en zang –, maar op een hardere, donkerder manier. Heavy metal voerde toen deze muzikale elementen een stap verder, zonder de associatie met lsd-ervaringen. De meeste waarnemers zijn het erover eens dat het is ontstaan ​​rond 1969-1972, met groepen als Led Zeppelin en Black Sabbath.
De heavymetalstijl breekt voor een groot publiek echt goed door als Iron Maiden in 1982 haar derde en succesvolste album uitbrengt: The Number of the Beast. Iron Maiden maakte deel uit van de NWOBHM, de doorbraakperiode voor veel Engelse heavymetalbands, waarvan Iron Maiden de meest succesvolle blijkt, waar ook het in de underground immens populaire en invloedrijke Venom toe behoort. Later is het de beurt aan Metallica, die een van de meest succesvolle heavymetalbands ooit wordt. In navolging van Metallica, groeiden Megadeth en Manowar uit tot de vaandeldragers van de metal in de jaren tachtig en negentig. Hoewel heavy metal in de Verenigde Staten en vooral in Groot-Brittannië is ontstaan, is het centrum grotendeels verschoven naar noord-Europa. Vooral landen als Noorwegen, Zweden en Finland, maar ook Duitsland en Nederland zijn belangrijk.
Kenmerken.
Heavy metal kenmerkt zich door snelheid, meer nog dan hardrock, dat naast snelle nummers ook vaak trage nummers kent. Een groot verschil tussen hardrock (zoals DC) en heavy metal is de harmonie. In de hardrock wordt het powerakkoord veel gebruikt, maar dan vaak in een harmonische reeks. Heavy metal maakt naast de mineurtoonladder veel gebruik van de frygische toonladder en de chromatische toonladder en daarnaast dissonanten zoals de tritonus. Daarnaast zijn er vaker toonwisselingen. De intro van "Master of Puppets" van Metallica is een goed voorbeeld van een chromatische heavymetalriff.
Bij heavy metal ligt ook meer de nadruk op krachtige en snelle ritmes, die door alle muziekinstrumenten worden ondersteund. Vooral door toepassing van een dubbele bass drum in het drumstel kan de drummer een hoog ritme halen in nauwe samenwerking met de bassist. Ook komt het vaak voor dat een groep twee sologitaristen heeft. Door snelle meerstemmige gitaarpartijen te spelen creëren ze een klanktapijt. In heavy metal hebben veel zangers een soort operastijl, zoals Bruce Dickinson, de legendarische zanger van Iron Maiden. Een zangstijl die ook veel voorkomt is grunt, vrij vertaald "grommen", maar in dat geval spreekt men vaak van bijvoorbeeld black metal, deathmetal en metalcore/deathcore in plaats van heavy metal.
Thematiek.
Het thema in heavy metal muziek behelst vaak dramatische en psychologische aangelegenheden als horror, mythologie, oorlog, religie en nihilisme, maar ook vaak onderwerpen als persoonlijke ontplooiing en zelfverbetering. Heavy metal zet zich meestal af tegen de gevestigde orde met name religie zoals openlijke aanbidding van satan, maar de meeste bands doen dat als "image" en vaak als zelfspot van het genre. Veel heavy metal muziek heeft een politieke boodschap. Een goed voorbeeld van zo'n tekst is "The Weapon They Fear" van Heaven Shall Burn; dit nummer is een soort "eerbetoon" aan de Chileense zanger Víctor Jara, die is geëxecuteerd in 1973. Een ander goed voorbeeld is "Now You've Got Something To Die For" van Lamb of God; dat gaat over de oorlog in Irak. Het nummer beschrijft beide zijden, dus die van de terroristen en die van de Amerikanen. Ook "Clenching the Fists of Dissent" van Machine Head is een nummer dat over olie en de corruptie van landen gaat. Daarnaast is het nummer "For the Greater Good of God" van Iron Maiden een voorbeeld van de veelgebruikte stelling dat religie mensen aanzet tot geweld, door een opportunistische interpretatie van bijvoorbeeld 'heilige' teksten. Ook het nummer In the Name of God van Dream Theater gebruikt de stelling dat geloof aanzet tot oorlog en geweld. Ook zijn er heavymetalbands die juist het evangelie verkondigen. Dit heet white metal, in de 21e eeuw soms ook 'christian metal' genoemd.
Een onderzoek van J.J. Arnett (gepubliceerd in "Metal Heads: Heavy Metal Music and Adolescent Alienation") kwam tot de vaststelling dat de thema's van heavymetalsongs vaak draaien rond geweld, angst, haat, protest en mythes, en dat woede, verdriet en angst de overheersende emoties zijn.
Bekende bands.
Accept, Angel Witch, Anvil, Black Sabbath, Exodus, Helloween, Iron Maiden, Judas Priest, Lamb of God, Manowar, Megadeth, Metal Church, Metallica, Motörhead, Nightwish, Pantera, Quiet Riot, Saxon en Slayer.
Opleiding.
In Eindhoven is in het najaar van 2013 een mbo-opleiding heavy metal gestart, de Metal Factory in Dynamo (een organisatie op het gebied van heavy metal). De opleiding in drie jaar bevat alle facetten van het bestaan als metalmuzikant, niet alleen het muzikale aspect, maar ook het organisatorische, zoals management, het opzetten van een tournee en het regelen van merchandise. Wat betreft muziek wordt ook aandacht besteed aan subgenres en stijlgebonden speltechnieken. Volgens Dynamo is er een duidelijke vraag vanuit de professionele markt naar specifieke musici op het gebied van heavy metal.
Uiterlijk.
In de metal-scene maakt het niet uit hoe je gekleed gaat. Begin jaren tachtig droeg men veelal strakke spijkerbroeken, sportschoenen en bandshirts. Tegenwoordig wordt dit ook nog gedragen, maar ook leder, en gewoon casual. Zwarte bandshirts met het logo van de favoriete bands komen vaak voor, alsook lederen jassen, (mouwloze) spijkerjacks met patches en buttons, spikes of studs die rond de armen, benen of nek worden gedragen. Het dragen van leger-kisten komt ook veel voor. Metalheads hebben doorgaans lang, loshangend haar, al is dit beeld tegenwoordig niet meer een statement. Tegenwoordig zijn er steeds meer mensen en zelfs artiesten die kiezen voor een kort kapsel (Bruce Dickinson, James Hetfield, Corey Taylor). Ook het kaal worden draagt hier aan bij. In verschillende genres wordt er met al dan niet afschrikwekkende make-up gewerkt, met name in de black metal. Ook shockrockers Alice Cooper, Lizzy Borden en Marilyn Manson maken gebruik van make-up, net als vele glammetalbands, zoals Poison, Motley Crue, KISS, Twisted Sister en L.A. Guns. Tot de dag van vandaag verwarren veel buitenstaanders de kledingstijl frequent met die van punk of gothic. Veelvuldig 'over het muurtje kijken' heeft het niet makkelijker gemaakt, om de subculturen consequent uit elkaar te houden. Binnen de gothicscene spreekt men soms ook sarcastisch over 'gegotiseerde metalheads', wanneer fans van doommetal of gothic metal opduiken op feestjes waar in de eerste plaats new wave, gothrock en/of cybergothic gedraaid wordt.
