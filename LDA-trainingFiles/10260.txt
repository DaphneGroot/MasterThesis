Narwal.
De narwal ("Monodon monoceros") is een arctische tandwalvis die behoort tot de familie van de grondeldolfijnen ("Monodontidae"). De soort wordt ongeveer 4 tot 5 meter lang, waarbij de slagtand niet is meegerekend.
De narwal is nauw verwant aan de witte dolfijn of beloega.
Uiterlijk.
De narwal is grotendeels wit van kleur met een gespikkelde bovenkant.
Zijn vinnen zijn klein, ongeveer 30 tot 40 cm lang, en afgerond.
Narwallen hebben geen rugvin, wel een kleine rugplooi. De ronde staartvin is 100 tot 120 cm breed.
Slagtand.
Mannelijke narwallen worden gekenmerkt door een enkele lange slagtand die uit de linkerkant van de bek naar voren steekt. Deze tand kan een lengte van 3 meter hebben en vertoont een spiraalpatroon van rechts naar links.
Er werd lang gedacht dat de mannetjes deze tand gebruikten bij zwaardgevechten om de hiërarchie vast te stellen. In 2005 ontdekte een team van wetenschappers van Harvard en the National Institute of Standards and Technology, onder leiding van Dr. Nweeia, dat de tand een zeer gevoelig tastorgaan is.
Twee slagtanden komen slechts zelden voor
De ontdekking werd gedaan tijdens een onderzoek van de slagtand onder een elektronenmicroscoop. Men vond nieuwe details in de opbouw van de tand. Men ontdekte zo'n 10 miljoen zenuwtunnels, vanuit de kern van de slagtand naar het oppervlak, waardoor ze in verbinding staan met de buitenwereld. De wetenschappers stellen dat de zenuwen subtiele verschillen kunnen waarnemen in temperatuur, druk, de samenstelling van het water en de lucht en waarschijnlijk zelfs meer, wat de narwal unieke zintuiglijke eigenschappen zou kunnen geven.
De slagtand van de narwal is in de geschiedenis vaak als hoorn van een eenhoorn tegen astronomische bedragen verkocht. Met het uitsterven van de mythe van de eenhoorn, groeide de mythe van de slagtand van de narwal. Ontdekkingsreizigers stelden dat de slagtand gaten in dik ijs kon prikken en dat mannetjes-narwallen deze tand voor een zwaardgevecht om de macht gebruikten. In 1870 vertelde Jules Verne hoe een narwal schepen doorboorde. "Hij boort net zo makkelijk door een scheepshuid als een boor door een houten ton".
Bij ongeveer een op de 500 mannetjes komen twee slagtanden voor; bij hen groeien allebei de tanden door.
Voorkomen.
Narwals komen voor in het noordpoolgebied en in het subpolaire gebied, maar vooral in het oostelijke deel van de Canadese noordpool en het westen van Groenland. Ze worden echter ook gezien bij de oostelijke kust van Groenland, bij IJsland, Noorwegen (Svalbard) en Rusland. In het oosten van Siberië, Alaska en het westen van de Canadese noordpool zijn het zeldzame verschijningen.
De narwal wordt nauwelijks zuidelijker dan de 70e graad noorderbreedte gevonden. In 1912 werd er één in Nederland gevangen in de Noordzee.
Voortplanting.
Narwallen paren tussen maart en mei. Na 15 maanden worden de kalfjes in juli en augustus geboren. Een enkele keer wordt een tweeling geboren, maar meestal krijgt de moeder slechts één kalf. Moeder en kalf hebben een speciale band met elkaar, het kalf blijft meestal zijn hele leven bij zijn moeder. Een narwal drinkt één à twee jaar lang moedermelk.
Gedrag en vijanden.
Narwallen zijn snelle en behendige dieren die zich voornamelijk voeden met inktvissen. Tot hun voornaamste natuurlijke vijanden behoren de ijsbeer, de orka en zelfs de walrus. Sommige Eskimo's jagen op narwals. In Groenland worden daarvoor nog de traditionele methoden gebruikt maar snelle boten en geweren doen steeds meer hun intrede in Noord-Canada. Vroeger werd de slagtand bijzondere geneeskracht toegedicht, met name de kracht om gif te neutraliseren.
Synoniemen.
Nederlandse synoniemen voor de narwal zijn zee-eenhoorn, eenhoornvis en neushoornvis'". Het woord "narwal" is echter veel gebruikelijker en wordt in veruit de meeste publicaties verkozen.
Er zijn daarnaast synoniemen binnen de taxonomie. Het oudste synoniem stamt uit 1804.
