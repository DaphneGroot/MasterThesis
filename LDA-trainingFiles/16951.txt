Betalingsbalans.
De betalingsbalans van een land is een overzicht van de waarde van alle transacties die in een bepaalde periode hebben plaatsgevonden tussen ingezetenen van het land en niet-ingezetenen van andere landen (het buitenland). De Nederlandse betalingsbalans wordt samengesteld en gepubliceerd door De Nederlandsche Bank.
De betalingsbalans bestaat uit 2 delen (die op zich ook onderverdeeld zijn in deelbalansen of deelrekeningen): de lopende rekening en de kapitaal- en financiële rekening. De handelsbalans betreft de som van de netto inkomsten en betalingen van en naar het buitenland, de kapitaal- en financiële rekening betreft de netto kapitaalstromen van en naar het buitenland. In theorie dienen deze twee rekeningen elkaar in evenwicht te houden, maar in de praktijk zijn statistische afwijkingen mogelijk.
De inkomende geldstromen (ontvangsten van het buitenland) worden boekhoudkundig geregistreerd met een plusboeking: +; de uitgaande geldstromen (betalingen aan het buitenland) worden geregistreerd met een minboeking: -. Zo wordt de export geregistreerd met een plusboeking want dit is een uitgaande goederenstroom maar een inkomende geldstroom. De import is een minboeking want er is sprake van een uitgaande geldstroom.
Deelrekeningen.
De dienstenrekening, inkomensrekening en inkomensoverdrachtenrekening heten samen het onzichtbaar verkeer. Dit ter onderscheiding van het zichtbare verkeer van de goederenrekening of handelsbalans.
De deelrekeningen kunnen een saldo (ongelijk aan nul) vertonen; de totaliteit van de betalingsbalans (de som van de lopende rekening en de kapitaal- en financiële rekening) is in theorie echter altijd in evenwicht.
In de praktijk is de betalingsbalans vaak niet in evenwicht; deze afwijkingen berusten op vergissingen en weglatingen.
Situatie in Nederland.
Nederland lijdt aan een chronisch exportoverschot, dat na de invoering van de euro totaal uit de hand is gelopen. De laatste 3 jaren ligt het met ruim 10% van het BBP uitzichtloos boven de euronorm van 6%. Via een Macro Imbalance Procedure(MIP) moet Nederland hiermee op het strafbankje belanden van de Europese Commissie.
