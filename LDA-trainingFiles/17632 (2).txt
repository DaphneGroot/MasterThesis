İzmir.
İzmir (voorheen: Smyrna; Grieks: Σμύρνη) is een stad in het westen van Turkije. Het is de hoofdstad van de gelijknamige provincie İzmir. In 2003 had İzmir ongeveer 2.480.000 inwoners en dit aantal is gegroeid naar ruim 4 miljoen inwoners in 2013. Hiermee is de stad, na Istanboel en Ankara, de derde stad van Turkije.
İzmir ligt aan de Egeïsche Zee, aan de Golf van İzmir. Na de haven van Istanboel is die van İzmir de belangrijkste van het land. Verder bevindt zich een internationaal vliegveld bij de stad, de luchthaven Adnan Menderes. Ook zijn er treinverbindingen met steden in de rest van het land, waaronder Istanboel en Denizli.
İzmir is de zetel van het aartsbisdom Smyrna. Het hoofdkwartier van de Zuidoost-Europese NAVO-strijdkrachten (AIRSOUTH) was er vanaf 1951 gevestigd en werd in 2004 omgevormd tot de Allied Air Component Command Izmir.
Geschiedenis.
De naam İzmir is afgeleid van de oudere naam van de stad, Smyrna, die op zijn beurt afkomstig zou zijn van de naam van een koningin, Samornia, die over de streek rond de stad regeerde. Smyrna ontstond in de 11e eeuw v.Chr. als Aeolische kolonie en werd in de 7e eeuw v.Chr. een Ionische stad. De Lydiërs vernietigden de stad en in 575 v.Chr. werd Smyrna een Lydische stad. Bij de verovering door de Perzen in 545 v.Chr. werd de stad opnieuw vernietigd. Alexander de Grote herbouwde haar rond 330 v.Chr.
In de 7e eeuw n.Chr. werd de stad overvallen door Arabieren. Eeuwen later veroverden de Seltsjoeken de stad op de Byzantijnen, maar in 1079 heroverden deze de stad. In 1424 werd de stad door de Turken veroverd en ging na een turbulente periode deel uitmaken van het Ottomaanse Rijk.
Griekse troepen in İzmir in 1919
Voordat het Ottomaanse rijk na de Eerste Wereldoorlog uiteenviel, waren de Grieken de grootste etnische minderheid in Smyrna en bij het Verdrag van Sèvres (1920) was dit dan ook een van de Anatolische gebieden die aan Griekenland werden toegekend. Turkse legers onder Atatürk veroverden de stad echter in 1922. Ongeveer 70 procent van de stad brandde af, honderdduizenden christenen vluchtten of kwamen om het leven. Beide zijden beschuldigden elkaar van wreedheden tegen de bevolking, maar gezien de weinige betrouwbare bronnen en de hoogoplopende nationalistische gevoelens aan beide zijden is het moeilijk te bepalen wat er precies gebeurde. De Grieken zien deze gebeurtenissen dan ook als een onderdeel van de Griekse Genocide. Met de terugtrekking van het Griekse leger ontvluchtte ook een groot deel van de Griekse bevolking de stad naar de Griekse eilanden in de Egeïsche Zee. De resterende Griekse bevolking werd als onderdeel van de uitwisseling van Turkse en Griekse minderheden zoals bepaald in het Verdrag van Lausanne gedwongen de stad te verlaten. In 1922 veranderde de Turkse overheid de officiële naam van de stad "Smyrna" in "İzmir".
Klimaat.
İzmir heeft een mediterraan klimaat, dat wordt gekenmerkt door lange, hete en droge zomers en milde tot koele, regenachtige winters. De totale neerslag in İzmir is gemiddeld 692 millimeter per jaar, waarvan 77% valt in de maanden november tot en met maart. De rest van de neerslag valt in de maanden april, mei, september en oktober. Er is zeer weinig regenval in juni, juli en augustus.
Maximumtemperaturen tijdens de wintermaanden liggen meestal tussen de 10 en 16 °C. Hoewel het zelden voorkomt, kan er van december tot februari ook sneeuw vallen in İzmir. Deze sneeuw blijft meestal maar enkele uren liggen. In de maanden juni tot september kan de temperatuur oplopen tot 40 °C.
Bezienswaardigheden.
Door de verwoestingen in de Eerste Wereldoorlog, de plunderingen en de stadsbrand van september 1922 en zware aardbevingen in 1928 is van de oude stad heel weinig bewaard gebleven.
Atatürk Museum.
Het Atatürk Museum is een gebouw van twee verdiepingen langs de "Kordonboyu" met uitzicht op zee. Een tapijthandelaar bouwde het in 1862 als herenhuis en gebruikte het als woning. Vervolgens werd dit historische gebouw in 1927 door de gemeente aan Atatürk cadeau gedaan. Als Atatürk in İzmir was, verbleef hij in dit huis om te werken. Uiteindelijk werd het gebouw in 1941 omgevormd tot een museum en sindsdien wordt het onderhouden door het ministerie van Cultuur.
Archeologisch Museum.
Het eerste archeologisch museum bevond zich in de Ayavuklakerk in de wijk Tepecik. Het werd geopend in 1927, nadat er drie jaar lang verschillende werken waren verzameld uit İzmir en omgeving. Deze verzameling werd verder uitgebreid en daarom opende er in 1951 in het "Kültür Park" een tweede gebouw. Doordat de groei zich voortzette, was er behoefte aan een veel groter gebouw; de collecties pasten namelijk niet meer in de beide gebouwen. Hierdoor opende het museum op 11 februari 1984 haar deuren op de huidige locatie. Het gebouw is 5000 m² groot en bevindt zich in Konak. Het bevat tentoonstellingszalen, laboratoria, magazijnen, een bibliotheek en een conferentieruimte. Het museum heeft een collectie van ongeveer 1500 voorwerpen, die ook in de tuin worden tentoongesteld.
Museum van Etnografie.
Het Museum van Etnografie is gevestigd in een neoclassicistisch gebouw uit de negentiende eeuw met veel elementen van de Byzantijnse architectuur. Het werd gebouwd als het St. Rock Ziekenhuis in 1831 nadat de pest was uitgebroken.
Agora.
De agora werd oorspronkelijk gebouwd in de Hellenistische periode. Na diverse aardbevingen werd hij door de Romeinen herbouwd. Hoewel de plek tegenwoordig enkele honderden meters van de kust af ligt, was hij vroeger nabij de haven gesitueerd. De huidige hoofdstraat van Kemeraltı was toentertijd de kade. De laatste jaren zijn huizen op het oorspronkelijke terrein gesloopt ten behoeve van opgravingen.
Verkeer en vervoer.
De İZBAN richting de luchthaven Adnan Menderes
İzmir probeert investeerders aan te trekken door middel van de strategische ligging en de relatief nieuwe en zeer ontwikkelde technologische infrastructuur in transport, telecommunicatie en energie.
Luchtvaart.
İzmir wordt bediend door nationale en internationale vluchten via de internationale luchthaven Adnan Menderes. De luchthaven is gelegen in de wijk Gaziemir ten zuiden van İzmir en is goed bereikbaar met het openbaar vervoer. Het vliegveld is de belangrijkste luchthaven van de regio en is vernoemd naar de Turkse ex-premier Adnan Menderes. Vluchten vanuit İzmir zijn vooral richting Istanboel en richting internationale steden.
Stads- en streekvervoer.
De metro van İzmir opende in 2000 en bestond oorspronkelijk uit een 11,5 kilometer lange lijn waaraan tien stations gelegen waren. De lijn werd in 2012 uitgebreid met twee stations tot 14,4 kilometer lengte. Een lightraillijn (İZBAN), die onder andere het vliegveld met de stad verbindt, opende in 2010. Deze verbinding is 80 kilometer lang.
