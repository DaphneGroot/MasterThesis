	Ook kunstenaar Joseph Beuys was een sjamaan
	Van onze verslaggever
Henk Mller
 AMSTERDAM
Sonoor gebrom begeleidt de bezoeker die langs de levensboom naar het onderaardse afdaalt. Het zijn sjamanen die met hun gezang de geesten aanroepen. Via een wenteltrap omgeven door meterslange boomtakken loopt hij naar beneden. Om daar te stuiten op een sjamaan in een hut vol bladeren, omgeven door, opnieuw, boomstronken.
Maar voordat de bezoeker beneden is, moet hij een 24 meter lange loopbrug over ('verboden te hollen') die op tien meter hoogte dwars door de lichthal van het Tropenmuseum loopt. In de zojuist geopende tentoonstelling Van Siberi tot Cyberspace is de reis van een sjamaan nagebootst. De zoektocht van de ziel staat centraal en de bezoeker mag in het bovenaardse beginnen.
Met hulp van decorontwerper Paul Gallis heeft het museum geprobeerd zo'n mystieke reis in beeld te brengen. Daartoe is deze keer niet de inrichting van het museum, maar het thema van de tentoonstelling uitgangspunt geweest. Het gebouw past zich aan en niet de tentoonstelling.
De reis begint via de brug. Alle 'valide bezoekers' betreden de tentoonstelling op die manier. Zo verlaten ze, aldus het museum, hun eigen wereld en betreden ze een andere , waar de sjamaan met behulp van de extase-opwekkende vliegezwam naartoe reist.
Aan weerszijden van de brug hangen vleugelconstructies met oude afbeeldingen van sjamanen en westerse plaatsvervangers . We zien foto's van een priester met twee misdienaren, een arts en een psychiater. Eenmaal beneden staat Siberi centraal. Het sjamanisme is een van de oudste vormen van religie en komt vrijwel overal ter wereld voor.
Een sjamaan bemiddelt tussen de bovenwereld en het ondermaanse ten bate van de gemeenschap. Hij leeft in een maatschappij waarvoor hij in in n persoon een geestelijke, een arts, een advocaat en een psycholoog verenigt. Om in de juiste staat van extase te raken, gebruikten sjamanen hulpmiddelen als vliegezwammen, maar ook trommels die hen hielpen naar hoger sferen af te reizen. Op de tentoonstelling zijn verschillende grote en kleinere trommels te zien. Uit het Russisch-Etnografisch Museum van Sint-Petersburg heeft het Tropenmuseum in totaal meer dan 350 kunstvoorwerpen laten overkomen, die de Siberische variant van het sjamanisme tonen.
Maar waarom juist sjamanisme?
'Het hangt in de lucht en het tikt', zei museumdirecteur Gortzak bij de opening. Sjamanisme is in. Behalve in Amsterdam is zojuist in Antwerpen een tentoonstelling geopend en binnenkort valt er een te zien over sjamanistische rituelen in Zuid-Korea. 'We spelen in op de hausse in de vraag naar religiositeit', zegt conservator C. van Leeuwen, 'want de kerkelijkheid neemt af, maar de religiositeit groeit.'
Om aan die vaak moeilijk te omschrijven behoefte vorm te geven heeft het museum gekozen voor de sjamaan. Voor Van Leeuwen is de sjamaan een van de weinige religieuze figuren die altijd hetzelfde is gebleven: hij vertegenwoordigt religie pur sang. Sjamanen zijn er altijd geweest - ze waren ook bij de opening - en zullen er altijd zijn. Of als straatsjamaan in La Paz in Bolivia, of als lsd-professor Timothy Leary, als kunstenaar of als cyberneticus. Het museum wilde niet in de etnografica blijven steken en ging naarstig op zoek naar parallellen met de oude sjamanen. Het kwam terecht bij kunstenaars als Jackson Pollock, Joseph Beuys en bij - hoe kan het anders - cyberspace. Zo is er op video een performance te zien van Joseph Beuys die in mei 1974 zeven dagen en zeven nachten communiceerde met een wilde coyote onder de titel: I like America and it likes me.
Voor de makers van de tentoonstelling is een kunstenaar als Beuys sjamaan, omdat hij de geestelijke wereld wil verklaren en zichtbaar maken. 'Schrijvers, dichters en musea stuiten steeds weer op sjamanen. Zij geven vorm aan de zoektocht van de ziel binnen de westerse traditie', staat erbij. Of zoals Beuys zei: 'De mens moet weer in contact komen met beneden. Met de dieren, de planten, met de natuur en met de engelen en de geesten.'
Het Tropenmuseum biedt niet alleen een blik op de survival van het sjamanisme maar ook op de revival. In een zogenoemde yurt, een sjamanentent, kunnen bezoekers interactief kijken naar de terugkeer van het sjamanisme. Dat gebeurt met digitale technologie en traditionele voorwerpen. Wie op een trom met symbolen slaat, krijgt filmpjes te zien met magirs als Simon Vinkenoog en met instituten als Oibibio.
Over twee weken is de Internetplek gereed en kunnen bezoekers surfen naar een honderdtal sjamanensites. Inclusief Oibibio, een van de sponsors van de tentoonstelling. Van echt reizen in cyberspace is geen sprake. Op zichzelf is dat jammer, maar het zou ook wel een erg vreemd soort sjamanisme zijn geweest. Want zoals de organisatoren zelf aangeven: een sjamaan werkt voor de gemeenschap en 'reist' voor die gemeenschap.
Bij virtuele sjamanen staat het 'ik' voorop. Ook probeert een beetje sjamaan het contact met de natuur te herstellen, terwijl de gemiddelde netsurfer tijdens het surfen weinig van doen heeft met natuur. Het Tropenmuseum zag af van een sjamanistische sance bij de opening. Wel vinden er in de komende maanden tal van randactiviteiten plaats. In het museum n in Oibibio, compleet met sjamanen.
De makers van Van Siberi tot Cyberspace hebben geprobeerd 'religiositeit' onder n noemer te vangen. Dat levert een fraai vormgegeven tentoonstelling op met verrassende dwarsverbindingen naar andere werelddelen en tijden. Maar soms gaat het zoeken naar parallellen - een goed sjamanistisch gebruik - wel erg ver. Zo is er een speciale ruimte ingericht voor paddestoelen en hun geestverruimende werking.
Er zijn veel rode paddestoelen met witte stippen te zien. Compleet met Kermit de kikker op een paddestoel. Vlak daarbij ligt een tekening van een oud Romeins heiligdom waar de heidense god Mithras werd vereerd. De aanhangers slachtten ter ere van Mithras een stier en de ingewijden werden door dat bloed gereinigd. Volgens de makers verwijst het bloed op de witte stier naar het rood-wit van de paddestoel. Zou het?
De tentoonstelling Van Siberi tot Cyberspace is tot en met 16 augustus 1998 te zien in het Tropenmuseum in Amsterdam.

