	Leger Rwanda doodt burgers bij klopjacht
	Reuter, AP, AFP
RUHENGERI
Het Rwandese leger heeft de afgelopen dagen minstens tachtig mensen gedood tijdens een grootscheepse jacht op de moordenaars van de drie Spaanse hulpverleners die in het weekend werden vermoord door Hutu-extremisten. De Rwandese minister van Defensie, Paul Kagame, die geldt als de sterke man in de regering, heeft dit gisteren gezegd tegen de BBC.

Bestuurders en hulporganisaties in de regio Ruhengeri in het noordwesten maken melding van hard optreden van het leger. Tijdens de klopjacht op vermeende Hutu-strijders zouden tientallen burgers zijn vermoord.
Een gemeentesecretaris verklaarde dat soldaten van het door Tutsi's gedomineerde regeringsleger dinsdag twintig burgers hebben geëxecuteerd achter het gemeentehuis van het plaatsje Kigombe. Hulpverleners zeggen van ooggetuigen te hebben gehoord dat in een andere plaats dertig burgers woensdagmiddag door soldaten zijn gedood.
Het leger grendelt dorpen en stadswijken af en begint dan zoektochten in de huizen. 'We hebben te maken met ruige figuren', zei een legerkapitein in de stad Ruhengeri. De extremistische Hutu-milities - Interahamwe - zijn de afgelopen weken zeer actief in het noordwesten. Bij hun aanslagen en represailles van het leger zouden 300 mensen zijn gedood sinds de jaarwisseling. Ruhengeri was het bolwerk van de Hutu-extremisten tijdens het Hutu-regime, dat in 1994 een genocide tegen de Tutsi-minderheid ontketende en vervolgens door Tutsi-rebellen werd verdreven.
Westerse diplomaten in de hoofdstad Kigali zeiden gisteren dat twee arrestanten, verdacht van de moorden op de Spanjaarden, in hun cel om het leven zijn gekomen. Dit is officieel niet bevestigd, maar Kagame's belangrijkste adviseur zei dat niemand zou hoeven te treuren als het bericht waar is. 'Het waren toch moordenaars.'
In de Tanzaniaanse stad Arusha zijn gisteren vier hoofdverdachten van de genocide uit 1994 aangekomen om terecht te staan voor het internationale Rwanda-tribunaal. De vier zaten al vast in Kameroen. Louise Arbour, hoofdaanklager van de tribunalen over het voormalig Joegoslavië en Rwanda, noemde de uitlevering van Théoneste Bagosora, Ferdinand Nahimana, André Ntagerura en Anatole Nsengiyuma een keerpunt voor de geloofwaardigheid van het tribunaal.
Bagosora geldt als de man die in de eerste dagen van de genocide de moorden op gematigde Hutu-politici (onder wie de vrouwelijke premier) en Tutsi's organiseerde. Hij was als directeur-generaal van Defensie de sleutelfiguur bij de uitvoering van het genocide-plan van de Hutu-extremisten in het regime van president Habyarimana, wiens dood (zijn vliegtuig werd neergeschoten) het sein was voor de slachtingen.

