Louisiana (staat).
Louisiana ("Frans: Louisiane") is een van de staten van de Verenigde Staten van Amerika. De standaardafkorting voor de "Pelican", zoals de bijnaam van de staat luidt, is LA (niet te verwarren met de stad Los Angeles die dezelfde afkorting heeft). De hoofdstad is Baton Rouge.
Geschiedenis.
Het gebied dat nu de staat Louisiana vormt, werd oorspronkelijk bevolkt door Indianenstammen als de Choctaw. De eerste Europeanen in het gebied waren de leden van een expeditie geleid door de Spanjaard Pánfilo de Narváez, die in 1528 de monding van de rivier de Mississippi ontdekte. Ongeveer dertien jaar later verkende een expeditie onder leiding van Hernando de Soto het gebied.
De Spanjaarden hadden daarna weinig belangstelling meer voor de regio. De eerstvolgende verkenners waren dan ook Frans. René Robert Cavelier de La Salle gaf het gebied in 1682 zijn huidige naam ter ere van zijn vorst Lodewijk XIV.
De naam "Louisiana" verwees in die tijd naar een veel groter gebied dan dat omvat wordt door de huidige staat. De rivier de Mississippi vormde het hart van het territorium Louisiana, dat reikte tot en met de huidige noordgrens met Canada. Rond 1760 verloren de Fransen het gebied grotendeels aan Spanje. Rond 1800 kreeg Frankrijk, dat toen geregeerd werd door Napoleon Bonaparte, het territorium terug, om het in 1803 aan de Verenigde Staten te verkopen, een transactie die bekend is geworden als de Louisiana Purchase. Op 30 april 1812 werd Louisiana formeel, als 18de, een staat van de Verenigde Staten.
Tijdens de Amerikaanse Burgeroorlog stond Louisiana aan de kant van de Confederatie.
Franstalige minderheid.
De blanke Franssprekenden zijn afstammelingen van de kolonisten die een kolonie begonnen in 1604 in Port Royal, Acadië, in het huidige Canada. Deze groep die zich Acadians noemden werden in 1755 door de Engelse Kroon verbannen naar allerlei oorden, maar een groot gedeelte kwam terecht in het zuidelijk deel van Louisiana. Het woord Acadian werd in loop van de tijd verbasterd tot Cajun. De reeds gevestigde bevolking in die streek bestond uit creolen en indianen.
In Louisiana spreekt ongeveer 7% van de bevolking Frans, wat neerkomt op ongeveer 320.239 mensen.
Geografie.
De staat Louisiana beslaat 134.382 km², waarvan 112.927 km² land is. Het behoort tot de "Central" tijdzone.
Louisiana, dat aan de Golf van Mexico ligt, grenst in het noorden aan de staat Arkansas en Mississippi, in het westen aan Texas en in het oosten aan Mississippi.
De belangrijkste rivier is de Mississippi, die een groot gedeelte van de grens met de gelijknamige staat vormt en 150 km voorbij New Orleans in de Golf van Mexico uitmondt. De staat is rijk aan grotere en kleinere meren, waaronder Lake Pontchartrain, het Toledo Bend Reservoir, Grand Lake en White Lake. Daarnaast telt Louisiana veel eilanden, zoals Marsh Island en de Chandeleur Islands.
Het hoogste punt van de vrij vlakke staat is de top van Driskill Mountain (163 m). Een groot deel van de kustgebieden wordt gevormd door moerassen.
Bestuurlijke indeling.
In tegenstelling tot andere staten, is Louisiana niet opgedeeld in "county's", maar in "parishes" "(nl: parochies)". De staat kent 64 van zulke "parishes".
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. In 2015 werd John Bel Edwards van de Democratische Partij verkozen tot gouverneur van de staat Louisiana. Hij volgde op 11 januari 2016 de Republikein Bobby Jindal op, die acht jaar lang gouverneur was.
De wetgevende macht bestaat uit het Huis van Afgevaardigden van Louisiana ("Louisiana House of Representatives") met 105 leden en de Senaat van Louisiana ("Louisiana State Senate") met 39 leden.
Demografie en economie.
In 2000 telde Louisiana 4.468.976 inwoners (33 per km²) waarvan ongeveer 68% van de bevolking in een stedelijk gebied woont. De grootste steden zijn New Orleans, de hoofdstad Baton Rouge en Shreveport.
De staat kent twee officiële talen, Engels en Frans.
Het bruto product van de staat bedroeg in 2001 149 miljard dollar.
Louisiana heeft de dubieuze eer om het hoogste aantal gevangenen per hoofd van de bevolking te hebben van alle staten in VS (1341 gevangenen per 100.000 inwoners in 2012). De VS heeft al het hoogste aantal gevangenen per hoofd van de bevolking ter wereld.
