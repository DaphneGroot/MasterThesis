Zabrze.
Zabrze (uitspraak:, ong. "zabzje") (Duits 1915-1945: "Hindenburg O.S.") is een stad in Polen. De stad ligt in Opper-Silezië, heeft (2003) ongeveer 200.000 inwoners en een oppervlakte van 80,47 km².
Zabrze heeft zijn ontwikkeling te danken aan de mijnbouw en staalindustrie, die in dit deel van Silezië in de negentiende eeuw opbloeide. Tegenwoordig is het een belangrijk centrum voor industrie, wetenschap en cultuur voor Opper-Silezië. Er zijn wetenschappelijke instituten van de Poolse Academie van Wetenschappen. De Filharmonie van Opper-Silezië resideert er en er zijn bedrijven in de elektronische, glas- en levensmiddelenindustrie. Er is ook sinds 1841 mijnbouw in de streek.
Als recreatiegebieden fungeren het cultuur- en recreatiepark van het woiwodschap en het park van Maciejów. Voetbalclub is Górnik Zabrze.
De stad wordt in 1242 voor het eerst genoemd en stond onder achtereenvolgens Boheems, Habsburgs en Pruisisch bestuur. Pas in 1922 kreeg Zabrze formeel stadsrechten: daarvoor stond het bekend als Europa's grootste dorp. Tot 1945 behoorde de stad tot Pruisen en ze droeg van 1915 tot 1945 de naam "Hindenburg O.S." (O.S. = "Oberschlesien", Opper-Silezië) naar de Duitse veldmaarschalk en rijkspresident Paul von Hindenburg.
