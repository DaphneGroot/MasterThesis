	Het duizendjarig rijk van bekeringen
	HET is een mooie vergelijking, maar doet ze de geschiedenis recht? 'Het aanvaarden van het christendom in Litouwen bracht het laatste stukje van de legpuzzel op zijn plaats.' Het is 1386 en in februari van dat jaar trouwt de Poolse troonopvolgster met het hoofd van de regerende dynastie in Litouwen. De twee landen worden samengevoegd. Litouwen was tot dan buiten het christendom gebleven. Drie dagen voor het huwelijk laat Jogaila, zoals de Litouwse vorst heet, zich dopen. Hij krijgt de naam Ladislas. De leidende klasse van zijn land volgt zijn voorbeeld - en dat is een vertrouwd patroon. En die begon haar onderdanen tot het doopsel te brengen. Litouwen werd gekerstend. Het middeleeuwse Latijnse christendom was formeel compleet.
Het beeld van de legpuzzel is alleen theologisch te rechtvaardigen. Het veronderstelt een al bestaand beeld en een hand die schikt en heeft voorbeschikt. De wereld krijgt de gestalte van Gods ontwerp, de geschiedenis is heilsgeschiedenis. De historicus kan het beeld gebruiken als hij het proces van de kerstening van Europa inderdaad als de verwerkelijking van Gods plan ziet of wanneer hij zelf een vast eindpunt van een historische ontwikkeling in gedachte heeft, en daarmee een plan dat de grondslag is van die historische ontwikkeling.
Hoewel hij, denk ik, niet geheel vrij is van theologische bijgedachten, is de Engelse historicus Richard Fletcher min of meer een planmatige historicus in zijn omvangrijke werk The Conversion of Europe; From Paganism to Christianity 371-1386 AD. Dat 'Anno Domini', in het jaar van de Heer, lijkt een wat curieuze of overbodige toevoeging, maar kerstening betekent ook kerstening van de tijd; het boek handelt over een 'bekeerde tijd'. De planmatigheid van de auteur bestaat onder meer hierin: de groei die hij beschrijft, is die van het middeleeuwse Latijnse christendom, zoals wij dat nu kennen en dat nog altijd in huidige begrenzingen zichtbaar is. En 'Latijns' betekent meer dan het gebruik van het Latijn als kerkelijke taal. Het is ook Romeins, op Rome als kerkelijk centrum gericht, uit Rome, hoofdstad van het Romeinse rijk, gevormd. De doop van Constantijn de Grote in de vierde eeuw is het beginpunt, die van de Litouwse vorst in 1386 het eindpunt. Een vorstelijke individuele bekering gevolgd door die van de onderdanen, die slechts en masse een rol spelen. Het geloof mag uit het gehoor zijn, het is ook, sociaal gezien, horig. Dat maken niet alleen begin- en eindpunt van Fletschers verhaal zichtbaar, maar ook bijna alle onderdelen ervan.
Het Latijnse conversio, dat wij met 'bekering' vertalen, wordt in de traditie zelden voor de bekering der heidenden gebruikt. Men buigt zich voor God, men onderwerpt zich, men geeft zich over aan de nieuwe leer. In het kerkelijk taalgebruik is conversio eerder een zich tot een hogere christelijke levensstaat bekeren en dat betekent meestal voor het religieuze of geestelijke leven kiezen. Conversio is de bekering van de bekeerling! Het verhaal van Fletcher is veel meer de geschiedenis van de kerstening dan van de bekering van Europa. Maar voor dat verhaal hebben de vertegenwoordigers van de binnencirkel de stof geleverd, in dubbel opzicht: zij hebben gekerstend, maar ook de verhalen erover geschreven. En die laatste zijn uiteraard theologisch van karakter, want alle bekeringen worden als vervullingen van Gods plan gezien en veelal in gelijke topoi, vaste gedachtenwendingen, gebeurtenissen en verhaalstructuren beschreven, want de geschiedenis bewijst haar waarheid - en dat is de vervulling - in de herhaling, veelal van bijbelse geschiedenissen. De ontelbare wonderen die het bekeringsproces begeleiden, 'verwijzen' naar de wonderen van Jezus, die daarmee de joden overtuigde van de goddelijke oorsprong van zijn zending en prediking. Juist de aard van de geschiedenissen uit die binnencirkel maakt het werk van de historicus vrij moeilijk: achter de gevormde gestalte moet hij de ongevormde van de werkelijkheid ontdekken. Fletcher is daarin vaak glansrijk geslaagd, maar wat zichtbaar wordt, is voor een groot deel 'gewone' politieke geschiedenis, waarin bekering een machtsmiddel is.
AAN de oorsprong ligt de opdracht tot verkondiging van de Boodschap tot aan de uiteinden der aarde. En dat betekent mede: de vervulling van de tijd, want als alle volkeren de boodschap hebben gehoord, zal de eindtijd aanbreken en Christus terugkomen. Zonder het geloof in die wederkomst is veel van het oude christendom niet te verklaren. Augustinus achtte in zijn latere jaren de tijd te kort. Hij verschoof de vervulling naar de Stad Gods en zag de christenen hier als pelgrims op weg naar die stad, pelgrims omringd door heidenen. De kerk was een wereld in de wereld. Dat was ze in zekere zin voor Constantijn ook: de uiteinden der aarde waren die van zijn rijk. Kerk en romanitas vallen samen. De barbaren vielen buiten zijn religieuze gezichtsveld. De Middellandse Zee was, kan men zeggen, het Meer van Galilea van het christendom. Over het Romeinse Rijk heen kwam het rijk van het nieuwe Rome, het christendom. En het maakte van structuren en functies gebruik en niet het minst ook van de taal. Kerstening betekende ook romanisering: het geloof kreeg zijn culturele inkleding, al heel vroeg in het westen. En dat zal voor de gestalte van het middeleeuwse Europa beslissend zijn, tot aan dat glorieuze eindpunt: het heilige Romeinse Rijk. De kerstening van Europa is ook het proces van de voltooiing van de romanitas. Buiten het geloof blijven is ook d  r buiten blijven. Die kerstening is een proces van geloofs- en cultuurimperialisme. Wat door F. van der Meer in zijn Christus' oudste gewaad wordt beschreven, de kerstening van de kunst, dat wil zeggen het handhaven van de oude vormen, maar voorzien van een nieuwe inhoud, gebeurt in het groot ook.
De eerste grote doorbraak in het westen is natuurlijk de bekering van Clovis. Die krijgt bij Fletcher uitvoerig aandacht, want Clovis' geschiedenis zal een voorbeeldige worden. De laatste bekering, die van de Litouwse vorst, lijkt naar die van Clovis gemodelleerd. In beider en andere gevallen was de vrouw al christen. Op de bijna symbolisch geworden betekenis daarvan gaat Fletcher niet in. In elk geval: de bekering begint altijd van bovenaf aan, maar de vrouwen belichamen al het christelijk ideaal.
De opzet van Fletchers boek is chronologisch: hij werkt, kan men zeggen, de verspreiding van het christendom door de Europese landen af. Daardoor is zijn geschiedenis in veel opzichten een verzameling van de kersteningsgeschiedenissen van de afzonderlijke volkeren of staten, en dat vaak zo gedetailleerd dat de auteur zich al vrij vroeg in het boek afvraagt of de lezer inmiddels niet is afgehaakt. Dat de lijnen in de ontelbare punten vaak verloren gaan, kan niet worden ontkend. Verwijzingen kunnen niet voorkomen dat het geheel een weinig synthetische indruk maakt, of die moet door de lezer zelf uit de gelijkheid van de modellen gevormd worden. The Rise of Western Christendom, van Peter Brown - Fletchers boek kan erop als een vervolg worden gezien - is mede door zijn beknoptheid, maar ook door de opzet veel geslaagder, want synthetischer.
@@0IER@@0 EN schitterende synthese wordt wel bereikt in de hoofdstukken over het Ierse christendom en de uitwerking daarvan op het vasteland. De beschrijving van het Ierse christendom is in zijn beknoptheid een der beste die ik ken, juist vanwege de uitstekend beschreven synthese die tussen oude structuren en het nieuwe geloof plaatsheeft. De ballinggedachte, voor dat Ierse geloof essentieel (maar voortkomend uit, of een kerstening van, de ballingschap als zwaarste straf in de 'seculiere' Ierse wereld), zal de kerstening van het vasteland gaan bepalen. Wat Fletcher over Columba schrijft is niet minder indrukwekkend dan zijn stukken over Columbanus, door wie het Ierse christendom op het vasteland verspreiding en karakter kreeg. De tweede golf Engels-Ierse missionarissen, onder wie Willibrordus en Bonifacius, zal van niet minder groot belang zijn, voor andere streken dan. Vanuit Ierland is de missionering pas goed begonnen. Dat de kloostercultuur daarin een grote rol speelde, toont Fletcher overtuigend aan. Misschien is dit het mooiste: de Ieren kwamen met een 'verworven', niet overgerfde Latijnsheid. Het land is buiten het Romeinse Rijk gebleven. Het Latijn, door de Kerk gebracht, was een vreemde taal, die moest worden geleerd. Het Ierse monnikendom is altijd zeer studieus geweest. En het bracht zijn studie- en boekcultuur naar het vasteland. Columbanus' christendom sloeg aan bij de adel en we krijgen al vrij vroeg, met name in de Germaanse landen een 'Adel-Kirche', waaraan abten en bisschoppen zich aanpasten. Daaronder beweegt zich, nagenoeg onzichtbaar, de derde stand: de gekerstende heidenen.
We weten weinig van het geloof der heidenen. Wat zij bij de overgave aan het christendom verlieten, kunnen we alleen uit christelijke reacties trachten te achterhalen. Wat we weten is de gesel der verwoesting die met de missionering samenging: tempels, beelden, heilige bomen werden verwoest. Dat betekende ook de vernietiging van culturen, niet minder van eeuwenoude gebruiken. Naast de vernietiging is er de kerstening: aan oude cultusplaatsen, aan oude gebruiken, werd een christelijke inhoud gegeven. Die adaptatie is een van de meesterzetten van het christendom geweest. Een aanbeveling ertoe staat schitterend beschreven in een brief van Gregorius de Grote - die missionarissen naar Engeland stuurde - aan zijn monniken daar. 'De afgodentempels van dat volk moeten absoluut niet worden verwoest, alleen de afgodsbeelden erin. Neem heilig water en sprenkel het in die heiligdommen, bouw altaren en plaats er relieken in.' Gregorius' opvolger zal het Pantheon in Rome tot een kerk van de Maria en alle martelaren maken. Met gekerstende inhoud zal het oude blijven voortleven.
De kerstening is die van de ruimte en van de tijd. Maar van de mensen? Het beeld dat wij hebben van het christelijk Europa is dat van de genoemde binnencirkel, die religieuze elite. Buiten die kring bleef het heidendom zich handhaven; de kerstening van de massa was een zeer oppervlakkige, althans buiten de steden. In zijn slothoofdstuk citeert Fletcher de Franse historicus Jean Delumeau uit diens, in 1971 verschenen, boek (hij geeft alleen de titel van de Engelse vertaling) Catholicism between Luther and Voltaire. Die schrijft onder meer: 'Aan de vooravond van de Reformatie, was de doorsnee westerling slechts oppervlakkig gekerstend. In die context waren de twee Reformaties, die van Luther en die van Rome, twee processen die schijnbaar met elkaar wedijverden, maar maar in feite in n punt samenkwamen, en daardoor werden de massa's gekerstend en werd het geloof vergeestelijkt.
Zo zou de bekering van Europa pas met de Reformatie en Contra-Reformatie beginnen. Fletscher kan het daarmee uiteraard niet eens zijn; andere historici vallen hen bij (wat Fletcher over het netwerk van parochies schrijft, zou de stelling over het heidens gebleven platteland kunnen tegenspreken). Maar we hebben toch wel sinds enige tijd de 'heidense Middeleeuwen'.
DE opmerking van de Franse historicus moet mede als ondergrond hebben (het wordt 'vergeestelijkt' is veelzeggend) de uiterlijkheid van het middeleeuwse christendom. En dat betekent ook de bloei van het bijgeloof, maar dat hield het officile geloof in stand. Devoties zijn de stutten van de dogma's. Die laatste waren voor de binnencirkel. En dat is uiteraard ook van het clericale karakter van de katholieke kerk het gevolg. Het is jammer dat Fletcher aan de structuur van de kerk en de consequenties daarvan weinig aandacht besteedt. Zijn geschiedenis blijft een verhaal van gebeurtenissen en, behalve in het werkelijk schitterende achtste hoofdstuk - het meest theoretische van het boek - en in het slothoofdstuk blijft reflectie nagenoeg uit. Hij is in de eerste plaats een verteller, met een ongewoon grote eruditie, maar ook met het verlangen niets te verzwijgen.
Originaliteit in deze ruimte en tijd kan alleen uit een visie, niet uit de feiten blijken (tenzij die anders worden georganiseerd, maar dat verraadt al een visie). Wie enigszins met het materiaal vertrouwd is, leest in hele delen van het boek verzamelingen van bekende geschiedenissen, waardoor het verhaal soms een compilatiewerk lijkt. Waar zijn eruditie even tekortschiet, doet hij personen of gebeurtenissen tekort. Dat gebeurt bijvoorbeeld in het geval van Gregorius de Grote, die juist vanwege de naderende eindtijd - waarvan hij tekenen om zich zag - missionarissen naar Engeland zond, om de laatste heidenen voor de nacht der tijden binnen te halen.
Het mooiste raadsel dat het boek achterlaat, is dat van de verspreide christenen in nog niet gemissioneerde landen. Zij lijken spontaan gegenereerd te zijn, zoals de auteur schrijft. Zij komen in zicht, wanneer die christenen een bisschop vragen. Met diens komst vestigt de kerk zich en kan de uitbouw beginnen. Er zijn vele voorbeelden van 'gevraagde bisschoppen'. Palladius, gezonden naar 'de Ierse gelovigen in Christus', is een bekende vertegenwoordiger van die gezonden herders. Het indrukwekkendst blijft het internationale karakter van de kerk. Bisschoppen en predikers blijken overal inzetbaar; de verkondiging komt altijd van 'vreemden'. Juist dat internationale karakter kan op een al vroeg aanwezige culturele eenheid wijzen. En dat moet van die van de romanitas zijn.
Het zesde hoofdstuk dat de vermenging van wereldse en christelijke cultuur beschrijft, laat de auteur voorafgaan door een uitspraak van de beroemde negentiende-eeuwer Sidney Smith (overigens: de motto's boven de hoofdstukken zijn haast alle even treffend en vaak geestig). Vrij van actualiteit is het citaat niet: 'Als iets de Kerk in gevaar brengt, dan zal het de sterke geneigdheid tot jagen zijn die voor de geestelijkheid opmerkelijk is.'
De binnenkring heeft zich al snel verbroederd met de betere buitenkringen. Samen jaagden zij en niet alleen op zielen. Ach die zielen, die geloofden het wel, denk ik. Het was hun enig mogelijke vorm van protest tegen de dubbele macht.
Richard Fletcher, The Conversion of Europe; from Paganism tot Christianity 371-1386 AD. HarperCollins, London. Prijs:  98.

Foto
	De bedevaartplaats Knock in Ierland. FOTO CH.O.GANE

