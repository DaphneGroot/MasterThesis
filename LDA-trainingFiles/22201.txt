Terpentine.
Terpentine is een kleurloze, heldere en niet-viskeuze vloeistof met een typische sterke kerosine-achtige geur. Terpentine is een aardoliedestillaat. Terpentine wordt gebruikt als verdunner of oplosmiddel van verf (onder meer voor het verdunnen van industriële verf, het verwijderen van verfresten en het schoonmaken van kwasten), vernis, lak en asfaltproducten; als ontvetter en als oplosmiddel bij extractiebewerkingen.
Merknamen zijn onder andere Varsol, Exxsol, Hydrosol, Shellsol, Solvesso en White Spirit. Na gebruik in huishoudens dient het als klein chemisch afval (Nederland) of klein gevaarlijk afval (België) verwerkt te worden. In het Nederlands wordt terpentine in de volksmond vaak "peut" genoemd. De benaming kunstterpentijn wordt ook wel gebruikt. In het Engels wordt terpentine "white spirit" genoemd. Deze naam wordt ook algemeen gebruikt in België en Frankrijk.
"Terpentine wordt vaak verward met terpentijn, een natuurlijk anti-rottingsstof, gewonnen door distillatie uit wortelhars van naaldbomen. Door verdere distillatie ontstaat een zuiverder mengsel van terpenen; de terpentijn."
Een analoog product is "Stoddard-solvent", dat omschreven wordt als een kleurloos, geraffineerd petroleumdestillaat dat geen ranzige of onaangename geur heeft en dat kookt in het gebied tussen ongeveer 150 tot 200 °C (ongeveer 300 °F en 400 °F).
Samenstelling.
Terpentine is een mengsel van verzadigde alifatische (ketenvormige) en alicyclische (ringvormige) koolwaterstoffen met 7 tot 12 koolstofatomen, en met een maximumgehalte van 25% aan alkyl-aromatische koolwaterstoffen (C7-C12), waaronder xyleen en tolueen. De gemiddelde moleculaire massa is ca. 150. Het is een aardoliedestillaat met een kooktraject tussen ongeveer 140 en 200 °C, waarbij de destillatiefractie van aardolie eventueel nog een nabewerking ondergaat (bijvoorbeeld zwavelverwijdering). Deze fractie wordt aangeduid als "solvent-nafta".
Gevaarlijke eigenschappen.
Het is licht irriterend voor de longen, huid, ogen en bij inslikken. Blootstelling aan hoge concentraties kan leiden tot bewusteloosheid. Langdurige blootstelling kan leiden tot het organisch psychosyndroom. Inademing kan leiden tot chemische pneumonitis (= longinfiltraat: een acute, goedaardige ontsteking van een deel van een longkwab), die echter soms pas na uren of dagen ontstaat.
Het inademen van terpentinedampen is schadelijk als dat vaak gebeurt (als iemand er jarenlang mee werkt bijvoorbeeld).
Terpentine is pH-neutraal en is dus niet zuur, maar tast als vetoplosser de vetlaag op de huid wel aan. Mensen met constitutioneel eczeem zijn daar extra gevoelig voor. Een doek met (weinige) resten van terpentine in de broekzak veroorzaakt dan binnen een half uur een grote rode sterk stekende plek op het been. Langdurig afspoelen met (lauwwarm) water en insmeren met een crème of zalf zal de reactie doen afnemen.
