Carry Tefsen.
Carla (Carry) Tefsen (Amsterdam, 6 augustus 1938) is een Nederlands actrice, presentatrice, zangeres en kunstschilder.
Biografie.
Tefsen werd geboren te Amsterdam. Als dochter van een vader die leraar ambachtsschool was te Amsterdam, werd haar afgeraden de entertainment in te gaan. Daarmee werd men in haar kringen niet voor vol aangezien.
Na de kweekschool was ze eerst werkzaam als kleuterleidster. Later maakte ze een bescheiden begin in de showbusiness als danseres in de Moulin Rouge aan het Thorbeckeplein te Amsterdam. In het begin van haar televisiecarrière trok zij met de KRO-revue het land in, onder andere met Berry Kievits. In deze tijd veranderde zij haar voornaam in Carry.
Sinds de show in de "Moulin Rouge", begin zestiger jaren in Amsterdam, is Tefsen steeds actief geweest in de showbusiness.
Ze heeft meegewerkt aan talloze theater-, film- en tv-producties. Jarenlang speelde zij de huishoudster Mien Dobbelsteen in de VARA-serie "Zeg 'ns Aaa" (1980-1993).
Verder heeft Tefsen een grote voorliefde voor schilderen. Ze heeft verscheidene kunstwerken tentoongesteld. Zij heeft één dochter en twee zoons. Tefsen is op 13 mei 2009 overgrootmoeder geworden.
Onderscheidingen.
Op 27 april 2012 werd Tefsen benoemd tot Ridder in de Orde van Oranje-Nassau.
