Hoodia.
"Hoodia" (Afrikaans: ghaap van Khoi !khobab) is een geslacht dat tot de familie van de zijdeplantfamilie "Asclepiadaceae" behoorde; tegenwoordig (zie Angiosperm Phylogeny Group) zijn de "Asclepiadaceae" echter ondergebracht bij de Maagdenpalmfamilie ("Apocynaceae").
Van dit geslacht zijn 46 wetenschappelijke soortnamen bekend.
"Hoodia gordonii" (Masson) Sweet ex Decne is een plant die op een cactus lijkt en ten onrechte vaak een cactus genoemd wordt. De plant kan 45 cm groot worden en heeft merkwaardige schotelvormige bloemen.
Deze plant groeit in Zuid-Afrika en Namibië en werd gebruikt door de Bosjesmannen en de Khoikhoi om hun honger te stillen tijdens de jacht. De plant heeft de eigenschap de lust tot eten voor enkele uren te laten verdwijnen zonder een misselijk gevoel te geven. Unilever heeft deze eigenschap onderzocht als hulpmiddel bij vermageringsdiëten, maar klinische studies toonden aan dat de plant niet voldoende veilig en doeltreffend was.
In Zuid-Afrika wordt de Hoodia ook aangeduid als Namibsroos.
Hoodia is een beschermde plantensoort die valt onder de CITES-reglementering.
