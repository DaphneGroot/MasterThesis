Lijst van sterke en onregelmatige werkwoorden in het Nederlands.
Dit is een (onvolledige) lijst van Nederlandse werkwoorden waarvan de vervoeging afwijkt van de gebruikelijke wijze. Dit zijn de onregelmatige en de sterke werkwoorden. Daarnaast zijn er werkwoorden waarbij een of meerdere vervoegingen ontbreken, de zogenaamde defectieve werkwoorden.
Bij verreweg de meeste werkwoorden vindt een zogenaamde "zwakke" vervoeging plaats. Deze verschillen onderling alleen met betrekking tot de "-t" of "-d" in de onvoltooid verleden tijd en het voltooid deelwoord. Bij een stemloze medeklinker op het einde van de stam vervoegt men met een "-t". Bij een stemhebbende medeklinker wordt dit een "-d".
Nederlandse werkwoorden waarvan de vervoeging van het bovenstaande paradigma afwijkt, worden sterk of onregelmatig genoemd. "Sterk" wil hier zeggen dat de onvoltooid verleden tijd een andere klinker krijgt in de stam (dit noemt met ook wel een ablaut). Ook kan het zijn dat het voltooid deelwoord afwijkt qua verbuiging. In plaats van de gebruikelijke "-t" of "-d" eindigt het dan op bijvoorbeeld "-en". Ook andere veranderingen of een combinatie van afwijkingen kunnen maken dat het werkwoord tot de sterke werkwoorden behoort.
Men spreekt van een "onregelmatig" werkwoord als de onvoltooid tegenwoordige tijd een ander vervoegingspatroon volgt dan de zwakke werkwoorden. Dit is het geval bij "hebben, zijn, wezen, kunnen, zullen, mogen" en "willen".
Samengestelde werkwoorden.
Van op geheel dezelfde manier vervoegde samengestelde werkwoorden wordt in deze lijst alleen het grondwoord (tweede deel) vermeld, tenzij de manier van vervoegen in de samenstelling afwijkt; "afblijven", "doorrijden" en dergelijke woorden worden daarom niet apart vermeld, maar woorden als "bekvechten" en "stofzuigen" wel.
Werkwoorden met een voorvoegsel.
Hetzelfde geldt voor de samengestelde werkwoorden met een onbeklemtoond voorvoegsel. De onbeklemtoonde voorvoegsels zijn "be-, er-, ge-" en "ont-".
Daarnaast zijn er voorvoegsels die zowel onbeklemtoond als beklemtoond kunnen optreden: "aan-, door-, her-, om,- onder-, open-, over, ver-, vol, voor-". Soms gebeurt dit zelfs bij hetzelfde kernwerkwoord, met als gevolg ook verschillende betekenissen: "óndergaan = verdwijnen; ondergáán = behandeld worden; óverschrijven = opnieuw schrijven; overschríjven = ergens overheen schrijven".
Het deelwoordvoorvoegsel "ge-" vervalt als het werkwoord zelf al een "onbeklemtoond" voorvoegsel heeft. Dit is bijvoorbeeld zo in de vormen "verblijven → verbleven, voorkómen → idem, hernemen → hernomen" maar niet in vormen van scheidbaar samengestelde werkwoorden, zoals "afblijven → afgebleven, hergebruiken → hergebruikt, vóórkomen → vóórgekomen, vérspringen → vergesprongen, óverschrijven → overgeschreven, overschríjven → overschreven".
Werkwoorden met een zelfstandig naamwoord, bijvoeglijk naamwoord of een werkwoord als voorvoegsel krijgen soms een andere vervoeging of kunnen helemaal niet worden vervoegd. In plaats daarvan valt men dan terug op een omschrijving. Voorbeelden van zulke samenstellingen die zich wél laten vervoegen zijn "raadplegen, doodslaan, kennisnemen, roerbakken, stofzuigen, wegjagen" en "paardrijden". Werkwoorden als "zweefvliegen, banksparen, wedstrijdzeilen" en "buikspreken" lenen zich echter niet voor vervoeging.
Meervoud.
Het meervoud van de verleden tijd wordt haast altijd gevormd door middel van het achtervoegsel "-en", soms (bij onregelmatig zwakke werkwoorden) ook "-den".
Staat er een enkele "a" in de verleden tijd, dan wordt de eindletter niet verdubbeld: "kwam", "kwamen". Een uitzondering daarop is echter "hebben": "had", "hadd'"en".
Meerdere vormen.
Sommige werkwoorden hebben zowel een volledig zwakke als een volledig sterke of onregelmatige vervoeging, waarvan er meestal één later is ontstaan door analogie. Meestal is er sprake van een verschil in register, stijl en/of dialect, maar soms ook in betekenis.
De werkwoorden met "ij" in de onbepaalde wijs (infinitief) hebben haast altijd dezelfde sterke verbuiging, zoals "blijven", "bleef", gebleven.
Sommige werkwoorden met "ei" in de infinitief hebben die verbuiging ook, waarschijnlijk door analogie.
Lijst van sterke of onregelmatige werkwoorden.
Zwakke, regelmatige werkwoorden worden in deze lijst niet vermeld, tenzij er ook een sterke vervoeging is of het werkwoord ook in een andere betekenis bestaat. Wanneer een bepaalde vorm wel officieel erkend wordt, maar in de huidige standaardtaal vrijwel niet gangbaar is, is deze tussen haakjes gezet. Hetzelfde is gedaan voor (veelal zwakke) vormen die (nog) niet officieel erkend zijn, maar in de praktijk niettemin geregeld gebruikt worden.
