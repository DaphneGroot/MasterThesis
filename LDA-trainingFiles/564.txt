	Dijkstal krijgt rapport recherche over Riem
	ANP
DEN HAAG
Minister Dijkstal van Binnenlandse Zaken krijgt het rapport van de rijksrecherche over mogelijke corruptie door voormalig burgemeester H. Riem van Brunssum. De Raad van State heeft maandag besloten dat overhandiging van het rapport aan de bewindsman juist is, omdat hij toezicht moet houden op benoemde bestuurders.
In 1994 is er door de rijksrecherche een rapport opgesteld over Riem wegens verdenking van corruptie. Toenmalig minister De Graaff-Nauta ontsloeg de burgemeester dat jaar. De Limburgse politicus zou in zijn loopbaan van bestuurder zowel als gedeputeerde als tijdens zijn burgemeesterschap vatbaar zijn geweest voor steekpenningen.
Eerder liet justitie in Maastricht al weten het rapport naar de minister te zullen sturen. Riem tekende daar bezwaar tegen aan. De arrondissementsrechtbank in Maastricht noemde zijn bezwaren onterecht. De inhoud van het rapport is nog steeds geheim.


