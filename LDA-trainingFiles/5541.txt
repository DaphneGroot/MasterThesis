Florida (staat).
Florida op een kaart uit 1591
Florida, satellietfoto, rode punten zijn brandhaarden
Florida is een staat van de Verenigde Staten. Florida ligt in het zuidoosten van het land en heeft een subtropisch klimaat. Veel gepensioneerde Amerikanen vestigen zich mede daarom in Florida. De naam van de staat is afgeleid van de Spaanse naam "La Florida" ("De Bloemrijke"), waarbij de klemtoon echter niet op de i maar op de o is komen te liggen. De meest gesproken talen zijn Engels en Spaans.
Bezienswaardigheden.
De Florida Keys, een groot aantal kleine eilandjes die maar net boven de zeespiegel uitsteken, strekken zich uit van Miami naar het zuidwesten. Kennedy Space Center en het nabijgelegen Cape Canaveral Air Force Station fungeren als lanceerbasis voor NASA, commerciële en militaire ruimtevaart.
Natuur.
In het zuiden vindt men het Everglades National Park, een uitgestrekt natuurgebied.
In de wateren van Florida leeft ook de grootste populatie zeekoeien. Dit komt doordat de wateren over het algemeen warm zijn. De populatie telt meer dan 3000 van deze met uitsterven bedreigde dieren. De Florida Keys zijn de boven water uitstekende delen van een koraalrif. Bij Key Largo bevindt zich sinds 1963 het John Pennekamp Coral Reef State Park, het eerste onderwaterpark van de Verenigde Staten.
Geschiedenis.
Florida werd op 2 april 1513 door Juan Ponce de León ontdekt. Daarna verkenden andere ontdekkingsreizigers het gebied. Onder anderen waren dat Pánfilo de Narváez – in 1528 – en Hernando de Soto tussen 1539 en 1542. Daarna hebben nog vele anderen Florida verder verkend.
In 1556 stichtte Pedro Menéndez de Avilés St-Augustine, de oudste nog bestaande door Europese kolonisten gestichte permanente vestiging in de VS. In 1586 ging Francis Drake naar Florida en verwoestte St-Augustine. In 1607 vestigden de Engelsen zich in Virginia. Daardoor werden de Spanjaarden naar het zuidoosten verdreven. Daarna trokken de Engelsen verder naar het zuiden en ten slotte moesten het de Spanjaarden in 1763 opgeven. De Engelsen verdeelden Florida in Oost- en West-Florida.
In 1783 viel het gebied weer in handen van de Spanjaarden, maar in 1819 werden de Spanjaarden door het Adams-Onísverdrag gedwongen Florida aan de V.S. te geven. Dat kwam doordat Andrew Jackson in 1818 Florida was binnengevallen. Toen kwamen er veel blanken in Florida wonen, die problemen kregen met de Indianen. Daardoor begon de Seminolenoorlog die van 1835 tot 1842 duurde.
In 1845 werd Florida de 27e staat van de V.S.
Tijdens de burgeroorlog hoorde Florida bij het zuiden. Een poging van het Unieleger om de staat te veroveren en de slaven te bevrijden mislukte op 20 februari 1864 toen generaal Joseph Finegan de noordelijken versloeg in de Slag bij Olustee. Daarna bleef de staat tot het einde van de burgeroorlog in handen van de Confederatie.
Na de burgeroorlog werd Florida een welvarende staat. Vanwege het aangename klimaat vestigden er zich veel gepensioneerden. Daarnaast is in de omgeving van Miami een grote Cubaanse ballingengemeenschap ontstaan.
In 1992 veroorzaakte de orkaan Andrew enorme schade in Florida. Er vielen veel doden en 160.000 mensen raakten dakloos.
Bestuurlijke indeling.
Florida is verdeeld in 67 county's.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. In 2011 is Rick Scott van de Republikeinse Partij verkozen tot gouverneur van de staat Florida.
De wetgevende macht bestaat uit het Huis van Afgevaardigden van Florida ("Florida House of Representatives") met 120 leden en de Senaat van Florida ("Florida Senate") met 40 leden.
Florida kent uitsluiting van het stemrecht voor het leven bij een strafrechtelijke veroordeling. Deze wet werd ingevoerd in 1868, kort na de afschaffing van de slavernij, om zo veel mogelijk Afro-Amerikanen weg te houden uit het kieslokaal. In de praktijk heeft door deze wet een derde van de zwarte bevolking van de staat geen kiesrecht. Deze regel geldt in nog zes Amerikaanse staten.
Zoals elke staat wordt ook Florida in de Amerikaanse Senaat vertegenwoordigd door twee senatoren. Een van hen komt uit klasse 1, de ander uit klasse 3.
