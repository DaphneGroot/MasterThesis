 GEMEENTEHEFFINGEN STIJGEN IN 1997 MET 4,6 PROCENT. 
 VOORBURG, 7 jan (Reuter) - De opbrengst van gemeentelijke heffingen zal in 1997 met 4,6 procent stijgen tot 9,6 miljard gulden, zo blijkt uit gegevens van het Centraal Bureau voor de Statistiek (CBS). 
 Volgens het CBS neemt de groei van de gemeenteheffingen de laatste jaren wel af maar ligt de stijging van dit jaar toch nog steeds boven het inflatiepercentage dat op 2,5 wordt geraamd. 
 De belangrijkste gemeentelijke heffing is opnieuw de onroerendezaakbelasting waar dit jaar een groei met zes procent zal plaatsvinden. De totale opbrengst komt daardoor dan op bijna 4,5 miljard gulden. 
 Er bestaan overigens grote verschillen tussen de diverse gemeenten bij de onroerendezaakbelasting, aldus het CBS. 
 Verder zal het totaal van de milieuheffingen met twee procent omhoog gaan tot 3,6 miljard gulden. 
 Bij de overige heffingen vertonen de secretarieleges, die in rekening worden gebracht bij verlenging van rijbewijzen, met een groei van 10 procent de grootste stijging. 
 In 1986 is de geldigheid van rijbewijzen van vijf naar 10 jaar gebracht zodat vanaf eind 1996 voor het eerst in vijf jaar weer rijbewijzen zijn verlengd en de legesontvangst weer op gang is gekomen, aldus het CBS. - redactie A'dam 020 504 5000. 
 (c) Reuters Limited 1997. 
