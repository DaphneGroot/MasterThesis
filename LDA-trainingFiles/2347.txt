	Hoog wonen raakt langzaam in zwang
	Van onze verslaggever
Marc van den Broek

AMSTERDAM
Het wonen in hoge gebouwen rukt aarzelend op. Na het debacle van de Bijlmer en andere naargeestige hoogbouw, leek de eengezinswoning met tuintje of desnoods een gebouw met vier woonlagen lange tijd het enige dat nog acceptabel was.
Het gebrek aan ruimte, vooral in de Randstad, dwingt tot hoge gebouwen, constateert T. van Oeffelt, die werkzaam is bij de Stichting Hoogbouw. 'Het taboe op wonen in hoge gebouwen verdwijnt langzaam', zegt hij. Van Oeffelt werkt aan een boek over hoge gebouwen (kantoor- en wooncomplexen), dat in het najaar verschijnt.
In Amsterdam staan diverse projecten op stapel. Onlangs is in Buitenveldert een 72 meter en meer dan twintig verdiepingen hoge woonflat opgeleverd. Het is de hoogste woontoren van Amsterdam. In het Oostelijk Havengebied is de Watertoren van ruim zestig meter bijna klaar. En er zijn plannen voor een ruim zestig meter hoge woonpiramide in het stadsdeel Westerpark.
Ook buiten Amsterdam wordt hoog gewoond. Hellevoetsluis heeft een toren van zestig meter; Groningen krijgt er een van 68 meter. In Rotterdam is een 106 meter hoog kantoor verbouwd tot appartementencomplex. Deze Schielandtoren is het hoogste woongebouw van Nederland.
Niet altijd wordt de komst van hoge gebouwen toegejuicht. Hoge kantoorflats ontmoeten veelal weinig enthousiasme, maar doordat ze vaak op bedrijventerreinen staan, zijn er weinig mensen die er last van hebben. Anders ligt het met de miniwolkenkrabbers in woonwijken.
De twee genoemde woontorens in Amsterdam zijn er bijna geruisloos gekomen, maar dat geldt niet voor een markante woonflat in het Amsterdamse stadsdeel Westerpark. Langs de Jan van Galenstraat wordt de bouw van een 62 meter hoge 'platte piramide' voorbereid.
De Jan van Galenstraat verbindt het centrum van Amsterdam met een buitenwijk. Tegenover de Centrale Markthallen staan noodgebouwen van een scholengemeenschap. Op het parkeerterrein voor de school staan vrachtauto's van een verhuurbedrijf. Het verkeer raast over de drukke straat.
Het stadsdeel Westerpark wil van dit plekje wat moois maken en heeft architect S. Soeters een opmerkelijk woongebouw laten ontwerpen dat wordt aangeduid als de Platte Piramide van Soeters. Met zijn 62 meter wordt het een van de hogere gebouwen van Amsterdam. Als het plan doorgaat, tenminste.
Het stadsdeel Westerpark geeft niet veel bekendheid aan het plan gegeven. Onwonenden worden beperkt genformeerd. Er is een Hoogbouw Effect Rapportage opgesteld om te bekijken welke invloed het gebouw heeft op de omgeving.
Het gebouw is aan de uiteinden vijftien meter hoog, even hoog als de bestaande bebouwing op het Marcanti-eiland. Vanaf de uiteinden gaat het getrapt omhoog waardoor 'een elegant naar boven slanker wordend volume' ontstaat. De bovenste woning ligt ruim 62 meter hoog en is vanuit de wijde omgeving zichtbaar. Er is plaats voor honderd woningen. Strikt genomen is het geen piramide, maar een schijf daaruit: een platte piramide.
Volgens de ontwerpers wordt het een herkenningsteken in de skyline van de stad, die de overgang markeert tussen de bebouwing uit het einde van de vorige eeuw en de nieuwere wijken in het westen.
De deelraad mag niet alln over het omvangrijke project beslissen. Bouwplannen waarvan de bouwhoogte structureel afwijkt van de omgeving, zijn niet toegestaan, zo heeft de centrale stad vastgelegd, tenzij ze optimaal liggen. Een commissie van de centrale stad moet haar oordeel over het plan geven.
De Amsterdamse Raad voor de Stadsontwikkeling heeft zich al over de plannen uitgesproken. 'Aan de uitleg valt geen touw vast te knopen', zegt secretaris A. Burgmeijer van de ARS. 'Wij zien het plan niet zitten, het is meer een soort gimmick. Opmerkelijk, maar vaag.'
Het plan aan de Jan van Galenstraat is een voorbeeld van de langzaam oprukkende woningbouw in torens. Van Oeffelt van de Stichting Hoogbouw: 'Je ziet een lichte trend om in hoogbouw luxueuze appartementen te bouwen. Je kunt die mensen aan de stad binden met mooi uitzicht op Maas of Amstel. Het spaart ruimte buiten de stad uit.'
Dat geldt voor de deze maand in het stadsdeel Buitenveldert opgeleverde, 72 meter hoge Residence Etoile. Het gebouw herbergt veertig appartementen (over twee verdiepingen) van tweehonderd vierkante meter. De bewoners van de bovenste appartementen hebben uitzicht op de Amstel. Het zijn woningen met een huur tussen de 4200 en 6200 gulden per maand.
Bouwers durven het aan om hoge woonflats te bouwen. 'Het kan best. Het tij is gekeerd', zegt woordvoerder Koenders van Intervam, de bouwer van Residence Etoile. 'Mits de hoogbouw rank en slank is.'

Foto
	Het 72 meter hoge Residence Etoile in Buitenveldert met veertig appartementen van tweehonderd vierkante meter. FOTO WIM RUIGROK - DE VOLKSKRANT

