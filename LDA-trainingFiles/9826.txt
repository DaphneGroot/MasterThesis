Bevolking.
Onder bevolking worden alle inwoners van een bepaald land, gebied of bepaalde staat gerekend. De bevolking wordt ook wel "populatie" of "inwoners" genoemd. Meestal wordt het woord "bevolking" in combinatie met het inwonertal gebruikt om het aantal inwoners aan te duiden. Een gebied of land wordt ook bevolkt door een ingeschat aantal ongeregistreerde inwoners, waaronder (nog) ongeregistreerde asielzoekers of personen die zich soeverein hebben verklaard.
De bevolkingsdichtheid geeft aan hoeveel mensen of organismen een oppervlakte-eenheid bewonen. Dit wordt uitgedrukt in inwoners per vierkante kilometer.
Bevolking en bevolkingsdichtheid van een gebied is statistische informatie die op veel plaatsen is terug te vinden, bijvoorbeeld in een willekeurige atlas. Al naargelang het gebruik van deze informatie kunnen de cijfers zijn opgesplitst naar bevolkingsgroepen, leeftijd of geslacht. In dat geval wordt er gesproken over de bevolkingssamenstelling.
