	Elfstedengekte nog steeds niet geluwd
	Van onze verslaggever
LEEUWARDEN
Spitich Henk, mar wy hawwe noch in winner! De 'elfstedengekte' is nog niet geluwd. De provincie Friesland kwam dinsdag in de Leeuwarder Courant en het Friesch Dagblad met een pagina-grote advertentie, waarin de eigen bevolking uitvoerig lof en Tige Tank wordt toegezwaaid.
'Fries publiek: als provinciaal bestuur mogen wij jullie absoluut niet vergeten. Want zonder U was het nooit zo'n feest geworden. Een dag om nooit meer te vergeten! Wij vonden het fantastisch dat U zo massaal Fryslân van z'n beste kant heeft laten zien. Fryslân op z'n best.'
Het gemeentebestuur van Leeuwarden, dat zijn stad na de geslaagde vijftiende tocht der tochten van de slogan 'Echt het Einde' heeft voorzien, deed op een soortgelijke manier aan 'klantenbinding'.
De eerste oplage van vijftigduizend exemplaren van het boek van de Friese Pers (Leeuwarder Courant) over de tocht, was maandag al uitverkocht. De uitgever brengt zo spoedig mogelijk een tweede druk van twintigduizend op de markt.
Ook het 'Enige Echte Elfstedentocht Logboek '97' (Friesch Dagblad, in samenwerking met een uitgeverij in Baarn en een boekhandel in Leeuwarden) loopt als een trein. Vanuit het hele land stromen aanvragen binnen van boekhandels.
Vanochtend zijn in alle vroegte opnieuw duizenden schaatsliefhebbers naar Friesland getogen voor de 115 kilometer lange Elfmeren-toertocht, waarvoor de NS opnieuw extra treinen inzetten.
Maar vanochtend zijn rijders en recreanten ook massaal naar Groningen getogen voor de Noorder Rondritten. Dat is een wedstrijd- en toertocht van 150 kilometer, die vertrekt vanuit Baflo en die door de organisatoren wordt geafficheerd als 'de meest fameuze klassieker na de Elfstedentocht'.
Aan elk van deze tochten nemen naar verwachting twaalfduizend schaatsers deel.

