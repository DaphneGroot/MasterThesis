	Milosevic' partij betwist opnieuw zege oppositie in Belgrado
	Reuter, AP, AFP
BELGRADO
 Servische rechtbanken hebben de oppositie maandag een dubbele slag toegebracht. De verkiezingsoverwinning van het oppositieblok Zajedno in Belgrado is opgeschort, nadat zowel de Socialistische Partij (SPS) van president Milosevic als de ultra-nationalistische Radicale Partij protest had aangetekend tegen het besluit van de kiescommissie. En het Hooggerechtshof bepaalde dat de SPS in de stad Sabac had gewonnen.

Beide beslissingen betekenen dat de bevindingen van de Organisatie voor Vrede en Samenwerking in Europa (OVSE) zijn genegeerd. Volgens de OVSE had de oppositie gewonnen in Belgrado, Sabac en twaalf andere steden waar Milosevic de uitslag van de gemeenteraadsverkiezingen van 17 november ongeldig liet verklaren. Kiescommissies verwierpen de ongeldigverklaring in Belgrado en Nis. Het beroep dat de SPS daartegen aantekende in Nis, werd verworpen door de rechtbank, wat Zajedno hoop gaf.
Maar in Belgrado heeft de rechtbank het beroep van de SPS doorgeschoven naar het Hooggerechtshof, dat moet beoordelen welk hof dit beroep in behandeling zou moeten nemen. Deze manoeuvre zou zijn ingegeven door hardliners van de SPS om tijd te rekken.
De overwinning van de oppositie is opgeschort tot het Hooggerechtshof zijn oordeel heeft geveld. Rechtbankpresident Dragoljub Jankovic maakte dit bekend. Jankovic voegde eraan toe dat het oordeel wel enige tijd op zich kan laten wachten. Het is de tweede keer dat beroep is aangetekend tegen het besluit van de kiescommissie. Jankovic wees erop dat het niet om dezelfde procedure gaat, omdat deze keer niet de uitslag wordt betwist, maar de bevoegdheid van de kiescommissie.
De Radicale Partij, die ook beroep aantekende, is een oude bondgenoot van de SPS. In de strijd tussen Milosevic en Zajedno stelde deze ultra-nationalistische partij zich tot nu toe neutraal op. Oppositieleiders waarschuwden voor een herleving van dit 'duistere bondgenootschap'.
De oproerpolitie heeft maandagavond in het centrum van Belgrado met de wapenstok opgetreden tegen een groep demonstranten. Er zijn enkele gewonden gevallen. Gewelddadige incidenten kwamen de laatste weken zelden voor tijdens de demonstraties tegen Milosevic.

