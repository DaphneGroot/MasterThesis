	Drugsverslaafden en alcoholici niet welkom in Haagse dagopvang van ex-tapijthandelaar Boot wordt warm plekje voor daklozen
	Van onze verslaggeefster
Aukje van Roessel

DEN HAAG
Oude stukken tapijt op de stoep herinneren aan een vorig leven van de boot: opslagplaats voor een tapijthandel. Bij de boeg kun je nog zien dat het schip voor die tijd over de Nederlandse binnenwateren heeft gevaren. Vanaf maandag gaat het vaartuig in de Haagse Laakhaven een derde leven leiden, als dagopvang voor daklozen. De vrieskou besliste zijn lot.
Vrijdag is het eerst nog poetsdag. De boot heeft lang leeggestaan. De daklozen Jaap en Ronald hanteren als volleerde interieurverzorgers een duizenddingendoekje. Ronald poetst het koffiezetapparaat voor het eerste bakkie. Jaap gaat minutieus langs de richeltjes van het luchtroostertje. Hij glimlacht om alle camera's en aandacht. Hij weet dat de belangstelling voor de daklozen tegelijk met de dooi zal teruglopen.
Twee van zijn collega's zijn verantwoordelijk voor het eerste rondje koffie. 'Ken jij koffie zetten?' 'Nee, nooit gedaan, maar slechter dan bij het Leger des Heils ken-ie niet zijn.' Het wordt een straf bakkie. Ook wel een beetje een Haags bakkie, vindt Mike. Hij is vanaf maandag, samen met een andere voormalige dakloze, beheerder van de boot. Rinus Vos, eigenaar van het schip, verontschuldigt zich voor de plastic bekertjes: 'Er komen echte kopjes.'
De grote Russische bontmuts van Vos prijkt op een van de paspoppen die op de boot rondhangen. 'Och, die mogen wel blijven', vindt Jaap. 'Dat zijn lekker rustige klanten.' Maar drugsverslaafden en alcoholici komen er niet in. Dat hebben de daklozen gezamenlijk afgesproken. Voor hen is er al opvang genoeg, vinden ze. 'We hebben geen zin in al die spanningen en ruzies', zegt iemand. 'Ik wil ook niet de hele tijd op mijn bezittingen moeten letten.'
Het idee de boot als dagopvang te gebruiken is te danken aan de strenge vorst en een tekort aan opvangruimte in Den Haag. De soepbus gaat om zes uur 's ochtends dicht, het Leger des Heils pas een paar uur later open. De bewonersorganisatie De Hoefeiser vult dit gat op tot de gemeente een oplossing heeft gevonden. De oproep van de bewonersorganisatie aan de Haagse bevolking om in deze koude tijden de daklozen te helpen, leidde tot kilo's koffie, twee bedden in een écht hotel én de boot.
'Ik ben zelf ook dakloos geweest', zegt voormalig tapijthandelaar Vos, die via de regionale radio van de problemen hoorde. Hij klom meteen in de telefoon om zijn boot aan te bieden. 'Je ken er wel voor leren uit een boekje, maar die mensen begrijpen daklozen nooit écht. Wij wel', zegt hij, Mike erbij betrekkend. Eerdere goede werken heeft Vos, naar eigen zeggen, gedaan in Calcutta. Een foto van hem met moeder Teresa hangt als bewijs aan de muur.
In 1994 begon Vos de stichting Wereldvrede. Dat bij de gemeente Den Haag nog nooit iemand van hem en zijn stichting heeft gehoord, kan hem niks schelen. 'Ik heb de gemeente niet nodig voor geld. Nu niet in ieder geval. Ik wil wél de goedkeuring van de wethouder.' Wie zijn de begunstigers van zijn toch wat onbekende stichting? 'Ikzelf, ik verkoop elk jaar kerstbomen op het Malieveld.'
De brandweer, die komt controleren of de boel wel veilig is, slaat het bakkie af en duikt het schip in. De gemeente is bang voor wat in Den Haag 'pension Vogel-toestanden' heet, de brand in een pension voor daklozen die levens kostte. 'Dat soort toestanden willen wij hier niet', zegt Mike. 'We gaan om negen uur 's avonds dicht.'
Terwijl goede nachtopvang zo hard nodig is in Den Haag, vinden de daklozen. Vos speelt daarom open kaart tegenover de brandweer. 'Als het buiten hartstikke hard vriest en er staan hier een paar man voor de deur, dan zeg ik: ga maar mannetje aan mannetje liggen op de grond. Vindt de politie het niet goed, dan nemen ze iedereen maar mee naar het bureau. Daar is het ook warm.'
De koffie op Sociëteit 't Schip, zoals de boot officieel gaat heten, is gratis. Wie er 's avonds wil eten, moet meebetalen. En zijn handen uit de mouwen steken. Vos kookt maandag als eerste. Erwtensoep met kluif. Wie volgt? 'Ik kan niet koken,' zegt er een. Wat gaat hij dan doen op de boot? 'Hier zijn, als dakloze.'

Foto
	Daklozen Jan en Jaap aan de slag in hun toekomstige onderkomen: een schip in de Haagse Laakhaven. FOTO MARTIJN BEEKMAN

