	WEEKBLADEN
	ELSEVIER Premier Kok actief als exportbevorderaar, de voortdurende protesten in Belgrado en de strijd om de macht in Centraal-Azië (tussen Marx en Mohammed). In het omslagartikel foetert wetenschapsredacteur Simon Rozendaal tegen de computer waarmee we ons een oor laten aannaaien omdat 90 procent het ding alleen maar gebruikt als een luxe typemachine:
...werkelijk gebruiksvriendelijk is een computer nog in de verste verte niet. Een doosje lucifers is gebruiksvriendelijk, een stofzuiger gaat ook wel. Maar die producten hoeven niet met gebruiksvriendelijkheid te adverteren. Zodra een product zich als gebruiksvriendelijk aanprijst, moet je als consument op je hoede zijn. Zo ook bij de computer. Al ben je behoorlijk intelligent, al heb je een aanleg voor logisch denken, ja, zelfs al heb je in Delft gestudeerd, dan ben je nog avonden lang aan het worstelen voor je een computer onder de knie hebt. HP/de Tijd Over een nieuwe Nietzsche-vertaling, het T-shirt en het lustobject van alle vrouwen dat George Clooney heet. Voorts een door een misverstand anoniem gepresenteerd (maar het is van Bert Bukman en Tom Kellerhuis) stuk over 'Hoge homo's'. Hoever kun je in Nederland op de maatschappelijke ladder stijgen als je homoseksueel bent? Er blijken toch nog wel flink wat beperkingen. Hoewel, niet (meer) in de Tweede Kamer. Daar zoenden Peter Rehwinkel en Boris Dittrich elkaar toen Rehwinkel zijn maidenspeech hield. Rehwinkel vindt kussende mannen een volstrekte normale zaak, maar:
Ik vóel die ogen soms in mijn rug prikken. Ik ben niet van plan me iets aan te trekken van die weerstand, maar hij ís er wel. De situatie dat homo's zich geen zorgen hoeven te maken, is nog lang niet bereikt. We moeten op onze hoede blijven. HN-MAGAZINE Over de verloren ziel van Europa, en de slapeloze nachten van Piet Nak. Classicus, essayist en romancier J.P. Guépin verwerpt in zijn nieuwste boek 'De vader van Jezus en andere smalende teksten' het oude en nieuwe testament als onbeschaafde geschriften. Hij vraagt zich bijvoorbeeld af:
Waarom was er geen massa aanwezig bij de hemelvaart van Christus? Als iedereen erbij was geweest, de keizer incluis, dan was het zonder meer duidelijk geweest dat we allemaal zijn voorbestemd om naar de hemel te gaan. Maar dan zou het geloof geen geloof meer zijn geweest, want de essentie van het geloof is juist dat we ondanks de onzekerheden toch blijven geloven. Als het geloof een zekerheid zou zijn geworden, dan zou het een banaliteit zijn geworden. Met die elementen heb ik gespeeld en een stuk geschreven dat ook grappig is. VRIJ NEDERLAND Een kijkje achter de schermen bij de officieren van justitie in het Hakkelaarproces en enkele verhalen over Duitsland, zoals dit: Hans-Dietrich Genscher blikt terug op een langdurig ministerschap. Hij trad in 1992 af en is sindsdien weer gewoon lid van de Bondsdag voor de liberale FDP. Was hij ook zonder de Duitse Vereinigung vrijwillig weggegaan?
Ik voelde het als mijn verantwoording om de Duitse eenwording te voltooien. Dat heeft me tot 1992 in functie gehouden. In de zomer van 1988 had ik een zware hartaanval. Ik voelde hoe dicht we bij een fundamentele verandering in Europa en in Duitsland waren. Twee medische professoren heb ik toen gevraagd of ik moest stoppen. De een was van mening dat stoppen het beste was. De ander was het daar medisch gesproken mee eens, maar voegde daar aan toe dat ik vervolgens gek zou worden. Die man kende me goed. DE GROENE Vijf artikelen over het fenomeen krakers. Zij bepaalden het aangezicht van Amsterdam in de jaren tachtig. Gaandeweg ging het helemaal niet meer om het behoud van de kraakpanden, maar de confrontatie met de overheid werd een doel op zich. In Villa Omval, pal achter het Amstelstation, vergelijkt kraker Henk de toestand van toen met die van nu:
In de jaren tachtig was er een enorme aanloop van jonge mensen. Die zie je nu niet zo veel meer. Kraken bood een ander leven, een soort vrijheid waar toen veel meer mensen naar op zoek waren dan nu. Vroeger was de kraakbeweging veel groter. Als hier nu een ontruiming komt, kunnen we zeker op steun rekenen, maar vroeger kwamen er dan een paar duizend mensen opdagen. Dat maken we nu niet meer mee.
Soms wordt er alleen nog op zondag gekraakt. Niet echt veel zien nog toekomst in het kraken. Maar kraker Klaas wel:
Tegenwoordig gaat het minder om verzet, maar veel meer om positieve actie. Zelfwerkzaamheid, je eigen toekomst bepalen. Dat is de essentie van het kraken van nu.
Henk Strabbing

