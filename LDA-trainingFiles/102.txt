	Abvakabo boos over ontslaan gehandicapten
	Van onze verslaggever
AMSTERDAM
De vakbond Abvakabo voert maandag spoedoverleg met minister Melkert van Sociale Zaken over het ontslaan van gehandicapten in de sociale werkvoorziening. De bond, op wiens verzoek het overleg wordt gehouden, is bijzonder boos over de ontslagen.

Volgens de Federatie van Ouderverenigingen ontslaan de sociale werkplaatsen meer zwaarder gehandicapten dan is toegestaan. Het zou om enkele tientallen meer gaan dan het ministerie van Sociale Zaken heeft gemeld. 'De druk is groot om mensen met een zwaardere handicap nu te ontslaan', zegt beleidsmedewerker E. Roetering van de Federatie. 'Onder de huidige wet is dat makkelijker dan onder de nieuwe wet, die in 1998 van kracht wordt.'
Sociale Werkvoorzieningen mogen gehandicapten die 'niet in staat zijn tot regelmatige arbeid' ontslaan. Een voorwaarde daarbij is dat er voor hen een plek in een dagvoorziening wordt gevonden. Maar daar bestaan ellenlange wachtlijsten.
Roetering vermoedt dat nu via andere wegen mensen met een zware handicap buiten de deur worden gezet. Deze belanden dan niet in een opvang maar thuis. Het zou vooral om de twijfelgevallen gaan.
Ze denkt dat dit komt doordat 80 procent van de sociale werkvoorzieningen in de rode cijfers zit. De werkplaatsen hebben steeds minder werk, doordat bedrijven hun productie vaker dan voorheen uitbesteden aan lagelonenlanden in Oost-Europa.
De tekorten van de SW-bedrijven worden niet meer automatisch door het rijk bijgelegd. Ze moeten commerciëler en efficiënter gaan werken. De gemeenten draaien op voor financiële tekorten.
Het ontslaan van mensen met een zware handicap is tegengesteld aan de plannen van Melkert. De minister wil dat de sociale werkplaatsen juist meer zwaarder gehandicapten in dienst nemen. Hij heeft dat vastgelegd in de nieuwe wet voor de sociale werkvoorziening, die vorig jaar naar de Tweede Kamer is gestuurd.
Het wetsvoorstel heeft Melkert in conflict gebracht met de Abvakabo. Hij wil nieuwkomers de eerste twee jaar niet meer dan het minimumloon betalen en hij wil de maximale werkweek terugbrengen tot 32 uur. Ook dit vraagstuk komt maandag tijdens het overleg aan de orde.
Waarschijnlijk laat Melkert de eisen voor het minimumloon en de maximale werkweek vallen. Maar hij zal geen extra geld ter beschikking stellen voor de sociale werkplaatsen.
De SW-bedrijven zullen het extra geld zelf moeten opbrengen door meer te produceren.

