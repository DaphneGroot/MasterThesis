Rijksweg 4.
Rijksweg A4, ook wel A4 is een rijksweg uitgevoerd als autosnelweg in Nederland. De weg loopt van knooppunt De Nieuwe Meer bij Amsterdam tot knooppunt Benelux bij Pernis en van Klaaswaal naar België ter hoogte van Zandvliet.
Tussen Amsterdam en knooppunt Ypenburg valt de A4 samen met de E19, de snelweg van Amsterdam naar Parijs, tussen knooppunt Zoomland en knooppunt Markiezaat valt de A4 samen met de E312. Hoewel het snelwegtraject tussen Klaaswaal en knooppunt Sabina tot Rijksweg 4 behoort, is dit bewegwijzerd als A29. Aansluitend, ter hoogte van Bergen op Zoom, valt de A4 samen met de A58.
Geschiedenis.
Oorspronkelijk gold de benaming "Rijksweg 4" voor de als autoweg uitgevoerde rijksweg Den Haag (Benoordenhoutseweg) - Wassenaar (gemeente) - Sassenheim - Hoofddorp - Schiphol - Amsterdam (Oude Haagseweg). Toen een rechtstreekse autosnelweg Amsterdam - Schiphol - Hoofddorp - rotonde Ypenburg werd aangelegd, kreeg deze de benaming "Rijksweg 4a". Later werd de oude Rijksweg 4 omgedoopt in Rijksweg 44 en Rijksweg 4a in Rijksweg 4, met als zuidelijk eindpunt Knooppunt Ypenburg. Hierna werd op Rijswijks grondgebied de "Zoomseweg" als autoweg aangelegd. De naam van die weg verwees naar het beoogde eindpunt bij Bergen op Zoom. Omdat na voortschrijdend inzicht bleek dat de weg nog verder richting Antwerpen kon worden doorgetrokken en als autosnelweg werd uitgevoerd, werd deze benaming losgelaten. Uiteindelijk werd het een volwaardige autosnelweg, echter met onderbrekingen.
Het wegvak Delft - Knooppunt Benelux (Schiedam) ontbrak en werd pas na 30 jaar van protesten volledig aangelegd (zie verderop).
Het enige onbrekende wegvak is dat van Knooppunt Benelux tot de aansluiting op de A29 bij Klaaswaal. Na Klaaswaal gaat de A29 bij Willemstad over in de A59 en bij Knooppunt Sabina over in de A4. Vanaf hier loopt de A4 verder, langs Bergen op Zoom tot aan de grens met België. Tot hier wordt de weg "Zoomseweg-Zuid" genoemd. Daarna gaat hij over in de Belgische A12, die verder loop naar de aansluiting op de E19 bij Knooppunt Antwerpen-Noord.
Enkele punten uit geschiedenis van de A4 in chronologische volgorde.
Wegvak Plaspoelpolder - Rijswijk.
Het in 1986 geopende wegvak door de Plaspoelpolder/Hoekpolder is ten gevolge van de verdiepte ligging van de A4 ten opzichte van de omliggende polders aangelegd als een polder in een polder met een eigen afwateringsconstructie via betonnen goten, waterverzamelbekkens en een extra bemaling. Aanvankelijk was dit traject, in verband met de aanwezigheid van de beweegbare brug 't Fortuin, als autoweg uitgevoerd. Nadat de brug tot vaste oeververbinding was omgebouwd, kreeg het wegvak de status van autosnelweg. Tijdens de aanleg van dit traject zijn veel archeologische vondsten uit de Nieuwe Steentijd gedaan.
Dit deel van de A4, vanaf Knooppunt Ypenburg in zuidelijke richting, werd in de ontwerpfase "Zoomseweg" genoemd, naar het einde van de route bij Bergen op Zoom. Toen de A4 verder zuidwaarts werd doorgetrokken, heeft men deze naam laten varen.
Knooppunt Burgerveen – Leiden.
Knooppunt De Hoek vanuit een vliegtuig gezien
Boeing 747 op de taxibaan over de A4
Wegvak Kethelplein – Delft twee dagen na de opening
In 2001 werd gestart met verbreding van het wegvak tussen knooppunt Burgerveen en Leiden (ca. 14 km). Het noordelijke deel is gereedgekomen in 2010, het middendeel was – samen met de HSL – gereed in 2006 en het zuidelijke deel is voltooid op 1 december 2014.
Op 25 juli 2007 deed de Raad van State uitspraak dat het tracébesluit voor het verbreden van de A4 tussen Zoeterwoude-Dorp en Hoogmade werd vernietigd omdat onvoldoende onderzoek was gedaan naar de luchtkwaliteit. Deze zaak was aanhangig gemaakt door onder andere Milieudefensie en elektronica-producent JVC. Door dit besluit werden de werkzaamheden tussen Zoeterwoude-Dorp en Hoogmade voor onbepaalde tijd stilgelegd; de reeds aangevangen werkzaamheden voor het verbreden van de A4 tussen Burgerveen en iets ten zuiden van de Ringvaart bleven ongemoeid.
Na een spoedwet en een versnelde procedure werden uiteindelijk de werkzaamheden voor het zuidelijke deel officieel gestart op 23 september 2009.
Tussen de afritten Hoogmade en Zoeterwoude-Rijndijk hangt de wegverbreding nauw samen met ruimtelijke ontwikkelingen in de omliggende gemeenten Zoeterwoude, Leiderdorp en Leiden. De overkoepelende projectnaam van deze ontwikkelingen is W4.
Sinds 1 december 2014 zijn alle definitieve rijstroken af en open voor verkeer. De maximumsnelheid richting Den Haag was tot maart 2015 tijdelijk 80 km/h.
Dinteloord – Halsteren.
De werkzaamheden op het ontbrekende gedeelte tussen Dinteloord en Klutsdorp zijn in 2011 begonnen. Rijkswaterstaat had eerder al een tijdelijke aansluiting op de N259 bij Klutsdorp geopend. Dit wegvak is na voltooiing van de werkzaamheden op 24 november 2014 in gebruik genomen.
Delft – Schiedam.
Het wegvak Delft – Schiedam is aangelegd door Boskalis, Heijmans en VolkerWessels onder de naam A4ALL, naar een ontwerp van ZJA Zwarts & Jansma Architecten. Het startschot is gegeven op 26 april 2012. De openstelling van de A4 Midden-Delfland vond plaats op 18 en 21 december 2015. De rijbaan richting Delft ging als eerste open, drie dagen later volgde de rijbaan richting Schiedam.
De geschatte kosten voor de aanleg varieerden tussen de € 150 miljoen bij aanleg op het maaiveld en € 800 miljoen bij een milieuvriendelijker oplossing, volgens de zogenaamde IODS-variant "plan Norder".
Tegenstanders.
Over dit 7 kilometer lange stuk weg is al sinds de jaren 50 gediscussieerd. Vooral de gemeente Schiedam heeft de uitvoering van de plannen tot aanleg jarenlang weten te vertragen.
Er waren enkele zorgpunten die critici hadden bij de aanleg van de weg, zoals de luchtkwaliteit bij de tunnelmonden van de tunnel tussen Schiedam en Vlaardingen. Ook was de inpassing van de weg ter hoogte van de wijk Tanthof West volgens tegenstanders niet voldoende. Ten slotte vreesden tegenstanders dat de waarde van Midden-Delfland als 'stiltegebied' geheel verloren zou gaan bij aanleg van de weg.
Besluitvorming.
In 2001 schrijft de provincie Zuid-Holland onder voorzitterschap van Gedeputeerde Marnix Norder in samenwerking met overheden en maatschappelijke organisaties het rapport 'Kansen benutten, impasses doorbreken’. Dit plan, “Plan Norder” gaat uit van de aanleg van de A4 Delft-Schiedam inclusief plannen die de kwaliteiten van Midden-Delfland zouden moeten versterken. Dit vormt de basis voor de Integrale Ontwikkeling tussen Delft en Schiedam (IODS). Het programma houdt in dat gelijk met de aanleg van de A4 Delft – Schiedam ook wordt geïnvesteerd in de kwaliteit van Midden-Delfland en de stedelijke inpassing van de A4 Delft-Schiedam tussen Schiedam en Vlaardingen. In het programma IODS zijn afspraken gemaakt over de inpassing van de A4 vanaf het Kethelplein bij Schiedam tot aan Delft. Naast infrastructuur zou dankzij IODS ook voorzien worden in nieuwe natuur in Midden-Delfland en nieuwe recreatieve voorzieningen. Daarnaast zouden verspreid liggende, oude kassen worden gesaneerd en krijgt de melkveehouderij impulsen voor een duurzame en economisch gezonde bedrijfsvoering. IODS is een samenwerkingsverband tussen Rijk, provincie Zuid-Holland, lokale overheden en verschillende maatschappelijke organisaties zoals Natuurmonumenten en de ANWB. Provincie Zuid-Holland coördineert en regisseert IODS.
Op 23 juni 2006 wordt het IODS-convenant door zestien partners ondertekend en en op 23 juni 2006 ondertekende de minister een convenant over de inpassingseisen met gedeputeerde Martin van Engelshoven-Huls, wethouders van de gemeenten Schiedam, Vlaardingen, Delft en Midden-Delfland alsook bestuurders van de Stadsregio Rotterdam, het Stadsgewest Haaglanden en het Hoogheemraadschap van Delfland; ook vertegenwoordigers van VNO-NCW West, de ANWB, LTO-Noord, Vereniging Natuurmonumenten, de Milieufederatie Zuid-Holland en Stichting Woonplus ondertekenden. Hiermee was IODS niet meer een idee, maar werd het ook voorzien van financiën om alle projecten inclusief een ingepaste A4 uit te voeren. Het was de bedoeling dat er rond de zomer van 2007 een definitief plan voor het traject zou liggen, maar dat mislukte. In juni 2007 maakte minister Camiel Eurlings van Verkeer en Waterstaat bekend dat er nieuwe aanvullende onderzoeken noodzakelijk waren. In januari 2008 sprak hij vervolgens zijn "bestuurlijke voorkeur" uit voor aanleg van de A4 Midden Delfland, maar kondigde ook aan dat in het vervolg van de MER-procedure een extra variant "Verbrede A13 met A16" onderzocht zou worden.
Op 3 september 2009 maakte minister Eurlings bekend dat het kabinet had besloten de A4 tussen Delft en Schiedam aan te leggen. In het plan van Eurlings wordt de weg deels half en deels geheel verdiept aangelegd en er komt een tunnel. Zo is de weg niet zichtbaar op het maaiveld en wordt de geluidsproductie gereduceerd. Hierop startte onder meer de gemeente Schiedam een bezwaarprocedure tegen het besluit.
Op 2 september 2010 tekenen Minister Eurlings, Gedeputeerde Van Engelshoven Huls en de IODS-partijen een bestuurlijke overeenkomst IODS gelijktijdig met de ondertekening van het Tracebesluit A4 door door Eurlings en minister Huizinga van VROM. Hiermee zijn de IODS-eisen vertaald in uitvoeringsprojecten die gelijktijdig met de aanleg van de A4 Delft-Schiedam worden uitgevoerd. Voor de uitvoering is de minister van Infrastructuur en Milieu verantwoordelijk. In de bestuurlijke overeenkomst zijn ook afspraken gemaakt over extra projecten en gedetailleerde afspraken over extra inpassingsmaatregelen voor onder meer ecologie en geluid. Naar verwachting heeft het extra stuk dan €891 miljoen euro gekost. In september 2010 is het definitieve besluit genomen, en de Raad van State heeft alle bezwaren definitief verworpen op 6 juli 2011. In 2012 start de uitvoering van de zes kwaliteitsprojecten.
Knooppunt Benelux – Klaaswaal.
Het traject knooppunt Benelux – Klaaswaal is het laatst ontbrekende deel van rijksweg 4. Hoewel de overheid geen plannen heeft de ontbrekende schakel aan te leggen, is in 1961 al een tracébesluit genomen voor de aanleg. Voor de aanleg ligt er al een dijklichaam tussen Hoogvliet en Poortugaal. In de Hoeksche Waard liggen de rijbanen van de A29 ter hoogte van Klaaswaal over een afstand van een paar honderd meter van elkaar gescheiden, met het idee dat hier een knooppunt gerealiseerd zou worden.
Leiden.
Nadat de nieuwe rijbaanstructuur met hoofd- en parallelbanen geopend werd ten zuiden van de A4, bleek dat dit de files niet oploste. Aangezien het verbreden van de weg te lang duurt, heeft Rijkswaterstaat in 2015 gesprekken en enquêtes gehouden met omwonenden, lokale overheden en weggebruikers. In maart 2016 gaf Rijkswaterstaat aan dat de informatievoorzieningen verbeterd zal worden, belijning deels gewijzigd wordt en dat de afstreping van drie naar twee rijstroken op de hoofdrijbaan naar Den Haag verschuift.
In oktober van 2016 trok de verantwoordelijk minister €50 miljoen extra uit om een kilometer snelweg bij Leiden te verbreden naar drie rijstroken.
Maximumsnelheid.
Nabij Knooppunt Zoomland; de wegwijzer toont de situatie van vóór de opening van het traject Halsteren-Dinteloord
Op 28 juni 2013 werd op het traject Leidschendam – Zoeterwoude de maximumsnelheid 's avonds en 's nachts verhoogd naar 130 km/u. Op 28 juli werd de maximumsnelheid op het traject Hoofddorp – knooppunt De Hoek verhoogd naar 130 km/u.
Op 27 juni 2014 werd de maximumsnelheid tussen Leidschendam en Den Haag-Zuid 's avonds en 's nachts verhoogd naar 130 km/u. Een paar maanden later, op 19 december, werd de maximumsnelheid tussen Schiphol en knooppunt De Hoek verhoogd naar 130 km/u.
Op 17 juli 2015 werd de maximumsnelheid tussen Zoeterwoude-Dorp en Zoeterwoude-Rijndijk (hoofdrijbaan) 's avonds en 's nachts verhoogd naar 130 km/u.
In oktober 2015 gaf de verantwoordelijk minister aan dat ze ook op andere delen van de A4 de maximumsnelheid naar 130 km/u wil verhogen. Er is nog geen streefdatum voor dit project bekend.
In december 2015 gaf Rijkswaterstaat aan dat de maximumsnelheid op de A4 tussen Schiedam en Delft verhoogd zal worden naar 120 km/u overdag en 130 km/u 's nachts. Er is nog geen streefdatum voor dit project bekend.
File top 50.
Een aantal locaties van de A4 komen en kwamen voor in de file top 50. Een leeg vak betekent dat de desbetreffende locatie niet voorkwam in de file top 50.
