	Ik ben geen zieleknijper in de politiek
	Het is hem ontgaan dat de paragnosten een nieuwe affaire-Bolkestein voorzien voor 1997. Frits Bolkestein trekt zijn wenkbrauwen hoog op, zijn door de Antilliaanse vakantiezon gebruinde gelaat drukt pure verbazing uit. 'Ik weet van niks. Bovendien ws er helemaal geen affaire-Bolkestein.'
De opmerking bewijst hoe onwankelbaar zijn overtuiging is, dat hij niets onoorbaars heeft gedaan. Maar de VVD-leider moet erkennen dat de kwestie hoe dan ook als de 'affaire-Bolkestein' in de annalen is opgenomen. Er zijn drie maanden verstreken, sinds de ophef over de 'Beste Els-briefjes', die hij aan minister Els Borst van Volksgezondheid schreef als commissaris van het geneesmiddelenconcern MSD.
Bolkestein rekent af met het idee dat hij, in afwachting van heldere regels over nevenfuncties van Tweede-Kamerleden, zijn commissariaat opschortte. Het presidium van de Tweede Kamer broedt nog steeds op nadere regels. Naar verluidt komen die er niet. Maar MSD heeft commissaris Bolkestein niet al die tijd hoeven missen. 'Ik ben nog steeds commissaris, ik neem deel aan de normale activiteiten van commissarissen, ik heb binnenkort weer een commissarissenvergadering. Ik ga alleen Els Borst niet nogmaals benaderen. Omdat ik juist over mijn activiteiten in de richting van de overheid duidelijkheid wil hebben.'
Als die helderheid er niet komt, hervat u die activiteiten dan weer?
'Dat weet ik niet, dat hangt van de situatie af. Ik wil eerst weten of het presidium ergens mee komt. En dan zie ik wel. Maar stel dat er geen nadere gedragsregel komt, bevestigt dat dan niet dat ik niet buiten mijn boekje ben gegaan?'
Maar is alles in regels te vatten? Sommige dingen gaan op gevoel. En het gevoel van uw collega's van PvdA en D66, Wallage en Wolffensperger, was: dit gaat te ver, dit zet de geloofwaardigheid van de politiek op het spel.
'Ik kan daar niet inkomen. Er zijn allerlei moeilijke vragen over bijbanen van Tweede-Kamerleden aan verbonden. Hoe zit het met een huisarts die over medicijnen praat, een boer die over landbouwbeleid praat? Mag ik wel als onbezoldigd bestuurlid van de Amsterdamse Bachsolisten staatssecretaris Nuis benaderen? En waarom mag dat niet als ik word betaald? Hoofdzaak is dat ik de verantwoordelijkheden keurig uit elkaar heb gehouden. Maar uit het feit dat ik mijn activiteiten richting de overheid heb opgeschort, mag je afleiden dat ik natuurlijk ook de reactie van mijn omgeving in acht neem.'
Denkt u niet dat uw coalitiegenoten Wallage en Wolffensperger extra kritisch waren, omdat zij vonden dat de VVD wel een paar zeteltjes lager in de opiniepeilingen mocht staan?
'Wij stonden en staan goed in de peilingen. Dat creert zekere verlokkingen. Ik kan me best indenken dat deze of gene gedacht heeft: dat swingt de pan uit. Maar ik heb voldoende rele problemen om mij niet bezig te houden met de schimmige vraag wat de overwegingen van andere politici zijn. Wat mij aangaat is wat zij zeggen of schrijven, de politiek is een openbaar discours. En men mag best zeggen wat men vindt, ik ben niet kleinzerig en ik heb een brede rug. Anders zat ik niet in de politiek.
'Als, naar ik hoop, de verkiezingen niet eerder zijn dan mei 1998 en als ik niet in de tussentijd word onttroond door de jonge Turken, zal ik de langstzittende fractievoorzitter van de VVD zijn sinds Oud, langer ook dan Hans Wiegel. Dus ik ga mijn politieke vrienden van andere partijen niet betichten van bijbedoelingen.'
Maar vindt u het integer van uw coalitiepartners om hardop zulke kritiek te leveren?
'Ach! Wij zijn een volk van dominees en onderwijzers! We gaan heel goed en vriendschappelijk met elkaar om. Ik had net Jacques Wallage aan de lijn. Ik heb gezegd dat we de gewoonte om met z'n drien te gaan lunchen weer moeten oppakken. We zijn op reis geweest naar de Antillen en Aruba, buitengewoon aangenaam. Dat moet voldoende zijn. Ik ben geen zieleknijper in de politiek.'
Dus u heeft niet te klagen over de omgangsvormen in de paarse coalitie.
'Er is een zeer grote mate van overeenstemming tussen de drie paarse partijen. Ik persoonlijk voel geen enkele spanning, misschien anderen wel jegens mij, maar ik niet jegens hen. Er zijn natuurlijk wel incidentjes, mensen die oververmoeid raken en dan een woord te veel zeggen, maar dat beschouw ik niet als ernstig.
'Er is bij mij ook helemaal niets blijven hangen van de onverhoedse aanval, want zo moet ik het toch echt wel zien, van Jacques op mij over de opvang van asielzoekers bij de politieke beschouwingen in september. Ik moet zeggen: dat heeft mij, ons, zeer verbaasd. Het ging om vier, vijf vrij technische punten, rustig gesteld, rele problemen, waar PvdA-staatssecretaris Elisabeth Schmitz mee zit. Schmitz schreef mij na afloop van het debat nog een briefje dat ze ook een beetje in haar maag zat met die woordenwisseling tussen Jacques en mij.
'Maar ik til er niet zwaar aan, die dingen gebeuren in een debat. Ik begrijp best dat het asielbeleid een gevoelig punt is, zeker voor Jacques. Er is niets blijven hangen. Dat heeft ook te maken met de andere stijl van politiek die de VVD probeert te bedrijven.'
Dat beloofde dualisme, de ontspannen verhouding tussen Kamer en kabinet, is dat intussen niet gesmoord in het broodje tartaar dat u elke woensdag eet tijdens het Torentjesoverleg met Kok, Wallage en Wolffensperger?
'Tartaar met ei. Hardgekookt ei. Heerlijk. Ben ik verzot op. Ik stel dat het dualisme er niet in wordt gesmoord.'
Zijn het inspirerende bijeenkomsten?
'Nou, ik zeg meestal niet zo veel, ik ben kort van stof. En wat is inspirerend? Een goed toneelstuk of een debat kan dat zijn. Het Torentjesoverleg is geen debat. Het is een goed gesprek. Het is altijd leuk om Wim Kok te zien. Ik mag hem en het is interessant om met hem te praten. Het is nuttig, belangrijk en het hoort erbij.
'Ik vind het ook normaal dat daar zaken worden doorgenomen. Het is nogal logisch dat de fractievoorzitters er aan te pas komen als er zaken aan de orde zijn die in het regeerakkoord staan. In andere zaken is men vrijer. Die kun je wel doorspreken, maar uiteindelijk moet het toch maar blijken in de Kamer. Een goed voorbeeld vind ik de Hogesnelheidslijn.'
Anderen vinden dat een slecht voorbeeld. De reflex van minister Jorritsma en premier Kok is dat er in het volgende regeerakkoord betere afspraken moeten worden gemaakt over de infrastructuur.
'Ik deel de mening van Annemarie Jorritsma en Wim Kok. Ik geloof dat een stevig regeerakkoord, dat niet alleen de hoofdlijnen maar ook belangrijke kleinere zaken vastnagelt, erg belangrijk is voor de stabiliteit van het kabinet. Dat hebben we in 1994 gedaan met de sociale zekerheid, dat was behoorlijk gedetailleerd, maar daar hebben we ook plezier van gehad. Het geeft een grotere mate van zekerheid.'
En dat is niet in strijd met de zucht naar meer dualisme?
'Een regeerakkoord is, hoe je het ook wendt of keert, in strijd met het dualisme. Maar jeder Prinzip foFCUFo*ahrt zum Teufel. En daar heb ik geen behoefte aan. Je moet altijd praktisch blijven, zegt deze koopman te Amsterdam. Daarom moet je belangrijke punten regelen.'
Is dat de les van de samenwerking tot nu toe?
'Niet in de zin dat wij dat te weinig hebben gedaan. Deze coalitie bevalt goed en dat komt onder andere door het regeerakkoord. En als er zaken aan de orde zijn die daar niet in staan, treedt het dualisme in werking.
'Dus, als ik een kritische noot mag kraken, kan het niet zo zijn dat de leden van de Tweede Kamer een slot op de mond krijgen voor de duur van het Nederlandse voorzitterschap van de Europese Unie.'
Bolkestein verwijst naar de ruzie met Frankrijk over het Nederlandse drugsbeleid, aan de vooravond van het Nederlandse voorzitterschap. 'Ik zeg dat in het licht van de reactie van D66-minister van Buitenlandse Zaken Hans van Mierlo op mijn heel bescheiden aanmerking over het gebrek aan cordinatie in het drugsbeleid. Ik beschadigde het belang van Nederland, zei hij. Ik sta een meer ontspannen verhouding tussen Kamer en kabinet voor. Maar Hans van Mierlo schijnt vergeten te zijn dat hij vroeger ook zo gesteld was op dat dualisme.
'Het is bovendien wel aardig om hem te horen spreken over het Nederlands belang. Want hij heeft zich altijd verzet tegen die term, als ik sprak over de verdediging van het nationaal belang in het buitenland. Maar het is natuurlijk een beetje merkwaardig van zijn partij: die is zo geporteerd van beslissen per meerderheid, behalve dan bij een punt dat haar dierbaar is. Niet erg consequent.'
Bij de vorming van de paarse coalitie zei D66 een brugfunctie te kunnen vervullen tussen PvdA en VVD. Is die bemiddelende rol tussen PvdA en VVD nog nodig?
'Aan het einde van de jaren dertig zei de Tsjechische president Benesj dat hij een brug wilde zijn tussen oost en west. Toen is hem in het parlement tegengeworpen dat een brug iets is om over te lopen of om onder te slapen, maar geen politiek. Een brugfunctie kan belangrijk zijn, maar is op zichzelf geen politiek. En die bemiddeling tussen PvdA en VVD is niet nodig. Ik voel mij in staat om tot overeenstemming te komen met de PvdA over het toekomstige regeerakkoord. Dat neemt niet weg dat ik de vrienden van D66 niet zou willen missen. D66 voegt een ander accent toe, hoort thuis in het mozaiek.'
In de verkiezingstijd vond u dat de PvdA inkomen te veel boven werk stelde. Hoe heeft de PvdA zich sindsdien ontwikkeld?
'Ik bega niet de platheid te zeggen dat de sociaal-democraten de grote uitgevers zijn. Wallage heeft daar in december tegen gewaarschuwd. Maar na die waarschuwing kwam PvdA-kamerlid Ella Kalsbeek weer met een voorstel de vakantietoeslag te verhogen. Dat is gewoon een extra uitgave en dat mag niet, dat is verboden in het regeerakkoord. Hetzelfde geldt voor de voorstellen van Adri Duivesteijn om de huursubsidie te verhogen. Iedereen gunt het natuurlijk de mensen die het ontvangen, maar we moeten toch vast blijven houden aan die afspraak uit het regeerakkoord. Dus ik stel mij achter Wallage op en ik hoop dat zijn collega's, Kalsbeek en Duivesteijn voorop, dat ook doen. Want we zijn er nog niet. Er wordt wel gesproken over meevallers, maar zolang de Staat moet lenen, zijn er geen meevallers.'
Wat is uw streven voor de VVD en uzelf?
'Mijn ambitie voor mijn partij is dat zij de grootste wordt en voor het eerst sinds het kabinet-Cort van der Linden de premier kan leveren. Ik voel mij volstrekt fit, levenslustig en vol animo om de strijd aan te gaan. Maar de vraag wie de kandidaat-premier van de VVD moet zijn, hoort thuis in de verkiezingscampagne. Niet eerder. En voor mijn eigen persoon heb ik geen ambities, behalve een goed boek schrijven over de invloed van westerse intellectuelen op de wereldgeschiedenis sinds de Tweede Wereldoorlog.'
En voor de paarse coalitie?
'Wij gaan gew¢¢n door.'

