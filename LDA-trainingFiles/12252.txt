Gentse tram.
De Gentse stadstram wordt sinds 1991 geëxploiteerd door de Vlaamse Vervoermaatschappij "De Lijn", entiteit "Oost-Vlaanderen". Voordien werd de Gentse tram geëxploiteerd door de Maatschappij voor het Intercommunaal Vervoer te Gent (MIVG). De MIVG is samen met het Vlaamse deel van de NMVB en de Antwerpse MIVA gefuseerd tot de Vlaamse Vervoermaatschappij "De Lijn".
Het tramnet omvat 3 lijnen (lijn 1, 2 en 4) naar de deelgemeenten en aanpalende gemeenten van de stad. De lijnen 1 en 4 kennen verschillende korttrajectdiensten die alleen rijden tijdens drukke perioden (werkdagen en/of piekuren). De totale lengte van het net bedraagt ongeveer 30 km.
De spoorwijdte bedraagt 1000 mm, de bovenleidingspanning 600 volt gelijkstroom en het tramnet is alleen geschikt voor tweerichtingstrams. Voor de komst van de PCC-cars in de jaren zeventig namen Gentse trams hun stroom af met een lyrabeugel. Nadien werd de pantograaf ingevoerd.
Geschiedenis stadstram.
De eerste paardentram verscheen in 1874 in de Gentse straten, en reed tussen de Korenmarkt en de Zuidstatie. Er waren 43 rijtuigen, waarvan 14 open en 29 gesloten. Het bedrijf had ongeveer honderd paarden in dienst. De uitbater van het paardentramnet was "Les Tramways de ville de Gand", die tot 1897 bleef bestaan. Naast het stadsnet kwam het eveneens metersporige regionale buurtspoornet van de buurtspoorwegen tot ontwikkeling. De eerste buurtspoorweglijn tussen het Rabot en Zomergem met stoomtractie werd op 23 november 1886 geopend. (Zie het hoofdstuk Buurtspoorweg.)
op 13 augustus 1897 werden de concessies voor het stadstramnet overgedragen aan twee maatschappijen: "Société Anonyme des Railways Economiques de Liège-Seraing et Extensions", kortweg RELSE en "Compagnie Générale des Railways à voie étroite". Beide maatschappijen maakten deel uit van de holding van baron Empain.
Op 4 januari 1898 richtten beide bedrijven de groep "SA des Tramways Electriques de Gand" (TEG) op om de paardentram te vervangen door de accutram, die weliswaar elektrisch aangedreven wordt, maar geen bovenleiding nodig heeft. De maatschappij was ook bekend onder de Nederlandse naam, "Elektrische Tramwegen van Gent (ETG)".
De accutrams hadden een vermogen van 25 pk en reden op zeven ex-paardentramlijnen. Ieder rijtuig had 45 plaatsen. De maximumsnelheid bedroeg 12 km/h, niet omdat er technisch geen hogere snelheid mogelijk was, maar omdat de concessievoorwaarden die niet toestonden. Voor het opladen van accu's werd een speciale elektriciteitscentrale met een vermogen van 600 kW gebouwd.
De accutrams vertoonden veel gebreken, zodat in 1903 werd besloten bovenleidingen te gaan gebruiken. Vanaf 1904 reden alle ETG-trams onder de rijdraad met een trolleystang.
Evolutie tramnet 1961-2010.
Op 29 maart 1961 werd de ETG opgevolgd door de MIVG ("Maatschappij voor Intercommunaal vervoer te Gent"). Sinds 1991 is de Vlaamse Vervoermaatschappij De Lijn de exploitant van het stadsvervoer in Gent. Op 12 september 2004 werd het eeuwfeest van de Gentse elektrische tram gevierd.
Aan het begin van de jaren zestig had de Gentse tram de lijnen 1 t/m 10 en 20. Een decennium later waren daar nog de lijnen 1, 2, 4 en 10 van over, de overige waren door busdiensten vervangen. Lijn 3 werd ook verbust en was tussen 1989 en 2009 een trolleybus en sindsdien opnieuw een buslijn. Lijn 2 werd opgesplitst in 21/22, lijn 10 werd een deel van lijn 4, zodat er nu officieel nog vier lijnen over zijn, waarvan de lijnen 21 en 22 alleen door de eindtrajecten van elkaar verschilden.
Recente geschiedenis (2011-...).
Lijnenschema van de Gentse tram vanaf 21 mei 2017.
Heraanleg PAG-as (2011-2014).
Tussen september 2011 en juli 2014 werd de as Papegaaistraat – Annonciadenstraat – Gebroeders Vandeveldstraat, of kortweg de PAG-as, integraal vernieuwd. Tram 21/22, die langsheen het traject rijdt, werd gedurende de werken onderbroken. Het traject richting station/Zwijnaarde werd beperkt tot aan de Kouter en een extra tram 24 werd in het leven geroepen. Tram 4 neemt tijdens de werken aan de PAG-as en de BraVoKo-as (2014-2017) het traject van het Sint-Pietersstation naar Zwijnaardebrug van lijn 21/22 over. Tijdens de werken aan de Rozemarijnbrug, tussen februari en oktober 2012, werd het traject van tram 4 in twee geknipt en reed tram 24 tijdelijk tot aan het Rabot.
Verlenging tramlijn 4 naar UZ Gent (maart 2016).
In 2014 startten de werken voor de verlenging van tramlijn 4. Tramlijn 4 volgt sinds 13 maart 2016 vanaf het station het zuidelijk traject van tram 21/22, tot aan het kruispunt van de Galglaan met de De Pintelaan. Van daar rijdt tram 4 door tot op het terrein van het UZ Gent. Aan de parkeergarage, ter hoogte van de nieuwe hoofdtoegang naar het UZ Gent, is een eindhalte voorzien met 2 perrons en wachtaccommodatie voor de reizigers. De tram heeft een eigen bedding. Daar was ongeveer 800 meter dubbelspoor en bovenleiding voor nodig, samen met automatisch gestuurde wissels en een tractiestation. Bij de aanleg werden moderne geluids-­ en trillingsdempende technieken gebruikt.
De Lijn opteert om een studie op te starten voor een eventuele verdere doortrekking van het UZ Gent naar de Ghelamco Arena, dat anderhalve kilometer verderop ligt.
Verlenging tramlijn 21/22 naar Zwijnaarde (oktober 2016).
De voorbereidende werken voor de verlenging van lijn 21/22 van Zwijnaardebrug naar Zwijnaarde Hekers, waaronder de vernieuwing van de nutsleidingen, vingen aan in 2012. De eigenlijke verlengingswerken werden aangevat op 16 september 2013. In een eerste fase werden de bruggen gebouwd en werd het deel tussen de oude eindhalte, aan de Gestichtstraat, en de nieuwe bruggen heraangelegd. Gelijktijdig werd aan het andere uiteinde van het project gestart met de aanleg vanaf de nieuwe eindhalte Hekers tot aan het kruispunt met de Tramstraat en de A. della Faillelaan. De heraanleg van de Heerweg-Noord en het kruispunt Heerweg-Noord, Tramstraat en A. della Faillelaan gebeurde in een tweede fase. De verlenging van ongeveer twee kilometer werd geopend op 24 oktober 2016.
Heraanleg BraVoKo-as (2014-2017).
Meteen na de heraanleg van de PAG-as werd op maandag 28 juli 2014 van start gegaan met de heraanleg van de aansluitende as Brabantdam - Vogelmarkt - Kouter, kortweg BraVoKo-as. De voorbereidende werken vingen aan op maandag 28 juli 2014, de eigenlijke werken starten begin 2015. Tram 21/22 blijft hierdoor nog voor minstens 2 jaar onderbroken, tot begin 2017. Tijdens de werken wordt tram 21 afgeschaft, wordt tram 24 ingekort tot aan het Rabot en rijdt tram 22 van DC Gentbrugge via de Zuid en de Korenmarkt langs het traject van tram 1 naar het Sint-Pietersstation en spoort daarna verder via Bijlokehof en de vernieuwde PAG-as naar de Kouter.
Na de ingebruikname van de tramverlenging van lijn 4 op het domein van het UZ Gent, werd tram 24 terug afgeschaft en deed tram 21 opnieuw zijn intrede. Lijn 21 verzorgde na vele jaren terug zijn oorspronkelijke traject van Melle Leeuw naar Zwijnaardebrug, later verlengd naar Zwijnaarde Bibliotheek.
De werken aan de BraVoKo-as werden beëindigd op zondag 21 mei 2017, waarna tramlijnen 21 en 22 hervormd en samengevoegd werden tot tram 2. De nieuwe tram 2 kreeg het oude traject van tram 21 van Melle Leeuw via de vernieuwde as Brabantdam-Kouter-Rozemarijnbrug en het Sint-Pietersstation naar Zwijnaarde, nu verlengd tot Zwijnaarde Bibliotheek. De korte antenne naar Gentbrugge Dienstencentrum van tramlijn 22 werd hierbij afgeschaft.
Heraanleg Brusselsesteenweg (2013-2017).
De voorbereidende werken voor de heraanleg van de Brusselsesteenweg tussen de kleine ring (R40) en de kruising met de Schooldreef, startten in het voorjaar van 2013. De eigenlijke heraanleg ving aan op maandag 5 mei 2014. De werken zullen in totaal 3,5 jaar duren en worden opgedeeld in 2 fases met telkens een aantal tussenfasen. De eerste fase omvatte het brede gedeelte van de Hoveniersstraat tot aan de Schooldreef en werd in het najaar van 2015 beëindigd. De tweede fase startte in het voorjaar van 2015 en omvat het smalle gedeelte tussen de Hoveniersstraat en de kleine ring. Tijdens deze tweede fase werd trambundel 21/22 (of 22/24) omgeleid via Ledebergplein, om dan via het tracé van tram 4 naar de Zuid te sporen. In het najaar van 2016 werd eveneens de Brusselsepoortstraat, die aansluit op de Brusselsesteenweg, hertekend en deels heraangelegd. De werken aan de Brusselsesteenweg en de Brusselsepoortstraat werden beëindigd op woensdag 21 december 2016.
Rabot (Westen).
Lijn: Gent – Zomergem – Ursel
Vanaf het begin uitgebaat door "SA des Railways Economiques de Liège - Seraing et Extensions", vanaf 1898 door de ETG (Electrische Tramwegen van Gent)
en vanaf 1931 door de NMVB, voor het niet-elektrisch gedeelte voorbij Zomergem. De uitbating van de elektrische lijn S, is door de NMVB in 1955 teruggenomen.
Lijn: Gent - Evergem - Bassevelde
Vanaf het begin uitgebaat door "S A Intercommunale du Vicinal Gent - Bassevelde SA" vanaf 1919 door "des Tramways Urbains et Vicinaux", vanaf 1919 door de NMVB.
Lijn: Gent - Drongen - Nevele - Ruiselede
Vanaf het begin uitgebaat door "SA des Tramways Urbains et Vicinaux", vanaf 1919 door de NMVB.
Heirnis (Oosten).
Vanaf het begin uitgebaat door "SA des Tramways Urbains et Vicinaux", vanaf 1919 door de NMVB.
Lijn: Gent - Wetteren - Hamme
Vanaf 1893 uitgebaat door "SA des Vicinaux en Flandres", vanaf 1911 door "SA des Tramways Urbains et Vicinaux", vanaf 1919 door de NMVB.
Vanaf het begin uitgebaat door "SA des Vicinaux en Flandres", vanaf 1904 door "SA des Tramways Urbains et Vicinaux", vanaf 1919 door de NMVB.
Zuiden.
Deze lijn werd op 1 december 1901 als eerste tramlijn in Gent, bij wijze van experiment, geëlektrificeerd.
Vanaf het begin uitgebaat door "SA des Railways Economiques de Liège - Seraing et Extensions", vanaf 1899 door de ETG (Electrische Tramwegen van Gent) en vanaf 1954 door de NMVB
Vanaf het begin uitgebaat door "SA des Chemins de Fer Provinciaux", vanaf 1918 door de NMVB.
Elektrificatie en doortrekking van lijnen.
Er waren nog diverse korttrajectdiensten en stoomtrams (later motortrams) die verder reden op niet-geëlektrificeerde lijnen. Meestal moesten de reizigers bij het elektrisch eindpunt overstappen, maar in de spits waren er wel rechtstreekse diensten vanuit de oude eindpunten in Gent. In de stad reden de buurtspoorwegtrams grotendeels op de stadstramlijnsporen. Voor de goederentrams en diensttrams is er een elektrische verbinding aangelegd tussen het Rabot en Dampoort langs Muide.
Stelplaatsen.
Het netwerk heeft een bijzondere stelplaats - Gentbrugge, bij de halte Gentbrugge Stelplaats. Vanwege de ontwikkeling van het netwerk werd deze te klein en worden de trams geparkeerd op sporen onder de autosnelweg E17.
Opheffing.
De eerste buurtspoorlijn die in de stad Gent werd opgeheven was in 1954 de niet-elektrische lijn naar Geraardsbergen. Daarna kwamen de elektrische lijnen aan de beurt: (reizigersvervoer)
Tramlijn 7.
In "Het Laatste Nieuws" van 2 oktober 2008 werd aangekondigd dat busbundel 7x (Sint-Denijs-Westrem – Sint-Pietersstation – Dampoortstation) zal worden vervangen door een tramlijn. Uiteindelijk zou de lijn moeten doorrijden naar Lochristi. De uitvoering van de plannen was ten vroegste voor 2013-2015 gepland. Voor een deel betreft het een terugkeer op oude tracés: tramlijn 7 reed ooit van het Sint-Pietersstation via de Dampoort naar Sint-Amandsberg en Darsen, terwijl de route Gent – Sint Amandsberg – Lochristi werd bediend door trams van de NMVB.
In november 2013 werd het traject grotendeels vastgelegd: vanaf de Kortrijksesteenweg aan de Drie Sleutels in Sint-Denijs-Westrem langs het bestaande traject van lijn 1 in de Voskenslaan naar het Sint-Pietersstation, vervolgens over de Heuvelpoort naar de Zuid en via Sint-Anna en de Kasteellaan naar de Dampoort. Voor sommige deeltrajecten, zoals Zuid - Sint-Anna - Kasteellaan, worden nog verschillende mogelijkheden open gehouden. Waar en hoe de tram aan de Dampoort moet eindigen, wordt ook nog bestudeerd. Men voorzag de eerste werkzaamheden ten vroegste begin 2016. In praktijk is men echter in 2017 nog steeds niet verder geraakt dan de planningsfase.
Tramlijn 3.
Het is de bedoeling dat op termijn ook lijn 3 (Gentbrugge Meersemdries – Mariakerke Post), die van 1989 tot 2009 met trolleybussen werd geëxploiteerd, zal terugkeren als tram. De studie daarvoor is aan de gang. Tijdens de heraanleg van de Korenmarkt is er al een klein stuk tramroute aangelegd op de Sint-Michielsbrug en ook in de bocht naar de Belfortstraat en de Belfortstraat zelf werden tramsporen aangelegd bij de heraanleg (2015-2016).
Stelplaats Wissenhage.
In 2018 zal de nog te bouwen stelplaats Wissenhage in gebruik genomen worden. De nieuwe stelplaats wordt met het Gentse tramnet verbonden via de Gaardeniersbrug over het verbindingskanaal. Deze tram- en fietsbrug werd al in 2010 opgeleverd, maar wordt voorlopig enkel gebruikt door fietsers en voetgangers. De werken voor de nieuwe stelplaats waren oorspronkelijk gepland voor 2007.
Verdere plannen.
Gelijktijdig met de nieuwe tramlijn 7 wil De Lijn ook tramlijn 4 doortrekken van de Muide via Dok-Noord en het Stapelplein naar de Dampoort. Daardoor zou er een tramring rond Gent ontstaan. De Lijn wil diezelfde lijn ook van het eindpunt Moscou in Gentbrugge verlengen naar het centrum van Merelbeke, via het station van Merelbeke en de Florawijk.
Verder wil men op lange termijn tramlijnen aanleggen naar de Muide, Lochristi, Melle en Oostakker. Deze plannen zijn echter nog niet concreet.
Materieel.
Een deel van de PCC-cars is buiten dienst gesteld.
De Gentse tram is het enige van de drie Vlaamse tramnetten (Antwerpen, Gent en Kust) dat reguliere kopeindpunten heeft. Om deze reden worden er uitsluitend tweerichtingtrams ingezet.
Van de oorspronkelijk 54 PCC's werden er in 2007 11 en in 2011 nog eens 1 buiten dienst gesteld. Bij de levering van de Albatrostrams gingen opnieuw heel wat PCC's aan de kant.
In de jaren 90 werd wegens materieeltekort een tiental tweedehands Duewag-trams uit het Duitse Bochum aangekocht. Deze deden slechts 4 jaar dienst en werden daarna verkocht als metaalschroot.
Bombardier trams.
In augustus 2012 maakte De Lijn bekend een order voor 48 trams te hebben geplaatst bij de rollend materieelproducent Bombardier Transportation. Het gaat om 20 lange lagevloertrams, 10 voor Antwerpen en 10 voor Gent, en 28 lagevloertrams van de nieuwste generatie voor Antwerpen. Goed voor een investering van 128,6 miljoen euro. De lange lagevloertrams, ook wel supertrams genoemd, zijn van het type Flexity 2, tellen zeven wagendelen, meten 42,7 meter en kunnen 378 reizigers vervoeren. Ze zijn twee wagendelen of een derde (11,2 meter) langer dan hun kleinere broers de HermeLijns. De allereerste supertram arriveerde tijdens de nacht van 10 op 11 december 2014 in de stelplaats van Gentbrugge. In de lente van 2015 werden de eerste 10 nieuwe, Gentse trams geleverd. Op maandag 11 mei 2015 werden de 10 trams in dienst genomen op lijn 1 en maakte De Lijn de naam bekend van de nieuwe supertram. Na een wedstrijd werd Albatros verkozen als naam voor de tram.
Nieuw order.
Op donderdag 20 februari 2014 maakte minister van Mobiliteit Hilde Crevits bekend dat de Vlaamse regering voor 320 miljoen euro gaat investeren in 146 nieuwe trams. Hiervan zijn er 18 trams voor Gent bestemd. Deze zullen worden ingezet om het net verder uit te breiden en om een deel van de 40 kleine trams (PCC) te vervangen.
