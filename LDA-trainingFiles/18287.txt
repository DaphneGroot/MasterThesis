Bursa (stad).
Bursa of Boersa is een stad in Turkije, en hoofdstad van de gelijknamige provincie Bursa. In 2016 had de stad 2.842.547 inwoners, waarmee het de op-drie-na grootste stad van Turkije is. Alleen Istanboel, Ankara en İzmir zijn groter. De laatste decennia van de twintigste eeuw is de stad enorm gegroeid, zowel wat betreft industrie als inwonertal.
Geschiedenis.
De stad is in de tweede eeuw v.Chr. door Prusias I, koning van Bythinië, gesticht. Hij noemde de stad naar zichzelf: Proussa. Duizend jaar eerder was de regio echter al bewoond. De stad ging deel uitmaken van respectievelijk het Helleense Rijk, het Romeinse Rijk en het Byzantijnse Rijk.
In 1326 vestigt Orhan, de zoon van Osman, een onafhankelijke staat met Bursa als hoofdstad. Vanuit hier breiden hij en zijn opvolgers het Osmaanse Rijk verder uit, na de verovering van Adrianopel in 1365 wordt de hoofdstad naar die stad verplaatst. Er staan nog vele gebouwen uit de Ottomaanse tijd in de stad, waaronder een twintigtal tombes van Ottomaanse sultans.
Geografie.
De stad ligt ten zuiden van Istanboel, aan de overzijde van de Zee van Marmara, in het Aziatische gedeelte van West-Turkije, maar niet ver van Europa.
Cultuur.
Bursa is een universiteitsstad: de Uludağ Universiteit bevindt zich in deze stad. Daarnaast is Bursa een grote industriestad; de belangrijkste industrieën zijn de auto-industrie en de textielindustrie. Bursa is de grootste textielleverancier in Turkije; kleding is er dan ook zeer goedkoop te verkrijgen.
Op ongeveer 40 minuten rijden van Bursa kan men wintersporten, de bergen zijn er zeer geschikt om te skiën. Het skiseizoen loopt van november tot maart en door de hoogte van de Olympusberg (Uludağ) is er vrijwel altijd sneeuw.
Bursa is verder beroemd om haar gesuikerde kastanjes en het handbeschilderde porselein.
