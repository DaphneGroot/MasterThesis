	'Flumpettist' Farmer draait langzaam warm
	Art Framer en Charles McPherson met Rein de Graaff Trio. Bimhuis, Amsterdam, 13 februari. Tournee.
Hoewel dit het laatste studiejaar schijnt te zijn, blijft pianist Rein de Graaff nog altijd geschikte gastdocenten vinden voor zijn 'Vervolgcursus Bebop', optredens van zijn trio met Amerikanen die in de jaren veertig en vijftig De Graaffs geliefde muziek mede hebben gevormd. Terwijl hij vasthoudt aan de oude waarden van bop, ballads en blues blijft het genre levend omdat de solisten die hij over laat komen tot generaties behoren waarin het ontwikkelen van een eigen stijl vanzelfsprekender was dan nu. Ook Art Farmer en Charles McPherson trekken op individuele wijze de lijn van de traditie door.
Farmer hoefde niet van zo ver te komen, want hij woont sinds 1968 in Wenen. Dat past bij hem, want hij heeft een Europees aandoende gedistingeerdheid en een groot reservoir aan elegante melodien. Ooit was zijn muzikale persoonlijkheid verdeeld over twee instrumenten: de trompet voor het fellere hardbop-werk, en de bugel voor de langzame stukken, waar hij een van de meesters in is. Tegenwoordig combineert hij die twee aspecten met een naar zijn specificaties gebouwde 'flumpet' - de naam is een samentrekking van flugelhorn en trumpet.
Het nadeel van dit soort ad-hocformaties is dat de concerten vaak een lange aanloopperiode nodig hebben, waarin gasten en gastheren aan elkaar moeten wennen. Dat was ook dit keer zo, en de 68-jarige Farmer bleek bovendien wat meer tijd dan vroeger nodig te hebben om warm te draaien, wat in de eerste set nogal eens leidde tot valse passages en rommelige ensembles. Maar zoals zo vaak maakte de tweede helft alles goed; de 'flumpettist' scheerde over de voorbijschietende changes met steeds grotere soepelheid, onderwijl afgeronde en doordachte verhalen vertellend, kleine composities binnen de songs. De smeltend fraaie ballad My Funny Valentine liet de lieflijkste toon na die van Chet Baker goed uitkomen.
Altsaxofonist Charles McPherson (57) is sterk benvloed door Charlie Parker, net als bijna iedereen van zijn leeftijd en op zijn instrument. Hij beheerst Parkers stijl goed genoeg om hem te kunnen imiteren in Clint Eastwoods film Bird. Toch is hij meer dan een epigoon, dankzij vele jaren in de bands van Charles Mingus, die een broertje dood had aan navolgers. McPherson heeft uit Parker, Johnny Hodges en de blues een geluid gesmeed dat even vriendelijk en lyrisch is als dat van Farmer, en ook tijdens het vlammen en prediken iets introverts blijft houden.
Frank van Herk

