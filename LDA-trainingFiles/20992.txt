Constantijn der Nederlanden.
Constantijn Christof Frederik Aschwin, Prins der Nederlanden, Prins van Oranje-Nassau, Jonkheer van Amsberg (Utrecht, 11 oktober 1969) is de jongste broer van Willem-Alexander der Nederlanden. Hij was bij geboorte vierde in lijn voor de troonopvolging.
Officieel wordt de prins aangeduid als Zijne Koninklijke Hoogheid prins Constantijn der Nederlanden.
Jeugd.
Constantijn is het derde en jongste kind van prinses Beatrix en prins Claus der Nederlanden, jonkheer van Amsberg. Hij wordt door zijn moeder "Tijn" genoemd.
Begin 1970 werd Constantijn met zijn neef prins Bernhard jr., het tweede kind van prinses Margriet, gedoopt in Utrecht. Prins Aschwin zur Lippe-Biesterfeld, de broer van prins Bernhard was één van zijn peetooms, voormalig koning Constantijn II van Griekenland en Max Kohnstamm zijn twee andere peetooms.
In april 1980 werd zijn moeder ingehuldigd als koningin der Nederlanden. Kort daarop verhuisde het koninklijk gezin naar paleis Huis ten Bosch in Den Haag. In deze stad vervolgde de prins zijn schoolopleiding aan het Eerste Vrijzinnig-Christelijk Lyceum, waar hij in 1987 slaagde voor het vwo-examen.
Opleiding en carrière.
In het studiejaar 1987-1988 volgde Constantijn talencursussen in Frankrijk en Italië. Vervolgens studeerde hij van 1988 tot 1995 rechten aan de Rijksuniversiteit Leiden (afstudeerrichting Burgerlijk Recht).
Na zijn studie liep Constantijn stage bij het kabinet van de commissaris van de Europese Commissie, toen Hans van den Broek, waar hij daarna tot 1999 werkzaam bleef. In 2000 volgde hij een MBA bij INSEAD. Na zijn huwelijk in 2001 verhuisde hij naar Londen.
Hij was werkzaam als adviseur Europa-communicatie bij het ministerie van Buitenlandse Zaken. Bij het Brusselse kantoor van RAND Europe was hij eerst beleidsonderzoeker, daarna hoofd van het Information Policy and Economics Team en tot slot hoofd van het kantoor. Vervolgens keerde de prins terug naar de Europese Commissie als adviseur en later als adjunct-kabinetschef van eurocommissaris Neelie Kroes, de commissaris voor Digitale Agenda. Van 1 april 2013 tot het terugtreden van Kroes per 1 november 2014 was hij haar kabinetschef.
Van 2004 tot 2015 woonde Constantijn met zijn gezin in Brussel.
Huwelijk en gezin.
Op 17 mei 2001 trouwde Constantijn in Den Haag met Laurentien Brinkhorst, met wie hij sinds 1995 een relatie heeft. De kerkelijke inzegening volgde twee dagen later, op.
Eloise is de oudste kleindochter van prinses Beatrix en het enige kleinkind dat is geboren toen prins Claus nog in leven was.
Claus-Casimir is de enige kleinzoon van Beatrix. Hij werd geboren daags na het overlijden van zijn overgrootmoeder prinses Juliana.
De prins is peetoom van kroonprinses Catharina-Amalia, van gravin Luana, de dochter van prins Friso en Mabel Wisse Smit, en van Felicia, de dochter van prins Maurits en Marilène van den Broek.
Koninklijke functies.
Constantijn verrichtte minder koninklijke taken dan zijn broer Willem-Alexander toen deze nog kroonprins was. Hij heeft in het verleden aangegeven zijn broer te willen ondersteunen wanneer deze koning zou worden. De prins heeft verschillende maatschappelijke functies en ere-lidmaatschappen, waaronder voorzitter van het Prins Bernhard Natuurfonds, erevoorzitter van het Prins Claus Fonds en beschermheer van World Press Photo.
Hij is de vierde in lijn voor de troonopvolging, gevolgd door zijn kinderen. Zijn kinderen zijn sinds het aftreden van Beatrix op 30 april 2013 geen lid meer van het Koninklijk Huis, het recht op troonopvolging hebben zij wel.
Op 3 december 2013 stemden de leden van de Verenigde Vergadering van de Staten-Generaal in met het wetsvoorstel om hem te benoemen tot regent van koningin Amalia indien haar ouders voor 7 december 2021 komen te overlijden.
Hobby's.
Prins Constantijn is een liefhebber van sport. Zijn favoriete sporten zijn voetbal, tennis, golf en skiën. Andere hobby's zijn tekenen, koken en lezen. Hij is een liefhebber van moderne kunst.
