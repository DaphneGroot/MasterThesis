	WEEKBLADEN
	DE GROENE
Tweeduizendzestig artikelen schreef de Vlaming Jan Haerynck, tot tevredenheid van zijn opdrachtgevers. Maar nu hij door de mand is gevallen als fantast, komt hij in Nederland niet meer aan de bak en is in België zijn krediet tot het nulpunt gedaald. Zelf blijft hij overtuigd van zijn gelijk.
Het is allemaal waar wat ik heb geschreven, wat er ook over wordt beweerd. Ik weet ook niet hoe het diabolisch complot in elkaar steekt waarvan ik het slachtoffer dreig te worden.
Hoofdredacteur (nog wel) Martin van Amerongen citeert voor de lezer uit zijn ontslagbrief.
Ik wil in de tien jaar die ik nog te gaan heb tot mijn pensioen iets anders doen, liefst zonder zorgen of verantwoordelijkheden.
Over de toekomstige Groene:
De Groene Amsterdammer anno 1997 zou, naar mijn mening, door een vrouw moeten worden geleid. Niet uit politieke correctheid, dat zal mij de rug roesten. Niettemin, geen krant in Nederland waarin mannen en vrouwen zo natuurlijk met elkaar omgaan als bij De Groene, een feit dat langzamerhand best eens in bestuurlijke termen mag worden vertaald.
VRIJ NEDERLAND De extreem-rechtse burgemeester Jean-Marie Le Chevallier van Toulon liet de Frans-joodse schrijver Marek Halter weten dat deze niet welkom is in de stad waar het Front National aan de macht is.
Het is voor de eerste keer sinds de oorlog dat iemand een stadverbod krijgt omdat hij jood is.
Oud-diplomaat Carl Barkman blijkt een man vol verhalen en anekdotes. Over zijn standplaatsen in China en Indonesië. En over politici als Luns, Van Agt en Lubbers.
Lubbers reed Brinkman als nieuwe lijsttrekker in de wielen, viel hem publiekelijk af en zei dat hij zou stemmen op Hirsch Ballin. Het was voor mij een raadsel waarom Kok en Van Mierlo hem nog hebben voorgedragen bij de NAVO.
ELSEVIER
De Elfstedentocht heeft niets meer te maken met Friese folklore.
De Elfstedentocht is definitief een nationale neotraditie geworden. Eentje die, net als de Vrijmarkt, alle dialecten en accenten van het land op één plek samenbrengt maar op de hoofdstedelijke Koninginnedag voorheeft dat hij onverwacht komt en omgeven is met net iets meer Holland-folklore.
In meer artikelen aandacht voor de Tocht der Tochten. De leukste is van columnist Jan Mulder die het schaatsen volgde via de NOS-tv.
Monique Somers is op het ijs een totaal andere vrouw geworden: schitterend klinkt haar weerbericht. Neem nog een glaasje, Monique! Hoe zij wegschaatst, de bittere koude met een glimlach verslaat: onvergetelijk.
Nog meer sport in de vorm van een mooi interview met Feyenoorder Ronald Koeman. Nog een paar keer vlammen na de winterstop en dan begint het leven zonder bal.
Over enkele maanden is het met de voetbalcarrière over en uit. Ook daarom wil ik met Feyenoord meer dan ooit een prijs winnen. Als dat niet lukt, zal mijn laatste groet aan Rotterdam voorafgegaan worden door kelere.
Verder vraagt Elsevier zich af: van wie is Nederland? Natuurbeschermingsorganisaties kopen grond en werpen zich op als beschermers van de laatste stukjes cultuur- en natuurlandschap. Hoofddirecteur Evers van Natuurmonumenten:
Voor de particulier is de natuur meestal een bijproduct van het landgoed, voor ons een hoofdproduct. Zo gauw de landeigenaar in economische problemen komt, is de natuur de dupe.
HN-MAGAZINE
Moreel gezien kun je zeggen dat Picasso geen aardige man was, maar dat geldt voor veel geobsedeerde kunstenaars en wetenschappers. Zelf ben ik ook niet het meest aangename gezelschap.
Verklaart acteur Anthony Hopkins, hoofdrolspeler in de film Surviving Picasso tegenover een journalist van Hervormd Nederland.
HP/DE TIJD In het omslagartikel De Franse Slag wordt onderzocht waarom het maar niet botert tussen Nederland en Frankrijk.
Frankrijk heeft een machtscultuur. In Nederland mag macht niet getoond worden. In Frankrijk mag het niet alleen, het móet zelfs een beetje. Anders verdien je geen respect. Leiders die uit eigen beweging macht delegeren, zoals in Nederland, dat is in Frankrijk onbestaanbaar.
Ook een reportage vanuit Rintveld, een behandelcentrum voor eetstoornissen. De tengere Lotte met het Timotei-haar:
Soms hongerde ik de hele dag op twee rijstwafels. Als ik dan toch een stukje van de derde at, was alles weer verpest en sloeg ik door; kreeg ik een vreetbui. Ik at alles weer op wat ik net in de vuilnisbak had gegooid.
Ellen van den Boomgaard

