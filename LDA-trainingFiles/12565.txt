Toscane.
Toscane (Italiaans "Toscana") is een regio in centraal Italië, die in het noorden aan Ligurië en Emilia-Romagna, in het oosten aan Umbrië en de Marken, in het zuiden aan Latium en in het westen aan de Tyrreense Zee grenst. De oppervlakte van de regio Toscane neemt ongeveer een dertiende van het nationaal grondgebied in beslag, oftewel 7,6%. Wat betreft grootte staat de regio op de vijfde plaats, na Sicilië, Piëmont, Sardinië en Lombardije. Toscane omvat 6,1% van de nationale bevolking van Italië.
Klimaat.
De regio profiteert van de zachte lucht die vanaf de Tyrreense Zee binnenkomt en van de bescherming van de Tosco-Emiliaanse Apennijnen. De winter is gematigd, de zomer warm en de lente en herfst regenachtig. In de berggebieden van de Apennijnen, de Colli Metallifere en de Monte Amiata heerst een typisch bergklimaat.
Toerisme.
Belangrijke toeristische bestemmingen in Toscane zijn de steden Florence, Pisa, Lucca, Maremma (in het Grosseto district), Crete Senesi, San Gimignano, Cortona, Volterra en Siena. Toscane stimuleert momenteel "agritoerisme" (agriturismo), waarbij bezoekers op boerderijen verblijven. Toscane heeft 120 natuurreservaten en wordt vaak gezien als een van de mooiste delen van Italië.
Wijnen.
Toscane staat ook bekend om zijn wijnen. Samen met Piemonte behoort Toscane tot de beste wijnstreken van Italië. Bekende wijnen zijn Chianti, Brunello di Montalcino en de Vino Nobile di Montepulciano. Tot de topwijnen behoren de zogeheten "Super-Toscaners", ontstaan door de innovatie van befaamde wijnhuizen in de jaren 80 en 90. Deze wijnen, zoals Tignanello, Sassicaia en Ornellaia, met prijzen tot honderden euro's per fles, worden volgens nieuwe principes gemaakt, waarvoor niet uitsluitend traditionele druivenrassen worden gebruikt. In de omgeving van Bolgheri hebben deze wijnen erkenning gekregen met het toekennen van de DOC-predicaten Bolgheri Sassicaia en Bolgheri.
Geschiedenis.
In de oudheid vormde Toscane met het noordwesten van Latium een vruchtbaar gebied waar de beschaving van de Etrusken tot bloei kwam. De Etrusken hebben eeuwenlang veel culturele en godsdienstige invloed op de Romeinen gehad, terwijl zij ook vaak rivalen waren. Hun politieke en militaire invloed werd echter steeds meer teruggedrongen. In 205 v.Chr. steunden zij de Romeinen tijdens de Tweede Punische Oorlog tegen Carthago. In 90 v.Chr. kregen de inwoners van Etrurië rechten als Romeinse burgers, waarmee de annexatie voltooid was.
Toscane was de regio waarin de Italiaanse renaissance in de 14e eeuw wortel schoot en in 15e en 16e eeuw tot de grootste hoogten steeg. In het Toscaans ontstond een literaire traditie met voormannen als Dante Alighieri, Petrarca, Boccaccio en Machiavelli, waarmee het moderne Italiaans nieuwe status en vorm kreeg. Onder leiding van de De' Medici's maakte het toenmalige Groothertogdom Toscane een echte bloeitijd door. Het unieke artistieke erfgoed van deze regio bestaat uit literatuur, architectuur, schilderkunst en beeldhouwkunst, en is in tientallen befaamde musea verzameld, zoals in de Uffizi in Florence. Ook elders ter wereld bevinden zich topstukken, zoals de Mona Lisa in het Louvre in Parijs.
