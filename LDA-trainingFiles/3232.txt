	Vechten voor Stalin in helse hellevuur van Magnitogorsk
	Van onze verslaggeefster
Karin Veraart

AMSTERDAM
'Wij laten de Russische achterlijkheid achter ons en worden een land van metaal. Een land van auto's en traktoren'. Onder dat motto zette Stalin in 1931 vaart achter de industralisatie van zijn imperium, op een moment dat velen in de Sovjet-Unie zich begonnen af te vragen of het misschien wat kalmer aan kon.
Maar Stalin ging door. In deze jaren legde hij het fundament voor een grote industrie, met gebruikmaking van extreme terreur enerzijds, en een groots opgezet propagandabeleid aan de andere kant.
Het was in '31 dat Joris Ivens naar de Sovjet-Unie reisde om inspiratie op te doen voor wat zou resulteren in Pesn o Gerojach (Heldenlied), een van de in totaal drie films die het Nederands Filmmuseum deze maand toont in het kader van het programma 'Heldenliederen'.
Ivens wilde het groots aanpakken: hij schreef een scenario over de rol van de jeugd in de socialistische opbouw, een allesomvattend epos, dat zich afspeelde in het noorden van de Kaukasus, de Oeral en Centraal-Azi. In Moskou was men niet bijster enthousiast en Ivens kreeg het advies zich te beperken tot de bouw van de hoogovens in Magnitogorsk (Oeral) waaraan de Komsomol een grote bijdrage leverde. Ter voorbereiding van een en ander kreeg hij zelfs, aldus biograaf Hans Schoots, een 'korte bolsjevistische scholing' van de jeugdorganisatie in Moskou.
In '32 was het project af. Terwijl in de kapitalistische landen het leven in de fabrieken stokt, zo laat Ivens zien in de inleiding - die de Nederlandse Flimkeuring overigens te negatief achtte voor vertoning -, wordt in de Oeral een arbeidersparadijs verwezenlijkt. Pesn o Gerojach is een vijftig minuten durende lofzang op de opbouw van Magnitogorsk, de fabrieksstad, de hoogovens bij de Magneetberg, en natuurlijk de helden.
Vol overgave en plezier werken zij zich dagelijks en vaak ook 's nachts - 'In de aanval' - onder de meest verschrikkelijke omstandigheden te pletter in een door Ivens prachtig weergegeven heksenketel. Voor zijn camera binden ze de strijd aan met vuur en lawaai, - 'We zullen vechten als duivels', zegt de tussentitel - totdat weer een doelstelling is bereikt: 'De hoogoven kan gaan werken'.
Ivens zag de heroek, 'Het zijn echte helden' zo zou hij meerdere malen hebben uitgeroepen, maar hij legde zich vooral toe op het op zijn eigen wijze weergeven van het industrialiseringsproces. En dit werd hem door de Sovjet-autoriteiten uiteindelijk niet in dank afgenomen. Een echte held, waarmee de burger zich moest identificeren, ontbrak. In propagandistisch opzicht schoot het Heldenlied tekort.
Dat kan van De Val van Berlijn, de 'dragende film' van het programma in ieder geval niet worden gezegd. In tegenstelling tot Heldenlied is De Val (1949, Michail Tsjiaureli) een echte stalin-film, voor Stalin en door Stalin, in die zin dat alles wat hierin gebeurt zo niet op zijn aanwijzing, dan toch niet anders dan met zijn goedkeuring plaatsheeft.
Voor hem strijdt het Sovjet-volk, gepersonifieerd door modelarbeider Aleksej Ivanov, tot hem wordt het woord gericht, van hem wordt de zegen voor de liefde tussen Aleksej en zijn modelonderwijzeres Natasja gevraagd. Dit alles tegen de achtergrond van de val van Berlijn in de Tweede Wereldoorlog, of liever: de Grote Vaderlandse Oorlog.
Het resultaat: 'Een soort Gone With the Wind', zegt Ruud Visschedijk van het Nederlands Filmmuseum, die het programma heeft samengesteld. Een fantastisch epos, met oogverblindende veldslagscnes, en een voor die tijd verbazingwekkend kleurgebruik: Sov-color kan wedijveren met de Amerikaanse tegenhanger technicolor, zoveel mag duidelijk zijn. De ideologische kleur moet je voor lief nemen.
Michail Gelovani, die in de film Stalin verbeeldt, heeft een masker aangemeten gekregen. Hij beweegt weinig, vaak zijn de opnames verstart, wat soms haast bijbelse beelden oplevert. Zijn tegenspeler Hitler rent als een waanzinnige door zijn burelen, en is misschien nog het 'meest natuurgetrouw neergezet', denkt Visschedijk. 'De film is eigenlijk een sprookje, een absurd sprookje, primitief in veel opzichten, een sprookje waarin alles mag.'
Het Filmmuseum biedt rond de tijd van 4 en 5 mei altijd een enigszins 'reflectief program', met films die op een of andere manier iets te maken hebben met de oorlog. 'En', zegt Visschedijk, 'wat Russische films betreft, hebben we al veel cult - in de zin van bijvoorbeeld Tarkovski - getoond, maar dit genre is een beetje weggedrukt. Daarom leek een ''nieuwe premire'' van De Val van Berlijn op zijn plaats.'
De Val laat zien hoe een ideologie, zoals die nog door Ivens werd verbeeld, zich heeft versmalt tot een persoon. Wat Ivens voor de werkelijkheid aanzag is een vraag die vaak is gesteld. Wat Stalin de mensen aandeed, vertellen zij en hun nageslacht aan Pieter Jan Smit, in de derde film Magnitogorsk (1996). De film levert misschien minder spectaculaire beelden op dan de andere twee, maar is in veel gevallen zeker zo onthutsend.
Nederlands Filmmuseum Amsterdam: De Val van Berlijn 1 t/m 14 mei. Heldenlied & Magnitogorsk 15 t/m 21 mei; 20.30 u.

Foto
	Scne uit 'De val van Berlijn' (1949) van Mikhail Tsjiaureli.

