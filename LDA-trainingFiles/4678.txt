	Oogverblindende overwinning op het kwaad
	Tsuchigumo door The Umewaka Foundation. Tropeninstituut, Amsterdam, 22 juni. Herhaling 23 juni.
Stel u voor dat u onder uw beide oksels een ei geklemd houdt, zak iets door de knien, span daarbij de romp en prent u in dat uw zwaartepunt zich ergens in uw grote teen bevindt. Wie deze instructies opvolgt, mag hopen dat zijn tred iets van de onnavolgbare motoriek van de no-acteur krijgt: schuifelend en lichtjes vooroverhellend, 'als een dier dat zijn prooi achtervolgt'.
De vergelijking is van Erika de Poorter, hoogleraar Japans aan de Rijksuniversiteit Leiden, die zondag de inleiding van het no-programma voor haar rekening nam. Samen met een in kimono gehulde acteur verscheen ze op het podium van het Tropeninstituut om een aantal basistechnieken uit deze oeroude vorm van Japans muziekdrama toe te lichten.
Die schoolse opzet kon geen kwaad, want voor niet-ingewijden is no raadselachtig theater: gestileerd, vrijwel zonder dramatische ontwikkeling, met de nadruk op lage tempo's en haast roerloze acteurs. De muziek, geleverd door een terzijde zittend koor, drie slagwerkers en een dwarsfluit, steekt schril en spaarzaam af.
No mag iets raadselachtigs hebben, ondoorgrondelijk bleek de uitvoering van Tsuchigumo door The Umewaka Foundation uit Tokyo allerminst. Het sprookjesachtige motief was eenvoudig te volgen, aan uitgerekte tempo's zijn we na zoveel jaren Bob Wilson wel gewend, en als de gereciteerde dialogen soms wat lang mochten duren, dan was er altijd nog de kostumering om je aan te vergapen. Een blikvanger was bijvoorbeeld het gitzwarte hoofddeksel van de krijger in Tsuchigumo; een soort kubistische vetkuif uit de studio van Joost Swarte.
Tsuchigumo ('de Aardspin') vertelt het verhaal van de krijger Raiko die geveld is door een vreemde ziekte. Een monnik die 's nachts op bezoek komt, zegt te weten hoe het komt: het is het werk van een reusachtige spin. Raiko ontdekt dat de monnik in werkelijkheid de boze spin is en valt hem aan. In het tweede deel volgen Raiko's helpers het gewonde monster naar zijn schuilplaats, waar zij na een spannende strijd het kwaad overwinnen.
Als het waar is dat in de hoogste vorm van no vrijwel volslagen stilstand heerst, dan hoort Tsuchigumo waarschijnlijk wat lager in de rangorde. Maar dankzij de acrobatische passages valt er juist voor de beginner in no veel te genieten. In de vechtscnes wordt flink gesprongen en gestampvoet, de spin laat zien hoe je een op kniehoogte aansuizend zwaard ontwijkt, en de trommelaars zwepen de spanning met droog knallende accenten op.
Subliem waren de momenten waarin de gemaskerde spin zijn tegenstanders in zijn web probeert te vangen: sneeuwwitte confetti-draden schieten als vuurpijlen uit zijn handen en dalen in duizelingwekkende curven op het podium.
Het was goed dat de inleidster had gewaarschuwd dat het slotapplaus nauw luistert. Op haar teken werd het applaus precies op het goede moment ingezet: tegelijk met de laatste maat muziek. Het Holland Festival-publiek slaagde met glans voor zijn no-examen.
Erik van den Berg

