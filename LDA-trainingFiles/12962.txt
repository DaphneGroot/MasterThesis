K3 (muziekgroep).
K3 is van oorsprong een Belgische groep (tegenwoordig is het een Belgische-Nederlandse) meidengroep met een Nederlandstalig poprepertoire voornamelijk gericht op een jeugdig publiek.
De naam van de groep verwijst naar de eerste letters van de voornamen van de oorspronkelijke bezetting. De Belgische zangeressen Karen Damen, Kristel Verbeke en Kathleen Aerts waren verantwoordelijk voor de doorbraak van K3. Kathleen Aerts verliet in 2009 de groep en werd opgevolgd door de Nederlandse Josje Huisman.
Op 6 november 2015 zijn Karen, Kristel en Josje opgevolgd door Klaasje Meijer, Hanne Verbruggen en Marthe De Pillecyn. Deze opvolging is tot stand gebracht door K3 zoekt K3, een talentenshow op tv uitgezonden door SBS6 en VTM.
K3 werd opgericht door Niels William. Het productiebedrijf Studio 100 nam in 2002 de act over. Vanaf het begin in 1998 schrijft Miguel Wiels, samen met Alain Vande Putte en Peter Gillis, de muziek voor de groep.
1997-1999: groepering en Eurovisiesongfestival.
Niels William bracht een aantal zangeressen samen en had eerst de intentie om een soort Vlaamse Spice Girls te vormen. Na een paar rondes van audities bestond de groep uit Karen Damen, Kristel Verbeke en Kelly Cobbaut. De groep, toen nog Mascara, werd toen al regelmatig voor de grap K3 genoemd, omdat hun voornamen immers alle drie met een K begonnen. Mascara had het liedje "Alles heeft ritme" van Frizzle Sizzle gecoverd. Na dit liedje wilde Kelly uit de meidengroep stappen, omdat ze een musicalstudie wilde volgen in Nederland. Ze zou vervangen worden door Deborah Ostrega, maar direct nadat ze het contract had getekend, had ze zich teruggetrokken. Naar eigen zeggen zag Ostrega het toch niet zitten om in het Nederlands te zingen. Damen, Verbeke en Ostrega hadden nog geen materiaal met zijn drieën opgenomen. William wist uiteindelijk Kathleen Aerts te vinden als vervanging voor Cobbaut, en Karen en Kristel konden ook goed met haar overweg. Doordat er uiteindelijk wederom door toeval een derde K bij kwam, besloten ze de naam uiteindelijk toch te veranderen in K3.
Kort na vervanging werd de eerste single, "Wat ik wil" gelanceerd, maar deze was weinig succesvol. In 1999 nam K3 deel aan de preselecties voor de Belgische inzending naar het Eurovisiesongfestival met het nummer "Heyah mama". Het liedje werd weinig positief beoordeeld door Marcel Vanthilt, die de meisjes "fijne vleeswaren" noemde. "Heyah mama" werd ondanks alles toch op single uitgebracht en werd de eerste grote hit voor de meidengroep. Het nummer bereikte de tweede plaats en bleef 25 weken in de Ultratop 50 staan.
1999–2002: doorbraak en blijvend succes.
Karen Damen, Kristel Verbeke en Kathleen Aerts in Oostende (2001)
In snel tempo veroverde K3 Vlaanderen en een jaar later ook Nederland. Nummers als "Heyah mama", "I love you baby", "Alle Kleuren", "Blub, ik ben een vis!", "Tele-Romeo", "Toveren", "Verliefd".
2002–2009: overstap naar Studio 100 en merchandise.
Karen Damen, Kathleen Aerts en Kristel Verbeke in Hasselt (2006)
In 2002 heeft Niels William K3 verkocht aan Studio 100. Sinds 2003 presenteert K3 een televisieserie voor kinderen, met de titel "De Wereld van K3". Van het programma was er zowel een Vlaamse als Nederlandse versie, nu is er alleen nog de Nederlandse versie. Ook zijn er diverse dvd's verschenen. Volgens K3 zelf zit er nog lang geen sleet op het format. Op 10 mei 2008 bliezen zij tien verjaardagskaarsjes uit in de nieuwe K3-show "10 jaar K3".
De film "K3 en het magische medaillon" volgde in 2004 en trok 450.000 bezoekers. Nederland volgde en K3 stond gedurende 2005 twaalf keer in een uitverkocht Ahoy in Rotterdam. Samen met 3 optredens in het Sportpaleis in Antwerpen was dit de K3 in Ahoy/Het Sportpaleis tour.
Op 10 juni 2006 werd er een feest gegeven in Plopsaland ter ere van het tienjarig bestaan van Studio 100. De meiden mochten toen het K3-museum openen. Het museum geeft een overzicht van de carrière van K3. Er waren interviews, kleding en stukken uit de films te zien, waaronder de luchtscooters uit de film "K3 en het magische medaillon". Ook de vele gouden en platina platen waren er te zien. Op 4 juli 2007 onthulde de groep hun wassen evenbeelden in Madame Tussauds Amsterdam. Hetzelfde jaar ontstond er enige ophef, nadat werd ontdekt dat bij achteruit afspelen van het liedje "Oma's aan de top" de woorden "grote massamoord" te horen zouden zijn. De groep liet weten dat dit op volkomen toeval berust. Tevens werd het nummer "Trouwen" gebruikt als de titelsong voor het Nederlandse programma "De Weddingplanner".
In 2009 besloot Aerts na tien jaar de populaire meidengroep te verlaten. Karen Damen en Kristel Verbeke gingen samen verder onder dezelfde naam. Op 25 maart 2009 maakte Studio 100 bekend dat er in een tv-programma gezocht zou worden naar een nieuw lid. Die dag werd ook het wassen beeld van Aerts in Madame Tussauds verplaatst. Aerts brak niet alleen met K3, maar tevens met Studio 100. Zij wilde solo verder als zangeres bij KWAGGA, de uitgeverij van Niels William. Eind juni was het laatste optreden van K3 met Kathleen op het Studio 100 Zomerfestival 2009.
2009–2010: nieuw lid Josje.
Josje Huisman, Karen Damen en Kristel Verbeke bij De Toppers in de Amsterdam ArenA (2011)
Via de Belgische zender VTM ging K3 op zoek naar een nieuw lid door middel van een tv-programma. De talentenjacht zou eerst een samenwerking tussen RTL 4 en VTM zijn, maar het werd later toch een samenwerking tussen SBS 6 en VTM. Het programma was vanaf 23 augustus 2009 op tv te zien en heette "K2 zoekt K3". Op 3 oktober van dat jaar werd Josje Huisman de winnares van het programma, zowel bij de jury, de televoting als bij Karen en Kristel, en daarmee het nieuwe lid van K3.
De eerste single "MaMaSé!" is in oktober 2009 platina geworden. Op 23 november kwam een nieuw album uit, bestaande uit twee cd's: een met oude nummers die opnieuw ingezongen zijn (nu met Huisman) en een met 12 nieuwe nummers.
2010–2015: hernieuwd succes.
Josje Huisman, Karen Damen en Kristel Verbeke in Drenthe (2014)
Begin januari 2010 kwam het nieuws dat K3 een eigen komische reeks getiteld "Hallo K3!" zou krijgen. De sitcom werd een succes en uitgezonden op NPO 3, RTL 8 en VTM. In 2011 werd dit programma op de televisie uitgezonden. Ook kwam K3 in de herfst met een musical gebaseerd op "Alice in Wonderland". Het tweede seizoen van "Hallo K3!" was ook vanaf 3 oktober 2011 in België te zien.
Hoogtepunt uit alle jaren K3 was de gastoptreden bij De Toppers in 2011. Voor minimaal 69.000 volwassenen stonden Huisman, Damen en Verbeke drie avonden in de Amsterdam ArenA. Tijdens hun optreden bij de Toppers zongen ze een medley met verschillende bekende liedjes uit hun repertoire, zoals "Mama Se!", "Heyah Mama", "Alle kleuren" en "Oya Lélé".
Op 31 oktober 2011 kwam er een nieuwe single uit, "Eyo!". Op 18 november 2011 werd het gelijknamige album uitgebracht.
Op 12 december 2012 kwam de film "K3 Bengeltjes" uit in de bioscoop, nadat de titelsong "Waar zijn die Engeltjes" al begin juli verscheen. Dit lied stond wekenlang op 1 in de Vlaamse Top 10 van de Ultratop 50. Het album "Engeltjes" kwam ook eind 2012 uit en stond op 1 in de Nederlandse hitlijst en op 2 in Vlaanderen. Ook kwam het derde seizoen uit van "Hallo K3!", dat tevens het laatste seizoen was.
Op 15 juni 2013 verscheen de single "Eya hoya!" en een week later de bijbehorende videoclip. Later verscheen ook de single "Loko le", dat de titelsong was voor "K3 Dierenhotel", de tweede K3-film met Josje. Het gelijknamige album kwam ook eind 2013 uit. Van het album verschenen verder de singles "Drums gaan boem" en "En ik dans".
In 2014 begonnen de meiden aan hun derde eigen televisieprogramma, K3 Kan Het! in dit programma vervullen ze wensen van kinderen. Het tweede seizoen was in 2015.
2015–2016: afscheidstournee en nieuwe bezetting.
Op 18 maart 2015 maakte de groep, bij monde van zangeressen Karen, Kristel en Josje, bekend dat K3 een doorstart zou maken met drie nieuwe zangeressen, die geworven werden via een nieuw televisieprogramma onder de titel "K3 zoekt K3". Tevens kondigden ze een uitgebreide tournee aan, waarin de oude samenstelling de nieuwe samenstelling introduceert. Op 6 november 2015 was de finale van "K3 zoekt K3".
De winnaars van deze finale waren Hanne Verbruggen, Klaasje Meijer en Marthe De Pillecyn. Daarmee werden zij de nieuwe leden van K3.
Vanaf het najaar van 2015 deden Karen, Kristel en Josje deden een tournee samen met Verbruggen, Meijer en De Pillecyn, die voor de eersten als afscheidstournee fungeerde en voor het nieuwe drietal als start van hun nieuwe carrière. In deze show werden om beurten in de oude en nieuwe samenstelling enige nummers gezongen. De afscheidstournee met dubbele bezetting werd wegens succes verlengd tot mei 2016. Tevens kwam er een show met staanplaatsen, specifiek voor een volwassen publiek bedoeld, om afscheid te nemen van Karen, Kristel en Josje, de voormalige bezetting. Na deze overgangsperiode treden zij niet meer in het openbaar op als K3, sinds 6 november traden Hanne, Klaasje en Marthe op als K3 en werd voor alle uitgebrachte materiaal en merchandise alleen nog maar hun stemmen en gezichten gebruikt.
Het eerste album met alleen Hanne, Klaasje en Marthe kwam in december 2015 uit onder de titel "10.000 luchtballonnen". Nadat het drietal al via verschillende televisieprogramma's onder de aandacht van het publiek was gebracht, kwam in april 2016 de tekenfilm "De Avonturen van K3" uit op RTL Telekids en VTM Kzoom. Op 3 juni kwam de zomersingle Ushuaia uit als eerste van een toen nog te verschijnen gelijknamig studioalbum, dat een tijdje later, in november 2016, uitkwam. Met deze singel wonnen ze Radio 2 Zomerhit 2016. Sinds augustus 2016 presenteert het drietal ook een nieuwe programma Iedereen K3, waarin ze bekende Vlamingen en bekende Nederlanders ontvangen in hun studio vol met kinderen, die ze dan allemaal leuke dingen aanleren. Dit programma is eigenlijk een beetje de opvolger van De wereld van K3. Op 9 juli 2017 kwam dan de nieuwe zomersingle van K3 uit, genaamd Pina Colada. Op 13 november 2017 verschijnt er dan de eerste langspeelfilm van Hanne, Marthe en Klaasje, K3 Love Cruise. Het is een musicalfilm en naast de film zelf verscheen er ook nog een nieuw album met K3 Love Cruise (K3-album|dezelfde naam] en met onder andere de zomersingle Pina Colada en de liedjes uit K3 Love Cruise en met ook nog vele andere nieuwe liedjes.
Bezetting.
Toen de groep in 1997 begon, bestond deze uit Kelly Cobbaut, Karen Damen en Kristel Verbeke. Nadat begin 1998 Cobbaut de groep verliet werd zij vervangen door Deborah Ostrega. Voordat de groep de studio's indook verliet Ostrega de groep al. Kort daarna kwam Kathleen Aerts in 1998 de groep versterken. Nadat Aerts in 2009 de groep had verlaten, werd zij tijdens het programma "K2 zoekt K3" opgevolgd door Josje Huisman.
Op 6 november 2015 gaven Karen, Kristel en Josje het stokje door aan Klaasje Meijer, Hanne Verbruggen en Marthe De Pillecyn door middel van het programma "K3 zoekt K3". Zelf verlieten ze de groep officieel in mei 2016 na het einde van de gezamenlijke tournee. Nieuw materiaal dat sindsdien wordt uitgebracht komt van de nieuwe formatie. Ook werden Karen, Kirstel en Josje niet meer gepresenteerd als K3. Kristel blijft nog wel achter de schermen actief als nieuwe manager van K3.
Marthe De Pillecyn.
Marthe De Pillecyn, geboren in 1996, komt uit Duffel, België. Zij is de zwartharige, en tevens het jongste lid, van K3. Ze woont bij haar moeder in Kontich. Ze zette haar studie kinderverzorging aan het Sint-Norbertusinstituut in Duffel stop om zich volledig te kunnen richten op K3. Sinds haar tiende zong ze in het Studio 100-koor. Met dat koor (en met K3) trad ze op haar dertiende in de Amsterdam ArenA op. Als onderdeel van de "Young Artist Academy" nam De Pillecyn in 2013 deel aan "Belgium's Got Talent". In 2015 was De Pillecyn een van de drie winnaressen van "K3 zoekt K3", waardoor ze lid werd van K3 in de nieuwe samenstelling.
Klaasje Meijer.
De blonde Klaasje Meijer, geboren in 1995, komt uit 's-Gravenzande, Nederland. Haar eigenlijke voornaam Alieke heeft de domineesdochter vanwege haar deelname aan "K3 zoekt K3" veranderd in haar doopnaam Klaasje. Ze studeerde aan het conservatorium in Amsterdam, waar ze op kamers zat met haar zus. Meijer speelt dwarsfluit, gaf muziekles en vormde samen met haar moeder en zussen het "Meijer Quintet". Ook Meijer was in 2015 een van de winnaressen van "K3 zoekt K3" en werd daardoor nieuw lid van de groep.
Hanne Verbruggen.
De roodharige Hanne Verbruggen, geboren in 1994, komt uit Mechelen, België. Verbruggen studeerde communicatiemanagement en was actief bij de scouting. Ze komt uit een muzikale familie, maar had zelf geen podiumervaring toen ze auditeerde voor "K3 zoekt K3".
Karen Damen.
Karen Damen, geboren in 1974, komt uit Wilrijk, Antwerpen, België. Ze is bekend als het originele roodharige lid van K3. Damen studeerde humaniora (moderne talen) en werkte in de horeca in Antwerpen.
Kristel Verbeke.
Kristel Verbeke, geboren in 1975, komt uit Hamme, België. Ze is bekend als het originele zwartharige lid van K3. Na het secundair onderwijs volgde Verbeke een opleiding tot regent Nederlands, geschiedenis en economie. Voor K3 werkte ze in een bank in Laarne als bankbediende, maar zong ze ook, onder meer in het achtergrondkoortje van Niels William (de oprichter van K3). Verbeke is de manager van de huidige K3-leden.
Kathleen Aerts.
Kathleen Aerts, geboren in 1978, komt uit Geel, België. Ze is vooral bekend als het originele blondharige lid van K3. Ze volgde de normaalschool in de richting talen en wiskunde en studeerde eind jaren negentig af als onderwijzeres. Ze trad in 1998 voor het voetlicht door haar deelname aan de Belgische "Soundmixshow" waar ze derde werd met het nummer "Grow A Baby" van "Pop In Wonderland". Ook verving ze dat jaar een actrice in de musical "Sneeuwwitje" en nam ze haar eerste solosingle op. Aerts stapte in 2009 uit K3 en werd opgevolgd door Josje Huisman.
Josje Huisman.
Josje Huisman, geboren in 1986, komt uit Heusden, Nederland. Huisman groeide op in Steenwijkerwold als dochter van een predikant. Op haar veertiende verhuisde het gezin naar Meppel. Ze volgde balletlessen in Steenwijk. In 2008 studeerde ze af aan de Dansacademie Lucia Marthas in Groningen, waarna ze onder meer optrad als achtergronddanseres bij de concerten van de "Toppers" in de Amsterdam ArenA. Ze woonde tot maart 2009 in Amsterdam waar ze een musicalopleiding volgde, tot ze het nieuwe lid van K3 werd en verhuisde naar Antwerpen. In 2009 volgde ze Aerts op nadat ze de talentenjacht "K2 zoekt K3" won.
Films.
In september 2004 kwam de debuutfilm van K3, "K3 en het magische medaillon" uit. De film ging op 29 september 2004 in première. Naast K3 vertolkt ook Paul de Leeuw (geest) een rol in de film. Indra Siera deed de regie.
In juli 2006 kwam de tweede film van K3, "K3 en het ijsprinsesje" uit. De film ging op 20 juli 2006 in première. Naast K3 vertolken ook Carry Tefsen (heks), Peter Faber (koning Flurkentijn) en Urbanus (tovenaar) een rol in de film. Siera deed opnieuw de regie.
In december 2007 kwam de derde film van K3, "K3 en de kattenprins" uit. De film ging op 19 december 2007 in première.
Naast K3 vertolken ook Irene Moors en Terence Schreurs (fee) een rol in de film. Matthias Temmermans deed ditmaal de regie.
De leden van K3 deden ook de stemmen van vleesetende planten in een Piet Piraat-film.
Eind 2010 kwam er een dvd uit, getiteld "K3 en het wensspel", waarin een aantal liedjes van het album "MaMaSé" gezongen wordt.
Eind 2011 kwam er een nieuwe K3-muziekspecial uit, "K3 en het droombed". Onderdeel hiervan waren vijf liedjes uit het album "Eyo!", waaronder de videoclip van "Eyo!" zelf.
In december 2012 kwam de vierde film uit van de meidengroep K3, "K3 Bengeltjes". Naast de vaste cast van "Hallo K3!" (Jacques Vermeire, Winston Post en Metta Gramberg), spelen ook Chris Van den Durpel, Michel Van Dousselaere, Camilia Blereau, Bianca Vanhaverbeke, Jill Peeters, Sam Gooris, Laurine Verbruggen, Tove Tielemans en Fleur Mertens mee in de film. De regie is in handen van Bart Van Leemputten.
Begin 2013 verscheen de dvd "K3 Modemeiden", een muziekspecial met daarin vijf videoclips van het album "Engeltjes".
In 2014 kwam een vijfde film van K3 uit: "K3 Dierenhotel". Het grootste deel van deze film werd opgenomen in Wallonië. De vaste cast van "Hallo K3!" (Jacques Vermeire, Winston Post en Metta Gramberg) speelt mee. Naast de vaste cast van "Hallo K3!" speelt Philippe Geubbels ook een rol in de film.
In december 2017 komt de eerste speelfilm "K3 Love Cruise" uit met de huidige bezetting.
Televisie.
K3 heeft sinds 2003 een eigen kinderprogramma, getiteld "De Wereld van K3". Dit programma wordt op de Nederlandse televisie uitgezonden door de TROS op Nederland 3 in het kinderblok Z@ppelin. In het programma ontvangen de meiden van K3 elke aflevering een bekend iemand, komt vaste gast Martin Gaus met een dier langs en komen er een goochelaar en een kok. De meiden treden in de show ook zelf op en afleveringen van "Kabouter Plop", "Piet Piraat" en "Bumba" worden tijdens het programma uitgezonden. In België was het programma van 2004 tot 2007 op VTM te zien.
Sinds 2010 zijn er ook afleveringen van "De Wereld van K3" opgenomen met Josje. Seizoen 1 is inmiddels in Nederland en België op televisie geweest.
K3 had in 2005 een gastrol in de aflevering "Het Lied" van de Vlaamse comedyserie F.C. De Kampioenen. Ook hadden ze een gastrol als zichzelf in de kinderserie "Samson & Gert" in de afleveringen: "K3 op bezoek" (2000) en "K3 komt niet" (2002).
Sinds 2010 (2011 in Nederland) is er een komische televisieserie omtrent de groep op televisie, "Hallo K3!". De televisieserie gaat over de meiden die samen in een appartement wonen en een balans proberen te vinden tussen een ster zijn en het gewone leven. In totaal zijn er 3 seizoenen gemaakt.
Sinds 3 mei 2014 hebben de meiden ook een eigen wensprogramma "K3 Kan Het!" op Studio 100 TV. Kinderen van 7 tot 12 jaar kunnen hun wensen insturen en K3 probeert ze dan te vervullen.
In de kerstperiode van 2015 liep de serie "Dit is K3" op Studio 100 TV. Klaasje, Marthe en Hanne werden achter de schermen gevolgd tijdens hun repetities en opnamen voor videoclips.
In december 2015 werd op Studio 100 TV ook de serie "Welkom bij K3" uitgezonden, waarin Klaasje, Hanne en Marthe in een appartement alle voormalige spullen van "de oude K3" vinden. In deze serie worden ook oude fragmenten getoond uit musicals, films en televisieseries.
Sinds 20 januari 2016 heeft de groep ook een eigen serie op VTM getiteld "Wij zijn K3! De droom gaat verder". Deze serie volgt de meisjes backstage als K3 maar ook in hun privéleven en heeft vooral volwassenen als doelgroep. Vanaf 27 februari 2016 is deze reeks ook op SBS6 te zien. Studio 100 Animation werkte ook een animatieserie uit, De avonturen van K3.
Musicals.
De zangeressen van K3 hebben ook in musicals gespeeld. In "Doornroosje" speelden ze de drie goede feeën en in de musical "De 3 biggetjes" speelden ze de rollen van Knirrie (Kristel), Knarrie (Karen) en Knorrie (Kathleen). Van de drie artiesten heeft Aerts de meeste musicalervaring. Ze speelde in de musical "Sneeuwwitje" en tijdens het zwangerschapsverlof van Verbeke de hoofdrol in "De kleine zeemeermin" samen met Kim-Lian van der Meij. In 2007 vertolkte K3 voor de tweede keer hun rol als biggetjes in de musical "De 3 biggetjes", die toen opnieuw werd uitgevoerd. Van februari tot en met mei 2008 was Verbeke te zien in de musical "Pinokkio", als Nina de Ballerina, Pinokkio's geweten. De eerste K3-musical met Josje werd van 9 tot 15 april 2011 in België opgevoerd en in Nederland van 30 juli tot en met 28 augustus. Karen, Kristel en Josje vertolkten de hoofdrollen in de musical "Alice in Wonderland" met bekende acteurs zoals Jacques Vermeire.
Stripreeks.
De vedettestrip over K3 heet "De avonturen van K3" en de andere heet "De nieuwe avonturen van K3"
Boekjesreeks.
K3 heeft ook een boekenreeks. De eerste paar delen waren boeken met foto's, maar later met getekende plaatjes. De tweede versie van de boekjes ging over hun avonturen als prinsessen. Verder staat er nog een pocketreeks gepland.
K3-acts in het buitenland.
In 2004 werd in Zuid-Afrika X4 gelanceerd door Niels William, de geestelijk vader van K3, die in 2002 naar dat land is vertrokken en daar zijn eigen studio heeft opgericht. X4 zong zowel in het Engels als in het Afrikaans. De eerste single was "Heyah mama", dat jaar volgde ook een gelijknamig en enig album. Eind 2005 werd de groep ontbonden.
In mei 2007 lanceerde Studio 100 een gelijksoortige groep in Duitsland onder de naam Wir 3. De eerste single die in Duitsland wordt uitgebracht is "Heyah mama". Ook in Duitsland was er een brunette, een blondine en een roodharige. De groep bracht twee albums uit en ging uiteen in 2010.
In 2008 was er sprake van een Britse versie van K3, die zou moeten gaan opereren onder de naam UK3. Op YouTube verscheen een eerste videoclip van "Heyah mama", in dezelfde vertaling als die van X4. Hierna is er echter niets meer van de groep vernomen.
Filmografie.
Deze filmografie is alleen van toepassing voor K3 in zijn complete samenstelling. Zie de persoonlijke pagina's van de leden voor andere producties waar ze deel van uitmaken.
