Bremraapfamilie.
De bremraapfamilie ("Orobanchaceae") is een plantenfamilie die bekendstaat om haar parasitisme. In "Heukels' Flora van Nederland" (22ste druk) en de "Nederlandse Oecologische Flora" omvat deze familie slechts één geslacht: bremraap ("Orobanche"). Dit geslacht bestaat uit alleen planten die volledig parasitair zijn en dus geen bladgroen bezitten. In de "Flora van België, het Groothertogdom Luxemburg, Noord-Frankrijk en de aangrenzende gebieden" (3de druk) omvat hij twee geslachten: bremraap en schubwortel ("Lathraea").
In het Cronquist systeem (1981) is ook sprake van de familie in een dergelijke omschrijving; de plaatsing daar is in diens orde "Scrophulariales".
Volgend op moleculair onderzoek van N.D. Young, K.E. Steiner en C.W DePamphilis (1999) en van R.G. Olmstead, C.W. Depamphilis, A.D. Wolfe, N.D. Young, W.J. Eelisons en P.A. Reeves (2001) werd een groot aantal geslachten uit de helmkruidfamilie (Scrophulariaceae) bij deze familie ingevoegd. Deze geslachten zijn bijna allemaal parasieten of halfparasieten. Alleen het tropische geslacht "Lindenbergia" is dit niet, maar heeft wel veel andere kenmerken gemeen met de bremraapfamilie in ruimere zin.
In deze nieuwe in ruime zin opgevatte bremraapfamilie is het parasitisme verschillende keren onafhankelijk van elkaar ontstaan, bijvoorbeeld in het geslacht bremraap ("Orobanche") en schubwortel ("Lathraea"). Parasitaire soorten ontstonden steeds weer uit halfparasitaire voorouders.
