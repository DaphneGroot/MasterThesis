Roger Taylor (Queen).
Roger Taylor, volledige naam "Roger Meddows-Taylor" (Dersingham, later opgegaan in King's Lynn (Norfolk), 26 juli 1949) is de drummer van de Britse rockgroep Queen. In die hoedanigheid staat hij bekend als een van de meest invloedrijke muzikanten aller tijden.
Ook schreef hij vele hits van Queen, waaronder "A Kind of Magic" en "Radio GaGa". Naast drums bespeelt hij eveneens gitaar en is hij een succesvol zanger.
Levensloop.
Taylors muzikale carrière begon begin jaren vijftig. Hij zong toen in het kerkkoor van de rooms-katholieke kerk waar z'n ouders naartoe gingen. Later leerde hij van zijn broer het eerste instrument te bespelen, de ukelele. Hij speelde in een jeugdbandje. Begin jaren zestig speelde hij in een andere band op de gitaar. Een jaar later ging hij pas drummen.
In 1966 speelde hij voor een bekende band uit Cornwall, The Reaction, waarin hij drumde en tevens zong. In 1967 verhuisde Taylor naar Londen, ging eerst tandheelkunde studeren, maar omdat dit hem na enige tijd niet meer kon boeien, ging hij verder met biologie en studeerde daarin af.
In 1968 ging Taylor bij een andere band spelen, Smile met gitarist Brian May en zanger Tim Staffell. Deze band zou later uitgroeien tot de wereldberoemde band Queen.
Queen.
Hij schreef voor Queen onder andere de nummers "Radio ga ga", "A kind of magic", "These Are The Days Of Our Lives" en "Heaven For Everyone". Het nummer "I'm in love with my car"; door hem gezongen en geschreven; onderschrijft zijn passie voor snelle auto's.
In de jaren tachtig werd Taylor ook actief buiten Queen. In 1981 brengt hij het album, "Fun In Space" uit. Hierop bespeelt Taylor alle instrumenten met behulp van producer Reinhold Mack. In 1984 kwam "Strange Frontier" uit. Een album met onder andere covers van Bruce Springsteen ("Racing In The Streets") en Bob Dylan ("Masters Of War") Eind 1986 richtte hij een eigen band op, The Cross, waar hij niet de drummer maar de zanger/gitarist was. In 1987 schreef hij voor het eerste album van The Cross alle nummers, onder andere "Heaven for everyone", wat acht jaar later onder Queen nogmaals werd uitgebracht en de laatste top 3 hit voor Queen betekende. Echter al in 1977 bracht Taylor een solo single uit "I Wanna Testify/Turn On The TV" maar de single deed niets in de hitparades.
Na Queen.
Na de dood van Queen-zanger Freddie Mercury in 1991 ging Taylor als soloartiest verder. In 1994 bracht hij het album "Happiness?" uit, met daarop de controversiële single "Nazis 1994" en de samen met de Japanse pianist/ drummer Yoshiki geschreven rock-ballade "Foreign Sand". In 1998 kwam Taylor op de proppen met het album "Electric Fire". Samen met Brian May heeft hij nog aan enkele projecten gewerkt, waaronder de veelbezochte musical "We Will Rock You". In 2002 trad Taylor samen met Brian May onverwachts op tijdens Koninginnedag in Nederland.
In 2005 is hij samen met Brian May en Paul Rodgers terug als Queen + Paul Rodgers gaan toeren, wat weer voor uitverkochte stadions zorgt. Van deze tournee, die onder andere Rotterdam en Arnhem aan deed, is van het concert in Sheffield een opname gemaakt die in september 2005 op cd en in oktober 2005 op DVD is verschenen.
In 2007 bevestigde Brian May de geruchten dat het drietal een nieuw album zouden gaan opnemen. Dit album, "The Cosmos Rocks", kwam uit in 2008.
Hierna volgde nog een tour door Europa en is de DVD "live in the Ukraine" (2009) uitgekomen. In april 2009 laat Paul Rodgers weten dat dit project voorlopig afgerond is. Eind mei hebben May en Taylor hun oude manier van werken weer opgepakt en zijn gestart met gelegenheidsoptredens bij onder andere American Idols.
Op 4 januari 2010 verscheen Taylors nieuwe single " The Unblinking Eye (Everything Is Broken) ".
Persoonlijk.
Taylor is twee keer getrouwd. Enkele dagen in het begin van 1988, met het Franse fotomodel Dominique Beyrand, met wie hij al sinds 1976 een relatie had en twee kinderen heeft. Hij was drie weken met haar getrouwd om de toekomst van hun kinderen veilig te stellen. Van 1988 tot 2004 had hij ook nog een relatie met eveneens model Debbie Leng, met wie hij nog eens drie kinderen heeft. Van 2010 tot heden is hij getrouwd met de Zuid-Afrikaanse Sarina Potgieter. Verder heeft Taylor de reputatie een berucht vrouwenversierder te zijn.
Roger Taylor woont nu met vrouw en kinderen in een landhuis in Schotland. In zijn tuin heeft hij een eigen opnamestudio laten bouwen. Een andere hobby is het sleutelen aan sportauto's: hij bezit onder andere een aantal klassieke Jaguars, Ferrari's, Lamborghini's en Aston Martins, alsmede ook goedkopere auto's zoals een Mazda MX5.
