	Studenten willen geld zien van Postbank na wervingsactie Girotel
	Van onze verslaggever
AMSTERDAM
Drie Utrechtse studenten eisten gisteren in kort geding 44.880 gulden van de Postbank. De drie hebben afgelopen zomer 3677 abonnees voor Postbanks elektronische bankdienst Girotel geworven. Voor elke nieuwe abonnee had de bank een premie van 48 gulden uitgeloofd, maar de Postbank weigert het verdiende premiebedrag (174 duizend gulden) volledig uit te keren.
Afgelopen zomer voerde de Postbank een actie onder het motto Abonnee-werft-abonnee. 'Wilt u meer abonnees opgeven, dan kunt u dit formulier kopiëren', meldde het formulier uitnodigend. De drie eisers hebben daarvan driftig gebruik gemaakt, net als vele andere studenten. De Utrechters betaalden iedere nieuwe abonnee alvast een tientje uit eigen zak. De hele actie heeft Postbank ruim tienduizend nieuwe abonnees opgeleverd, maar volgens een woordvoerder is niet vast te stellen hoeveel er door studenten zijn aangemeld.
Tijdens de rechtszaak, die gisteren voor de Amsterdamse rechtbank diende, legde de Postbank uit dat veel aanmeldingen niet deugden omdat het minderjarigen betrof of mensen die dachten dat ze alleen een informatiepakket aanvroegen. In andere gevallen kwam de naam niet overeen met het gironummer of klopte de handtekening niet.
Al tijdens haar pleidooi betoogde J. de Graaf, de advocate van de studenten, dat die ermee akkoord gingen dat er voor zulke gevallen geen premie zou worden betaald. Maar volgens de advocate keert de bank in een te hoog aantal getallen ten onrechte niet uit.
De Postbank had bij de processtukken brieven gestopt van klanten die zich belazerd voelden door de mensen die hen een abonnement hadden aangesmeerd. Daarvan stond echter niet vast dat het om de drie eisers ging . Volgens advocate J. van Olst laten bancaire regels niet toe dat gegevens over klanten aan derden worden verstrekt.
De rechter voelde weinig voor juridische haarkloverij, bleek tijdens de zitting. Het verweer van de Postbank dat een kortgedingprocedure niet passend was omdat de zaak geen speodeisend karakter had, veegde hij van tafel. 'U weet hoe studenten zijn, altijd geld nodig', zei de Postbank-advocate , wijzend op het gevaar dat de bank na een verloren kort geding en een gewonnen bodemprocedure naar zijn geld kan fluiten. 'Dat bevestigt aan de andere kant juist het spoedeisende karakter', antwoordde de rechter .
Hij stelde voor dat de twee partijen in een steekproef zouden vaststellen welk percentage aanmeldingen in orde is. Dat de bank geen gegevens mag verstrekken over wanbetalers is volgens hem het risico van de bank. De Postbank sputterde erg tegen omdat het een omslachtige en kostbare zaak zou kunnen worden. 'U kunt het zo ingewikkeld maken als u het zelf wilt', sneerde de rechter. 'U heeft samen een patstelling gecreërd.' Toen de studenten, de eisende partij, met zijn voorstel akkoord gingen, hakte de rechter de knoop door: de zaak werd verdaagd tot 5 februari.

