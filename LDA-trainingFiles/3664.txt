	Met een goede vriend win je strijd tegen de eenoog
	Oog van de adelaar van Peter Flinth. met Nijas rnbak-Fjeldmose, Lars Lohmann. Op Cinekid en in Kriterion Amsterdam, Babylon Den Haag, ChassÂ‚ Breda, Plaza Futura Eindhoven, Lumen Delft.
Het oog van de adelaar kreeg een nominatie als beste Scandinavische film en het is inderdaad een goed gemaakte productie van de debuterende Deense regissur Peter Flinth, geschikt voor kinderen van een jaar of acht. Het betreft een spannend middeleeuws avontuur van een prins die door zijn vader bij een bisschop gestald wordt, als pa even oorlog moet voeren.
De bisschop deugt niet, dat zie je meteen aan zijn valse blik. Hij wil de macht overnemen en roept de hulp in van een eenogige schurk. Diens ontbrekende oog is uitgerukt door een adelaar, maar omdat die adelaar dat oog heeft, kan de boef alles zien wat de adelaar ziet. Dat is nog eens handig, maar natuurlijk ook gevaarlijk voor de tegenstanders van Eenoog. Deze is boef geworden omdat hij ooit door de koning in de steek werd gelaten en nu verbitterd wraak zoekt.
Zoals behoort komt alles goed, maar voor het zover is, beleeft prins Valdemar angstige avonturen, waaruit hij zich redt mede dankzij zijn beste vriendje, het keukenhulpje Aske. En dat is tevens de boodschap van Oog van de adelaar: vriendschap kan beslissend zijn in de strijd tegen het kwaad.
Deze aan veel Scandinavische kinderfilms klevende moraal zal de film ongetwijfeld het predikaat 'waardevol' verschaffen en anderen irriteren. De meeste kinderen zal het een zorg zijn. Zij gaan voor het avontuur en komen ruimschoots aan hun trekken. PvB

Foto
	De prins en zijn vriendje in Oog van de Adelaar.

