	Wapenindustrie in oorlog
	'HARRY, WE moeten praten'.
De man aan de andere kant van de lijn antwoordde: 'Phil, je hebt gelijk. Waar en wanneer?'
Een dag later, om acht uur 's ochtends ontmoetten Philip Condit, president-directeur van Boeing en Harry Stonecipher, president-directeur van McDonnell Douglas, elkaar in een suite van het Four Seasons Hotel in Seattle.
Een doorwaakt etmaal en liters koffie later, was de grootste fusie in de geschiedenis van de luchtvaart en de defensie-industrie een feit. Binnen enkele dagen keurden ook raden van bestuur, commissarissen en aandeelhouders de totstandkoming goed van een concern met 200 duizend werknemers en een geschatte omzet van 48 miljard dollar. Op 15 december vorig jaar werd de fusie bekendgemaakt.
Als producent van passagiersvliegtuigen en nu ook als leverancier van de Amerikaanse, Europese, Aziatische en Latijns-Amerikaanse strijdkrachten zal het nieuwe Boeing de grootste exportonderneming van de VS zijn. In het tijdperk van de opkomst van de Amerikaanse auto-industrie werd gezegd dat wat goed is voor General Motors goed is voor Amerika. Dat motto is aan herziening toe.
'En de vraag die we ons dan meteen moeten stellen is, of wat goed is voor Boeing ook goed is voor Amerika, voor de Amerikaanse belangen in het buitenland en die van de belastingbetalers', zegt Lawrence Korb, voormalige onder-minister van Defensie en tegenwoordig militair-strategisch analist van het Brookings Instituut, een van de twee belangrijkste denktanks in Washington, DC.
De handtekeningen waren nog niet gezet of de speculaties over nieuwe fusies kwamen op gang. Begin deze week kocht Raytheon, de fabrikant van de Patriot-raket, voor 2,9 miljard dollar de militaire elektronica-poot van computerproducent Texas Instruments. In de loop van februari zal bovendien worden uitgemaakt wie Hughes Electronics Corporation (radar, sonar, luchtdefensie, geleide raketten) van General Motors zal overnemen. De strijd gaat tussen Raytheon en Northrop Grumman Corporation, die donderdag allebei een bod op Hughes hebben uitgebracht.
Korb: 'Sinds de val van de Berlijnse Muur en de opheffing van de Sovjet-Unie zijn vijftien grote en een veelvoud aan kleine defensiebedrijven gefuseerd, overgenomen of failliet gegaan. Er zijn nu twee mega-ondernemingen: Lockheed Martin Loral en Boeing/McDonnell Douglas. In dat veld spelen verder alleen nog Hughes, Raytheon en Northrop mee. En dat zal ook niet lang meer duren.'
In wat The Economist 'een van de grootste industriÃ«le omwentelingen aller tijden' heeft genoemd, zijn in de periode 1992-1996 negen van de 49 Amerikaanse defensieondernemingen overgebleven. Van die negen zullen er voor het aanbreken van de lente nog drie of vier zelfstandig voortbestaan.
'In de jungle van de defensie-industrie blijven twee gorilla's en enkele chimpansees over', constateerde Norman Augustine van Lockheed Martin. Dit bedrijf blijft de grootste leverancier van het Pentagon, groter dan het nieuwe Boeing.
De strijd tussen de twee ondernemingen zal zich in de komende jaren toespitsen op de joint strike fighter, de opvolger van de F-16 en het nieuwe gevechtstoestel voor de marine, de luchtmacht en de mariniers. De geschatte waarde van de opdracht, die in het jaar 2000 vergeven zal worden, is 200 miljard dollar, de orders van NAVO-landen als Nederland niet meegerekend.
Het is dus niet zo verwonderlijk dat Boeing-president Condit zenuwachtig werd toen hij eerder in 1996 vernam dat General Motors van plan was de defensiepoot van Hughes Electronics Corporation af te stoten. Als McDonnell Douglas dit bedrijf zou overnemen, kon Boeing een overname wel vergeten: de nieuwe combinatie zou te groot, te kostbaar worden.
Maar als Boeing een rol wilde blijven spelen in de krimpende defensie-industrie, dan was de aankoop van McDonnell, maker van de F-15 en F/A-18 gevechtsvliegtuigen, van essentieel belang.
'We moesten snel handelen. De markt voor defensieorders was opeens weer in beweging gekomen. Als we hadden gewacht, dan waren de kaarten waarschijnlijk al uitgedeeld', vertelde Condit onlangs aan een Washingtons gehoor van politici, ambtenaren en journalisten. Condit zag kort voor de Kerstdagen tijdig in dat 'de grote finale' van de hervorming van de Amerikaanse defensie-industrie was begonnen.
Het was de vraag of Boeing zonder de expertise van McDonnell Douglas een kans zou maken tegen Lockheed in de strijd om de joint strike fighter. De overname van het 75 jaar oude bedrijf in St. Louis en Longbeach is overigens geen garantie dat Boeing de kolossale order krijgt, maar, zo denken vele waarnemers, 'het speelveld is in elk geval gelijk gemaakt'.
De tweede reden voor Condit, die zijn topfunctie te danken heeft aan de succesvolle ontwikkeling van de Boeing 777, om de positie van zijn bedrijf in de krimpende defensiemarkt te versterken, is zo oud als de Amerikaanse luchtvaartindustrie. De markt voor passagiertoestellen en de markt voor defensie-orders zijn 'contra-cyclisch'. Als de orders van de burgerluchtvaartmaatschappijen teruglopen, trekken de defensie-orders aan.
Het bestaande pakket aan defensie-orders van McDonnell Douglas, plus eventueel de order voor de joint strike fighter, maken Boeing praktisch immuun voor de voorspelde terugloop van civiele opdrachten in het begin van de volgende eeuw. De geloofwaardigheid van deze strategie werd bevestigd toen, na de aankondiging van de overname van McDonnell Douglas, de koers van de aandelen Boeing omhoog schoot.
Lawrence Korb van het Brookings Instituut is een van de weinigen die kritische geluiden laten horen over de overname: 'Twee of drie megaondernemingen die vechten om honderd miljard dollar - dat begint te lijken op een monopolie. Dat is ongezond en heeft verstrekkende politieke gevolgen.'
Hij werd deze week bijgevallen door de voormalige chef-staf van de luchtmacht, generaal Michael Carns: 'Met het einde van de Koude Oorlog werd de sanering van de defensie-industrie onvermijdelijk en noodzakelijk, maar de federale overheid had nooit mogen toestaan dat de fusievorming zou leiden tot een bijna-monopolie', aldus de generaal. Net als Korb stoort hij zich eraan dat de defensieondernemingen de fusie-kosten in rekening mogen brengen bij het Pentagon. De samensmelting van Lockheed en Martin Marietta kostte 1,8 miljard dollar en de rekening van Boeing en McDonnell Douglas zal dat bedrag zeker evenaren.
De consequenties van het oligopolie van Boeing, Lockheed Martin en misschien ook Raytheon zijn duidelijk, menen Korb en de generaal. Door het ontbreken van echte concurrentie zullen de prijzen voor gevechtsvliegtuigen, raketten en elektronica te hoog blijven. Zij vrezen ook dat de stimulans om producten te vernieuwen zal worden afgezwakt. 'Het risico bestaat dat het Pentagon binnen nu en tien jaar meer moet betalen voor technologisch minder geavanceerde systemen', aldus de voormalige onder-minister. Uiteraard geldt dat ook voor de niet-Amerikaanse klanten, waaronder Nederland en de meeste andere NAVO-landen.
Een mogelijk nog zwaarder wegend bezwaar is de politieke macht van twee of drie giganten. Het Amerikaanse bedrijfsleven heeft grote invloed in Washington. Onder president Clinton is die invloed alleen maar toegenomen.
Zowel Lockheed Martin als Boeing hebben de president tijdens de verkiezingen vorig jaar financieel gesteund. Met militaire precisie vestigen zij fabrieken in staten van sleutel-senatoren. Lockheed bijvoorbeeld opereert in 25 van de 50 staten. Door McDonnell over te nemen is Boeing een van de grote werkgevers in het Midden-Westen geworden.
Korb: 'De president, de minister of de senator die denkt te kunnen bezuinigen op defensie, vindt twee gigantische machten tegenover zich. In de afgelopen drie jaar heeft het Congres gelden ter beschikking gesteld aan het Pentagon voor de aanschaf van nieuwe F-16's en C-130's. Dat zijn toestellen waarvan uitgerekend het Pentagon heeft gezegd dat zij daar genoeg van hebben.'
Minister van Defensie Perry is de man die verantwoordelijk is voor wijzigingen in de aankoopstrategie van het Pentagon. In het dagblad van de marine, Navy Times, verweerde hij zich in een afscheidsinterview tegen de kritiek op de fusievorming in de defensie-industrie. 'De vorm en de omvang van de defensie-industrie is geleidelijk aan op de maat gesneden van de wereld na de Koude Oorlog', aldus Perry, die denkt dat met drie bedrijven de kosten laag kunnen blijven en de kwaliteit hoog.
De politieke druk om met defensiegelden tientallen kleinere ondernemingen in stand te houden is weggevallen en het Pentagon blijft in de positie giganten te laten concurreren en bezuinigingen af te dwingen. Perry liet daarmee doorschemeren dat de Amerikaanse regering de anti-trust-regels, voor zover die nog van toepassing zijn, soepel zal interpreteren.
De politieke macht van Boeing blijft niet beperkt tot het Pentagon, maar reikt ook naar het Witte Huis en het ministerie van Buitenlandse Zaken. Het is in Washington een publiek geheim dat Boeing's vice-president voor planning en internationale ontwikkeling, een soort minister van Buitenlandse Zaken, in de discussies over het China-beleid een zware stem heeft. De lobby van Boeing heeft ertoe bijgedragen dat de Amerikaanse regering niet snel geneigd is schendingen van mensenrechten in China aan de orde te stellen.
'Boeing zal in de komende jaren als het gaat om China en de Europese Unie een grotere rol spelen dan ooit tevoren. Reken maar dat er in Washington scherp naar Boeing wordt geluisterd', denkt Jeffrey Garten, tot voor kort onder-minister van Handel en nu directeur van de School of Management van de Yale Universiteit.
Dat weet Philip Condit ook, maar hij zal zich niet snel laten verleiden tot arrogante uitspraken dat wat goed is voor Boeing ook goed zal zijn voor Amerika. Voor Boeing lijkt dat al een vanzelfsprekendheid.

Foto
	De C-17, het grootste militaire transportvliegtuig ter wereld, is een pion in het schaakspel om de macht in de Amerikaanse wapenindustrie. FOTO REUTER GRAPHIC: Lockheed en Boeing zijn de twee gorrilla's in de defensie jungle

