	Aantal klachten over geluidhinder rond Schiphol in 1996 toegenomen
	Van onze verslaggever
AMSTERDAM
Het aantal klachten over geluidhinder door vertrekkende en landende vliegtuigen op Schiphol is in 1996 bijna 20 procent hoger dan in 1995. Uit de voorlopige jaarcijfers van de Commissie Geluidhinder Schiphol blijkt dat 134 duizend keer is geklaagd. De klachten waren afkomstig van ruim 13 duizend mensen.

Ook het aantal klagers was in 1996 hoger. In 1995 belden 12 duizend personen de commissie. Gemiddeld belt een klager dus tien keer per jaar. Veel telefoontjes zijn van beroepsklagers, die met elkaar hebben afgesproken altijd te bellen als er een vliegtuig overkomt.
Afgelopen jaar vielen deze 'professionele' klagers door de mand toen ze belden over een vliegtuig bij de Rotterdamse luchthaven Zestienhoven dat niet was vertrokken. Er bleken lijsten te circuleren met vertrektijden van lawaaiige vliegtuigen. Een keer had zo'n toestel vertraging, maar desondanks kwamen er klachten binnen.
De commissie vindt dat de maatregelen om de geluidoverlast te beperken, onvoldoende zijn. Dit komt doordat het luchtverkeer sterker groeit dan lange tijd werd verwacht. Volgens de commissie zijn de geluidgrenzen weldra bereikt.
De groei in het aantal klachten is opmerkelijk. Sinds afgelopen oktober zijn er nieuwe uitvliegroutes opgesteld met als doel de geluidhinder te verminderen. Het aantal gehinderden is met 7 procent gedaald, maar in enkele gebieden is de geluidoverlast nieuw. Uit die gebieden kwamen de laatste maanden veel klachten.
De woordvoerder van de commissie zegt dat het nog te vroeg is om het effect van de nieuwe uitvliegroutes terug te vinden in een daling van het aantal klachten. 'Er was in die tijd veel publiciteit over Schiphol en dan bellen er altijd veel mensen naar de klachtenlijn.'
Een succes noemt de commissie een proef met een nieuwe landingsprocedure op de Kaagbaan. Tussen elf uur 's avonds en vijf uur 's ochtends landen de vliegtuigen in een glijvlucht, waarbij nauwelijks gas hoeft te worden gegeven en teruggenomen. Uit het gebied onder deze aanvliegroute, onder meer Leiden en Oegstgeest, zijn in de nachtelijke uren 30 procent minder klachten ontvangen.

