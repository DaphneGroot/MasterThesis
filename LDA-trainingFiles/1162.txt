	Belgische politici opgepakt in zaak-Dassault
	Van onze correspondent
Peter de Graaf

BRUSSEL
De Luikse justitie heeft twee vooraanstaande politici van de Parti Socialiste gearresteerd op verdenking van betrokkenheid bij smeergeldbetalingen door de Franse vliegtuigbouwer Dassault.
Dassault betaalde in 1989 een bedrag van circa 33 miljoen gulden aan commissielonen om een grote order in de wacht te slepen voor de modernisering van de F-16's van de Belgische luchtmacht. Dat ontdekte de Luikse onderzoeksrechter Prignon vorig jaar na inzage van enkele documenten bij Dassault. Tot dan toe was slechts bekend dat de Franse vliegtuigbouwer destijds 3,3 miljoen gulden betaalde aan de Vlaamse socialisten.
De arrestaties, die woensdagavond werden verricht maar pas gisteren bekend werden, doen vermoeden dat onderzoeksrechter Prignon een doorbraak denkt te kunnen forceren in het slepende smeergeldonderzoek. De arrestanten zijn François Pirot en Merry Hermanus. De 55-jarige François Pirot leidde jarenlang het studiecentrum van de PS en was van 1992 tot 1995 kabinetschef van de toenmalige Waalse minister-president Guy Spitaels. De 57-jarige Hermanus bekleedde diverse hoge posten op verschillende departementen van PS-signatuur.
De Luikse justitie geeft toe dat het tweetal is vastgezet, maar weigert verder elk commentaar. Welke rol ze precies hebben gespeeld bij de smeergeldbetalingen, blijft daarom onduidelijk. De Belgische justitie vaardigde vorig jaar al een internationaal arrestatiebevel uit tegen Serge Dassault, de topman van de gerenommeerde vliegtuigfabriek. Justitie is naarstig op zoek waar de 33 miljoen gulden aan smeergeld van Dassault terecht zijn gekomen. Want slechts een klein gedeelte daarvan is achterhaald op een Zwitserse bankrekening van de Vlaamse socialist Luc Wallyn, ooit medewerker van Willy Claes.
De Dassault-affaire ontstond vorig jaar in het kielzog van het Agusta-schandaal. Toen details daarvan bekend raakten, pleegde de voormalige luchtmachtgeneraal Jacques Lefièvre zelfmoord in een Brussels hotel. Lefièvre had zich destijds persoonlijk ingezet om de Belgische order aan Dassault te gunnen. In 1989 was de Vlaamse socialist Willy Claes minister van Economische Zaken en de Waalse socialist Guy Coëme minister van Defensie.
Hermanus is geen onbekende van justitie. Hij werd vorig jaar al tot een voorwaardelijke celstraf veroordeeld wegens zijn betrokkenheid bij de Uniop-affaire. Uniop was een bureau voor opiniepeilingen, waarvan de facturen door politici als dekmantel werden gebruikt voor geheime partijfinanciering. Onder anderen ex-minister Coeme maakte gretig gebruik van Uniop. Partijgenoot Hermanus zat in het bestuur van het onderzoeksbureau.

