Robert McNamara.
Robert Strange McNamara (San Francisco (Californië), 9 juni 1916 - Washington D.C., 6 juli 2009) was een Amerikaans politicus van de Republikeinse Partij. Hij was minister van Defensie van 1961 tot 1968 onder de Democratische presidenten John F. Kennedy en Lyndon B. Johnson.
McNamara, een ondernemer van beroep, was van 1960 tot 1961 de bestuursvoorzitter van de Ford Motor Company. Na zijn termijn als minister van Defensie was hij van 1968 tot 1981 de president van de Wereldbank.
Carrière in het kort.
McNamara studeerde in 1937 af aan de Universiteit van Californië in economie en filosofie. In 1943 kwam hij bij de United States Air Force. Daarna begon hij bij Ford, waar hij de vervormbare stuurkolom en de veiligheidsgordel in auto's sterk propageerde en zich opwerkte tot bestuursvoorzitter. Kort nadat hij tot voorzitter van Ford was benoemd, werd hij, op 45-jarige leeftijd, "Secretary of Defense" (minister van Defensie), deze functie vervulde hij van 1961 tot 1968. Hij diende onder de presidenten John F. Kennedy en Lyndon B. Johnson en maakte de Vietnamoorlog en Cubacrisis mee.
In 1968 trad McNamara af als minister, zijn vrijwillige vertrek had te maken met de toenemende kritiek op de Amerikaanse aanwezigheid in Vietnam. Hij werd onderscheiden met de normaal aan militairen voorbehouden Army Distinguished Service Medal. Na zijn carrière als minister van Defensie was hij tot 1981 voorzitter van de Wereldbank.
Cubacrisis.
De eerste beproeving van McNamara kwam het jaar na zijn aantreden. In 1962 leek de wereld op de rand van een kernoorlog te staan tijdens de Cubacrisis door de aanwezigheid van Russische raketten op Cuba. Veel later, in 2003, noemde McNamara het puur geluk dat een kernoorlog kon worden voorkomen.
Vietnam.
McNamara wilde – geheel conform de Amerikaanse tijdgeest – de invloed van het communisme bedwingen. Toen McNamara aantrad als minister van Defensie was de oorlog tussen Vietnam en de VS al gaande, onder McNamara nam het aantal Amerikanen in Vietnam toe van 1.000 militaire adviseurs in 1961 tot een half miljoen soldaten in 1968.
Na Kennedy’s dood behoorde McNamara tot de leden van de regering-Johnson, Johnson vond dat betrokkenheid bij het Vietnamconflict nodig was om te voorkomen dat Zuidoost-Azië in de communistische invloedssfeer zou komen. Met mathematische precisie – McNamara was bezeten van cijfers en statistieken – hield hij jarenlang vol dat de VS in Vietnam aan de winnende hand was. De weerstand tegen de Vietnamoorlog nam in de VS toe en dat kon McNamara met zijn cijfers niet tegenhouden. Voor veel Amerikanen was en bleef McNamara het symbool van een mislukte en onnodige oorlog.
Aftreden in 1968.
In 1968 trad McNamara af als minister van Defensie en begon een nieuwe loopbaan als voorzitter van de Wereldbank. McNamara noemde zijn belangrijkste doel sindsdien 'het bestrijden van armoede in de wereld'. Vaak werd hem gevraagd of hij de armoede wilde bestrijden om 'de ellende van Vietnam goed te maken', dit ontkende hij echter.
Terugblik.
In 1995 doorbrak hij op 79-jarige leeftijd zijn zwijgen over Vietnam. Hij schreef het boek "In Retrospect", waarin hij toegaf dat de Verenigde Staten destijds een waslijst aan fouten hadden gemaakt in Vietnam. ‘Met externe militaire kracht kan een mislukte staat niet opgebouwd worden’, zei McNamara in 1996. In de Amerikaanse documentaire uit 2003 ' blikte McNamara terug op zijn gehele carrière in de oorlogvoering.
Overlijden.
Robert McNamara, die al langere tijd met gezondheidsproblemen kampte, overleed op 6 juli 2009 op 93-jarige leeftijd in zijn slaap in zijn woning in Washington.
Onderscheidingen.
In 1983 ontving hij de Four Freedoms Award voor vrijwaring van gebrek.
