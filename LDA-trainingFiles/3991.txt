	De spiegel van Kubrick PORTRET VAN EEN FILMMAKER DIE ABSOLUTE VRIJHEID GENIET
	HET PROJECT dat de Amerikaanse filmregisseur Stanley Kubrick, die volgende week op het filmfestival van Veneti een ere-Gouden Leeuw krijgt, het meest bezighoudt, is een film over Napoleon Bonaparte. Dat Kubrick wordt gefascineerd door de Franse keizer, wekt geen verbazing. Aan diens levensverhaal kan hij zijn geliefde thema's verbinden: de relatie tussen enkeling en macht, passie en seks (Josephine de Beauharnais), oorlogvoeren, de slechtheid van de mens.
Kubrick stort zich als een maniak op een onderwerp. Hij verzamelde de afgelopen decennia alles wat hij kon achterhalen over Napoleon, van diens lievelingseten tot de weersomstandigheden bij een veldslag. Tot nu toe lukte het hem niet de film, waarin Jack Nicholson de hoofdrol zou moeten spelen, gefinancierd te krijgen. Maar laten varen heeft hij de filmbiografie evenmin.
Met Napoleon heeft Kubrick, die volgend jaar 70 wordt, veel gemeen. Ook hij is een groot organisator en strateeg. Volgens de verhalen leidt hij als een generaal zijn filmtroepen en heeft hij het voor elkaar gekregen dat Hollywood hem geld geeft om films te maken naar eigen goeddunken. En zoals Napoleon de loop der geschiedenis veranderde, zo behoort Kubrick tot de zeldzame regisseurs die het medium hebben verruimd.
Kubricks beelden en zijn mise-en-scne waren en zijn telkens revolutionair. Geen enkele nieuwe techniek schuwt hij. Hij was een van de eersten die - in The Shining - experimenteerde met de Steadicam (een apparaat dat schokken opvangt bij loopshots). Iedereen herinnert zich de achtervolging door de doolhof in die film en de rijshots van Danny op zijn driewieler door de gangen van het Overlook-hotel. Even baanbrekend was zijn toepassing van bestaande muziek, zoals Vera Lynns We'll Meet Again aan het slot van Dr. Strangelove en de Negende van Beethoven in A Clockwork Orange.
Niet alleen vaktechnisch staat hij op eenzame hoogte. Met de geruchtmakende film Dr. Strangelove (1964) maakte hij internationaal nnaam. Na dit verontrustende verslag over de nucleaire wedloop is elke film van Kubrick weer een magnum opus dat discussies en polemieken losmaakt. Toen zijn toekomstfantasie A Clockwork Orange in 1971 in premire ging, verscheen Kubrick op de omslagen van onder meer Time, Newsweek, Rolling Stone en de Saturday Review. Zijn films zijn nooit modieus en getuigen van een cynische en pessimistische levensvisie, vaak gedrenkt in een inktzwarte humor. Het beeld in de spiegel die hij ons voorhoudt, stemt weinig hoopvol.
Tot nu toe was er geen biografie over deze visionaire filmmaker. Het is bekend dat de moeilijk te benaderen Kubrick een grote afkeer heeft van interviews. Hij geeft ze alleen om een nieuwe film onder de aandacht te brengen, aan enkele uitverkorenen. De gelukkigen die tot hem worden toegelaten, treffen volgens de verslagen een bebaarde intellectueel die nog het meest lijkt op een wereldvreemde Oost-Europese dichter, met afgetrapte schoenen, jasjes met glimmende ellebogen en broeken waarin soms de blauwe vlek van een lekkende pen duidelijk zichtbaar is. Veel liever dan te praten over zijn motieven om films te maken, bespreekt Kubrick de stijgende krantenprijzen of de laatste honkbaluitslagen.
Vincent LoBrutto, schrijver van onder meer een biografie van Kazan, behoort niet tot dat selecte gezelschap journalisten. Zijn aanvraag voor een interview met Kubrick werd niet gehonoreerd, waarna hij de weg koos die vele biografen inslaan: ze benaderen medewerkers, familieleden en vrienden om te trachten op die manier een portret te tekenen. Vier jaar werkte hij aan de levensbeschrijving van een van de meest complexe figuren van de hedendaagse cinema. Hij presenteert zijn materiaal op een manier die de nieuwsgierigheid voortdurend prikkelt.
Hoe uniek de positie van Kubrick is, illustreert de door LoBrutto kort beschreven gang van zaken rond zijn nieuwste film. In december 1995 maakte Warner Bros bekend dat Kubricks volgende film zou zijn Eyes Wide Shut, naar een scenario van Frederic Raphael en Kubrick zelf, over jaloezie en seksuele obsessie, met in de hoofdrollen het echtpaar Tom Cruise en Nicole Kidman. Intussen is uitgelekt dat de opnamen eind deze maand voltooid worden. De premire is vermoedelijk in juni 1998, met mogelijk een eerste vertoning tijdens het filmfestival van Cannes in het voorjaar.
Kubrick regisseert weinig films - Eyes Wide Shut is zijn eerste sinds Full Metal Jacket uit 1987 - en iedere film verschilt altijd sterk van de voorgaande. Na lang wikken en wegen kiest hij het materiaal uit waarin hij zijn obsessies kwijt kan, zijn filosofische en psychologische boodschappen. Niemand lijkt hem tot spoed aan te manen of een strobreed in de weg te willen (te kunnen) leggen, ook al zijn zijn films geen kassakrakers. Zo kan het gebeuren dat Tom Cruise, nu de populairste ster van de Amerikaanse cinema, de rol in Eyes Wide Shut aannam zonder een letter van het scenario te hebben gelezen. Acteurs, cameralieden en de beste technici van de wereld dromen ervan te worden gebeld door Kubrick.
Slechts de allerhoogste bazen van de betrokken filmmaatschappij, bij Kubrick al jarenlang Warner Bros, kennen de inhoud of het onderwerp van een nieuwe productie. Tijdens de draaiperiode krijgt niemand van Warner de rushes (ongemonteerde opnamen) te zien. Kubrick geniet absolute artistieke vrijheid. Hij is een van de weinige regisseurs in de Amerikaanse filmindustrie die ook zeggenschap hebben over de eindmontage. Hij bemoeit zich met de lancering van de films, met het ontwerpen van de affiches en de tv-spots, en controleerde in het verleden zelfs het geluid en de lichtsterkte van de projectoren in de zalen waar zijn films zouden gaan draaien.
Van jongsaf aan zocht hij zijn eigen weg. LoBrutto sprak leraren van de op 26 juli 1928 geboren Stanley, zoon van een arts in de Bronx. Op school behoorde hij tot de middelmaat en ook schitterde de wat stille Kubrick vaak door afwezigheid. De professionele Graflex camera van zijn vader trok hem meer. Met een foto van een kiosk met kranten waarvan de koppen de dood van Roosevelt meldden, deed hij voor het eerst van zich spreken. Hij belandde als broekje bij het blad Look, waar hij zijn talent voor het kadreren van de wereld aanscherpte.
Het schaakspel is de andere obsessie die hij van huis uit heeft meegekregen. Hij speelde een tijd voor 25 cent partijtjes schaak in het Washington Square Park in New York. Tussen de opnamen van Dr. Strangelove door streed hij menigmaal met Peter Sellers op de 64 velden en het filmen van The Shining onderbrak hij om openingen als de Larsson en de Lopez te oefenen met acteur Tony Burton.
Maar schaken is in de ogen van Kubrick ook een methode om geduld en discipline aan te leren, een middel om acteurs te testen. LoBrutto trekt de lijnen van het schaakbord zelfs door naar de rechtbankscne op de symmetrische zwart-wit tegelvloer in Paths of Glory en de beelden van oprukkende infanteristen in Full Metal Jacket.
@@0IER@@0 IJ ZIJN eerste, op zeer jonge leeftijd gerealiseerde films, was hij regisseur, cameraman, producent en editor tegelijk. Critici trokken vergelijkingen tussen Kubrick en dat andere Amerikaanse wonderkind, Orson Welles. Zij delen een afkeer van de Hollywood-machinerie, maar wat Welles niet lukte, daar slaagde Kubrick ten slotte wel: hij maakt Kunst die in elk geval geld opbrengt.
Veel was al bekend over Kubricks obsessionele perfectionisme, zijn militaire precisie van het eerste scenario-idee tot de laatste montage-ingreep, niet zelden na de premire. Bij de voorbereidingen van Paths of Glory rustte hij niet tot hij wist welke sigaretten de Franse soldaten in de loopgraven rookten.
Zelf is hij een kettingroker, maar voor de rest is zijn leven gehuld in een wolk van speculatie. Ooit haalde hij zijn vliegbrevet, maar sinds een motor stilviel in een door hem bestuurd toestel heeft hij vliegangst en reist hij zo min mogelijk. Hij verbiedt zijn chauffeur harder te rijden dan zeventig kilometer per uur. Sinds Lolita (1962) woont hij op een 'hooghartige afstand van Hollywood'. Met zijn gezin verblijft hij op een landhuis even buiten Londen, in zijn ogen de beste plek om films te maken, na het door hem vanwege het leefklimaat verfoeide Los Angeles.
Met de internationale filmgemeenschap bemoeit hij zich niet en het is dan ook twijfelachtig dat hij volgende week in Veneti zijn Gouden Leeuw gaat ophalen. Zelden verlaat hij zijn basis, zo groot is zijn reisfobie, of misschien zijn verlangen naar verborgenheid. Het Overlook-hotel uit The Shining werd nagebouwd in een studio niet ver van zijn huis, voor Full Metal Jacket herschiep hij het Vietnamese Hu tijdens het Tet-offensief op een verlaten fabrieksterrein van British Gas in Oost-Londen. Tientallen dure palmbomen werden voor de film uit Spanje overgevlogen.
LoBrutto beschrijft Kubrick als kluizenaar, middeleeuwse ambachtsman en autodidact. Regelmatig bediende hij zelf de camera en volgens sommigen zou hij een van de beste cameralieden van de wereld kunnen zijn. In de biografie rijst het beeld op van een soort eeuwige student, die bijvoorbeeld voor zijn film over Napoleon wagonladingen boeken over negentiende-eeuwse veldslagen laat thuisbezorgen. Wetenschappers en filosofen nodigt hij af en toe thuis uit. Nieuwe films - Kubrick is een veelvraat - ziet hij in zijn eigen zaaltje.
@@0IER@@0 ERFECTIONISME is ook het sleutelwoord als het gaat om acteurs, die zelden zo'n indruk achterlaten als in een film van Kubrick. Hij dwingt zijn spelers soms vijftig, zestig keer een scne over te doen, overigens zonder veel aanwijzingen te geven. Kubrick heeft acteurs verweten dat ze zelden hun tekst kennen en gelooft bovendien heilig dat ze door een scne keer op keer te herhalen in een soort trance geraken, wat het spel ten goede komt. Sommigen klagen bij LoBrutto over die aanpak, zoals Shelley Duvall, die bij de opnamen van The Shining tot wanhoop werd gedreven door Kubrick, die haar treiterend vroeg: 'Shelley, hoe lang moeten we wachten voor je het goed doet?' Toch zegt ze meer geleerd te hebben van Kubrick dan van enige andere regisseur.
Van elk van zijn producties dist LoBrutto de ontstaansgeschiedenis op. We lezen alles over het guerrilla-filmen bij Killer's Kiss, over zijn traumatische ervaring als ingehuurde regisseur zonder toezicht bij Spartacus, over de censuurperikelen bij Lolita en de stapels rapporten tijdens de voorbereiding van 2001. LoBrutto psychologiseert zelden, zijn analyses zijn kort en krachtig: 'Lolita is een Amerikaanse road movie naar de onderbuik van de obsessie.'
Lobrutto zit als verslaggever ook vol bewondering. Hij wenst het beeld niet te bezoedelen. Ook in zijn ogen is Kubrick een genie en geen op hol geslagen filmmaker. Technici reppen over zijn stimulerende invloed, roemen zijn kennis van zaken op vele terreinen. Werken met Kubrick is volgens hen net een rit in de achtbaan, hoewel hij soms onuitstaanbaar zelfingenomen is en ook niet bijzonder aardig lijkt.
De ervaren cameraman Oswald Morris (Moulin Rouge, Moby Dick) begon bij Lolita 's morgens na ruggespraak met Kubrick het decor uit te lichten. Kubrick wilde het doen lijken alsof er maar n lampje brandde. Toen Morris klaar was, brieste Kubrick: 'Wat doen al die lampen hier? Ik vertelde je toch dat ik maar n lampje wilde gebruiken?'
Terry Southern schreef met Kubrick het scenario van Dr. Strangelove, maar Kubrick weigerde hem een officile credit te geven. Southern bleef daardoor altijd in de schaduw van de regisseur staan. Componist Alex North hoorde niet van Kubrick zelf dat zijn score voor 2001 was afgekeurd, maar ontdekte het pas bij een voorpremire. LoBrutto stipt de voorvallen slechts even aan, alsof hij ze wil bagatelliseren.
Eindeloos daarentegen is zijn opsomming van de foto's die Kubrick maakte voor Look. Te specialistisch en in verhouding te uitvoerig zijn de passages over de speciale lenzen die Kubrick liet maken om bij kaarslicht de kamers en salons van Barry Lyndon te kunnen filmen.
Veel van die kennis ontleent LoBrutto aan interviews in onder meer het Amerikaanse vakblad voor cameralieden, waarvan hij medewerker is, en aan de boeken van de Kubrick-exegeten Alexander Walker, Michel Ciment, Gene D. Philips en Norman Kagan.
Het wreekt zich dat LoBrutto nooit met Kubrick van gedachten heeft kunnen wisselen. Onbelicht of onderbelicht blijven de mogelijke invloeden van zijn Oost-Europese familie-achtergrond (Oostenrijk, Roemeni) op zijn filmwerk, zijn joodse opvoeding of waar Kubrick de kracht vandaan haalt om zichzelf alles te leren. Ook lezen we nauwelijks iets over zijn eerste twee huwelijken of zijn huidige met de Duitse schilderes Suzanne Christian, die een rolletje speelde in Paths of Glory.
Wat LoBrutto's onevenwichtige boek ook mist, zijn goede filmfoto's. Want juist de vormgeving - de shots zijn bij Kubrick bijna altijd een metafoor - maakt van de films zulke juweeltjes. Zelf noemt hij zijn technisch ongevenaarde films 'een niet verbale ervaring'. LoBrutto zoekt wel omschrijvingen voor Kubricks vervreemdende, koele en afstandelijke stijl, de monumentale mise-en-scne, de ruimten waarin Kubrick zijn personages plaatst. Maar een foto van het kasteel uit Paths of Glory, met vloeren als een reusachtig schaakbord, zou veel verhelderen over Kubricks immense verbeeldingskracht. Het boek van de Franse criticus Michel Ciment, die zijn studie doorspekt met werkfoto's en stills, blijft in dat opzicht vooralsnog superieur.
Foto's zouden ook hebben kunnen onderstrepen dat Kubricks films voor de goede verstaander werken als commentaar op wat anderen hebben gepresteerd. Full Metal Jacket kan niet los worden gezien van Platoon en Apocalypse Now. Maar wat vooral ontbreekt is een kern waarom alles draait en van waaruit LoBrutto het leven van Kubrick en zijn oeuvre zou kunnen bestrijken. Talloze anekdotes en productieverhalen doorspekken de pagina's, maar al die regels kunnen het gewicht van Kubrick niet torsen.
Harry Hosman
Vincent LoBrutto: Stanley Kubrick - A Biography.
Donald Fine; import Nilsson & Lamm; 597 pagina's;  70,40.
ISBN 1 55611 492 3.

Foto
	Stanley Kubrick hoog naast de camera tijdens de opnamen voor 'Spartacus' (1960).FOTO SHOOTING STAR/TRANSWORLD

