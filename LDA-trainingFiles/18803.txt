Rendeux.
Rendeux is een dorp en gemeente in de Belgische provincie Luxemburg. De gemeente ligt in de Ardennen aan de rivier de Ourthe en telt ruim 2000 inwoners.
Kernen.
De gemeente bestaat naast Rendeux zelf nog uit de deelgemeenten Beffe, Hodister en Marcourt.
Naast het dorpscentrum zelf, liggen in deze deelgemeenten nog diverse gehuchten en dorpjes. In Beffe liggen de gehuchten Trinal en Magoster. Rendeux zelf bestaat uit de gehuchten Rendeux-Haut en Rendeux-Bas, iets verder stroomafwaarts langs de Ourthe. Daarnaast liggen in Rendeux-centrum nog de gehuchten Hamoul, Ronzon, en verder van de Ourthe weg de gehuchten Waharday en Chéoux. In Hodister liggen de gehuchten Gênes, Warisy en Jupille. In Marcourt liggen nog de gehuchten Marcouray, Devantave en Laidprangeleux.
Demografische evolutie.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Geschiedenis.
Het grondgebied van het huidige Rendeux was tijdens het Ancien Régime versnipperd. Het centrum van de gemeente bestond uit de dorpen Rendeux-Saint-Lambert in het zuiden en Rendeux-Sainte-Marie in het noorden. Het hoger gelegen Rendeux-Saint-Lambert of Rendeux-Haut vormde een enclave van het Prinsbisdom Luik binnen het Hertogdom Luxemburg. Het lager gelegen Rendeux-Sainte-Marie of Rendeux-Bas lag langs de Ourthe in het Hertogdom Luxemburg.
Ook het westelijker gelegen gehucht Chéoux lag deels binnen en deels buiten de enclave en was verdeeld in drie delen. Het oostelijk deel behoorde tot Rendeux-Haut. Het noordelijk deel was Chéoux-Lavaux, wat staat voor het deel van Chéoux in de vallei, en behoorde tot Rendeux-Bas. Een westelijk deel heette Chéoux-Noblesse. Op het eind van het Ancien Régime werden Rendeux-Haut en Rendeux-Bas beiden een gemeente, maar in 1811 werden beide gemeente opgeheven en samengevoegd tot een gemeente Rendeux. Later werd het gehucht Ronzon van Marcourt nog aangehecht.
In 1977 werden Beffe, Hodister en Marcourt deelgemeenten van Rendeux.
Toerisme.
Rendeux is een toeristische gemeente. Vele wandelaars beklimmen de vrij steile flanken van de Ourthe om te genieten van de uitzichten.
Bestuur 2013-2018.
Het bestuur van Rendeux bestaat uit de lijst GC die de meerderheid van de zetels heeft.
