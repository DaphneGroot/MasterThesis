Lugano (stad).
Foto door Prokudin-Gorskii van Lugano ca. 1905-10. Zicht op de voet van Monte San Salvatore
Lugano is de grootste stad van het Italiaanssprekende kanton Ticino in Zuid-Zwitserland. Verder is het de hoofdplaats van het district Lugano. Binnen dit district vormt (de gemeente) Lugano tevens een cirkel of kring.
De aan de zuidzijde van de Zwitserse Alpen liggende en aan weerszijden door Italië omgeven stad is duidelijk Italiaans van karakter, maar heeft de Zwitserse doelmatigheid. In de stad zelf wonen 65.000 mensen, in de agglomeratie ongeveer 140.000. Het grootste deel van de bevolking spreekt Italiaans en is rooms-katholiek. Burgemeester is Marco Borradori. Lugano heeft een eigen vliegveld, namelijk Lugano Airport.
Ligging.
De ligging in dit landschap met de omringende groene heuvels en de aan de stadsrand gelegen bergen Monte San Salvatore (912 meter) en de iets hogere Monte Brè (923 meter) hebben internationale bezoekers ertoe geïnspireerd Lugano het Europese Rio de Janeiro te noemen.
Lugano is makkelijk te bereiken. Het is gelegen aan de A2 (de 'Gotthardroute') van Zwitserland, de belangrijkste verkeersader van het land. Behalve deze grote weg, die van Bazel naar Chiasso loopt, zijn er regionale wegen die het gebied ontsluiten. Zo is er dwars door het centrum van de stad ook een doorgaande route naar Italië. Deze route loopt via het grensplaatsje Gandria aan het Luganomeer. Lugano Airport ligt nabij het dorp Agno, op zo'n vier kilometer ten westen van de stad.
Meer van Lugano.
Lugano ligt aan het Meer van Lugano, in het Italiaans "Ceresio" of "Lago di Lugano". Het meer ligt tussen het Lago Maggiore en het Comomeer in. Het meer is kleiner dan de twee laatstgenoemde meren, maar doet er qua grandeur niet voor onder.
Vanuit de stad kan men wandelingen rond het meer maken en er boottochten op maken, bijvoorbeeld door Italië te bezoeken door naar het westelijke of oostelijke punt te varen. Daarnaast zijn er vele pittoreske plaatsjes rond het meer, zoals Gandria.
's Avonds wordt de oever van het meer verlicht, wat een mooie indruk geeft. Diverse restaurants grenzen middels hun terras direct aan het water.
Geschiedenis.
De eerste sporen van Lugano stammen uit de tijd van de Etrusken, de Galliërs en de Romeinen. In de middeleeuwen werd er door de bisdommen van Como en Milaan om dit gebied gevochten. Vanaf de 16de eeuw werden Lugano en Ticino geregeerd door een baljuw. De Franse Revolutie en in het bijzonder de bevrijdingsdag van 1798, waaraan het 'Vrijwilligerscorps' nog steeds de herinnering levend houdt, hebben geleid tot de onafhankelijkheid binnen de Zwitserse Confederatie in 1803.
In Lugano werd in 1956 het eerste Eurovisiesongfestival gehouden.
Bezienswaardigheden.
Bezienswaardigheden in Lugano zijn de 13e-eeuwse kathedraal die is gewijd aan Laurentius van Rome en de kloosterkerk "Santa Maria degli Angeli", waarvan de bouw begon in 1499. In de kloosterkerk zijn fresco's van Bernardino Luini aanwezig.
Centrum.
Ook het autovrije centrum en het Via Nassa kennen enige internationale bekendheid. Het "Palazzo dei Congressi" is het centrum voor zakenlieden. Eveneens is er een beroemd casino in Lugano. Verder herbergt de stad elf musea. In het centrum bevinden zich veel hotels en restaurants. Met de "Freccia Rossa" kan men een reis van een half uur door de stad maken. Vanaf de Monte Brè heeft men een mooi uitzicht over Lugano.
Economie.
Lugano is een rijke stad, met veel koopkracht en heeft de grootste afzetmarkt van Italiaanssprekend Zwitserland. Tevens is Lugano het op twee na belangrijkste financiële centrum van het land, na Zürich en Genève. Lugano heeft vooral Italiaanstalige klanten, zoals Zürich vooral Duitstalige klanten heeft en Genève vooral Franssprekenden. Ook trekken er steeds meer beroemdheden en succesvolle personen naar de stad.
Onderwijs en wetenschap.
Lugano is, naast Mendrisio, de voornaamste vestigingsplaats van de Università della Svizzera italiana, een openbare italiaanstalige universiteit. Andere onderwijs- en onderzoeksinstellingen die in of nabij Lugano zijn gevestigd zijn
Voetbalclub FC Lugano.
Lugano telt één professionele voetbalclub, FC Lugano. Deze club is opgericht onder de naam AC Lugano in 2003 en werd heropgericht na het faillissement van FC Lugano in datzelfde jaar. Na het faillissement werd de club hernoemd tot AC Lugano, maar in 2008 kreeg de club zijn oude naam, FC Lugano terug. De club komt uit in de op één na hoogste niveau van Zwitserland, de Challenger League. De club speelt in het Stadio Cornaredo dat 15.000 zitplaatsen telt. FC Lugano heeft drie Zwitserse titels gewonnen, alle drie in de eerste helft van de 20e eeuw.
Basketbalclub BC Lugano Tigers.
Basketball Club Lugano Tigers speelt op het hoogste basketbalniveau van Zwitserland en werd kampioen in 2000, 2001 en 2006. Hun thuisbasis is het Elvetico stadion.
IJshockeyclub HC Lugano.
HC Lugano is een succesvolle ijshockeyclub uit de stad, opgericht in 1941. De club komt uit in de hoogste ijshockeydivisie van Zwitserland. De club is één van de besten van Zwitserland want de mannen waren in 2006 Zwitsers kampioen en de vrouwen in 2006 en 2007. Ze spelen in het Pista La Resega met 7.800 zitplaatsen.
Tennis.
Elk jaar wordt er in juni een tennistoernooi in Lugano gehouden, het "Challenger Lugano" Er worden alleen enkelwedstrijden voor mannen gespeeld. Winnaar van de editie van 2007 was de Oostenrijker Vince Eschauer. Hij versloeg in drie sets Jiří Vaněk uit Tsjechië.
Stadio Cornaredo.
Het Stadio Cornaredo is het grootste stadion in Lugano. Er is plaats voor 15.000 mensen. Rond het voetbalveld ligt een sintelbaan die tijdens atletiekwedstrijden wordt gebruikt en die buiten officiële wedstrijd en trainingsuren kosteloos gebruikt kan worden door (recreatieve) hardlopers. Naast het stadion liggen drie kleine trainingsvelden en één kleine. Ook zijn er twee kunstgrasvelden: één voor hockey en één voor voetbal. Daarnaast is er ook een skatepark bij het stadion.
Mountainbike.
Lugano was in 2003 gastheer van de Wereldkampioenschappen mountainbike.
Wielrennen.
De stad is sinds 1981 jaarlijks het decor van de eendaagse wielerwedstrijd genaamd Gran Premio Città di Lugano. De eerste editie werd gewonnen door de Zwitser Josef Fuchs. In 2013 zag de organisatie zich gedwongen de wedstrijd af te gelasten vanwege hevige sneeuwval.
