	Chinese dissidenten houden rekening met een lange ijstijd
	'HET POLITIEK activisme is nog niet echt dood, het is alleen anders.' De representant van de snel slinkende dissidentengemeenschap in China kijkt schichtig om zich heen voor hij verder gaat: 'We houden ons rustig om meer ruimte te scheppen voor discussie. We hebben een adempauze nodig.'
Het Chinese communistische bewind voert de strijd tegen andersdenkenden zo meedogenloos dat ook de dappersten zich nauwelijks meer uiten. 'Onze activiteit neemt af door alle pesterijen van de politie', zegt de 35-jarige universitaire docent. Op gedempte toon filosoferen hij en twee vrouwelijke medestanders in de stille hoek van een Pekingse hotelhal over de droeve situatie van de dissidentenbeweging.
Na de veroordeling van de laatste kopstukken verkeert de verbrokkelde oppositie in een fase van bezinning. 'In een tijd als deze krijgen ambities sneller de overhand dan het geweten', zegt de 38-jarige lerares Engels. Ze is licht verbitterd over vrienden die de weg van de minste weerstand kozen door onder te duiken in 'de zee van de commercie'.
Een strijdmakker is na drie jaar gevangenis in dons gaan handelen en doorkruist de stad nu in een Mercedes. 'Hij gelooft niet meer in een vrije toekomst.' Maar zelf is ze ook gaan twijfelen over de 'inhoud van de democratie'.
De academicus valt haar bij: 'De meeste intellectuelen geloven in westerse waarden als vrijheid en gelijkheid, maar er is de laatste jaren meer oog gekomen voor ons eigen erfgoed.'
De gedachte dat China snel kan overstappen op een systeem naar westerse snit - tot voor enkele jaren gemeengoed in dissidente kringen - is verlaten. Er moet een derde weg worden gevonden.
Maar over de route naar een vrijere toekomst bestaat veel meningsverschil. 'Iedereen, zelfs de partij, denkt over verkiezingen - getrapt of rechtstreeks, maar over het hoe en wanneer verschillen de meningen', verzucht de academicus. Hij richt zijn hoop op het middenkader van de partij, zijn leeftijdgenoten. Als zij een kans krijgen, zullen ze het land democratiseren, vermoedt hij.
Dezelfde verwachting leeft bij de schrijver Wang Shan, een oud-dissident die zich met kritiek op Deng Xiaoping en zijn hervormingen dicht bij het groeiende kamp neo-conservatieven plaatst.
'De regering leeft op een vulkaan: de ongecontroleerde trek van miljoenen paupers naar de steden, de failliete staatsbedrijven en de werkloosheid zullen de massa's in beweging brengen', voorspelt Wang, terwijl hij een westerse lunch naar binnen werkt. Het land ontkomt volgens hem niet aan politieke moderniseringen.
'Het nieuwe post-Dengtijdperk zal een open debat kennen', denkt de schrijver, die in de culturele revolutie lid was van de Rode Garde, maar in de jaren zeventig actief was in de democratische beweging.
Zijn theorieÃ«n, zegt hij, worden in de partijtop gewaardeerd en hij schrijft wekelijks een 'verhandeling over een actueel onderwerp' voor China's hoogste elite.
Maar de dood van Deng, die niet ver meer kan zijn, en het komende vijftiende partijcongres, dat waarschijnlijk dit najaar wordt gehouden, hebben de politiek verlamd. 'Het is een slechte tijd voor veranderingen, omdat er een herschikking moet komen in de top', zegt hij. De ambtstermijn van de conservatieve premier Li Peng loopt ten einde en de partij zal voor hem een nieuwe, eervolle baan moeten vinden. De drie dissidenten in het hotel houden rekening met een lange ijstijd. Het gesprek stokt steeds als een serveerster of andere Chinees uitziende persoon passeert.
Voor 1989 bestond er onder jongeren grote bewondering voor het Westen, met name voor de Verenigde Staten. Maar het bloedbad onder de demonstranten op het Tiananmenplein en het politieke fiasco in Rusland waren een grote ontnuchtering.
China's jeugd heeft zich in de race naar rijkdom gegooid. De Verenigde Staten zijn nu de aartsvijand, die China zijn plaats in het selecte gezelschap van supermogendheden misgunt.
'Er bestaan veel misverstanden', zegt de derde gesprekspartner, een 34-jarige lerares op een kaderschool van de partij, over het groeiende nationalisme. 'In de dwaze jacht op materieel voordeel, wint bij ons de wreedheid. Mensen denken dat zoiets westers is, maar het zit in onszelf. Er zijn geen remmen meer.'
Zij vindt dat de dissidentenbeweging zich meer moet richten op de verdrukten in de samenleving, de werklozen die ontslagen zijn door staatsbedrijven en de straatarme boeren die hun geluk beproeven in de steden.
Ze realiseert zich dat dit extra bedreigend is voor de partij. De dissidentenbeweging van de jaren tachtig predikte vrijheid en democratie, abstracte begrippen waarbij de miljoenen arbeiders en boeren zich weinig kunnen voorstellen. Maar als de dissidenten hun stem verheffen voor een vrije vakbewegingen en andere groepen ontevredenen, kunnen ze een regelrechte bedreiging vormen.
Volgens de lerares Engels kreeg de dissident Wang Dan eind oktober daarom de zware straf van elf jaar. 'Hij appelleerde aan de latente onlustgevoelens van onderdrukten.'
'Het is een moeilijke tijd voor intellectuelen', zucht de lerares aan de kaderschool. Zij trotseert al maanden de chicanes van de politie en de huisbaas van haar flat in centraal-Peking staat onder druk om de huur op te zeggen omdat ze christen is geworden. Maar ze is niet van plan haar strijd op te geven. 'Zorg en angst beginnen zodra je woorden leert', citeert ze laconiek een oud Chinees spreekwoord.
Toine Berbers
Dit is het tweede artikel in een reeks van drie. Het eerste stond in de krant van 30 januari.

