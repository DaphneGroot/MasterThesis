Drevel.
Een drevel of drijver is een stalen pen met een holle punt die gebruikt wordt om draadnagels (spijkers) iets in het hout te verzinken.
De drevel lijkt verdacht veel op een doorslag. Daar waar de punt van de doorslag vlak is, heeft een drevel een holle punt. Daardoor wordt voorkomen dat deze wegschiet op het moment dat men er met een hamer op slaat, iets waardoor het werkstuk beschadigd zou kunnen raken.
Drevels zijn er in vele maten, waarbij het belangrijk is dat de holle punt van de drevel net zo groot is als het oppervlak van de nagelkop.
Bij het opnieuw besnaren van een piano wordt een speciaal daarvoor gemaakte "stempendrevel" gebruikt.
