	Zuigende grond in Dordrecht een zegen voor archeologen
	Van onze verslaggever
Hans Horsten
 DORDRECHT
Het stedebouwkundig patroon van Dordrecht, de oudste plaats van Holland, heeft wel wat weg van het klassieke Troje. Het mythische oord uit de oudheid bouwde na elke oorlog vrolijk verder op de resten van de kort tevoren verwoeste stad. Met delen van Dordrecht is het precies zo gegaan, blijkt uit opgravingen op het Statenplein die tien maanden hebben geduurd.
Acht dikke lagen bebouwing overbruggen de periode tussen de dertiende eeuw en nu. Plus een diepteverschil van zes tot tien meter. 'De onderkomens uit die tijd hadden geen fundament en zakten weg in de drassige bodem. Als bewoners natte voeten kregen, hoogden ze de vloer op. Na een paar keer ging dat niet meer en werd de woning gesloopt. Vervolgens werd van afval en vuil een halve meter dikke tussenlaag gemaakt. Daarop werd dan weer een nieuw huis gebouwd. Laag op laag. Net Engelse drop',legt stadsarcheoloog J. Hendriks uit.
In de week voor Kerstmis gaat het gat op het Statenplein voorgoed dicht. Na de jaarwisseling begint de gemeente met de herinrichting van dit winkelgebied.
De stadsarcheoloog vindt dat geen punt. Hij heeft zijn buit binnen. 'We hebben inmiddels het veen bereikt. Daaronder treffen we niets meer aan.'
Het telkens opnieuw op elkaar stapelen van de stad heeft zijn uitwerking niet gemist. De druk op de zompige grond werd in de loop van de eeuwen zo sterk opgevoerd, dat de woningen steeds sneller water maakten. 'De vroegste bouwlaag die we aantroffen, ging driehonderd jaar mee, de laatste hooguit 25 jaar.'
Voor de archeologie is het een zegen dat Dordrecht op een zuigende en kletsnatte ondergrond is gebouwd. De meeste voorwerpen die bij het graafwerk werden aangetroffen, zijn daardoor goed geconserveerd gebleven. Met als gevolg dat het onderzoek inmiddels alle verwachtingen heeft overtroffen.
Vijftienhonderd kratten met oudheidkundig materiaal zijn inmiddels aan de oppervlakte gekomen. Houten skeletten die duiden op een nog onbekend type woning uit de Middeleeuwen, maar ook massa's aardewerk, bijouterieÂ‰n, en artefacten. Verder tientallen pelgrim-insignes en pseudomunten.
De insignes waren souvenirs die gelovigen kochten als bewijs voor hun bezoek aan een bedevaartsoord. Pseudomunten waren geen wettelijk betaalmiddel maar werden door monniken in kloosters en abdijen geslagen om handel mee te kunnen drijven.
Hendriks betitelt een aantal voorwerpen als 'Europese topvondst'. Belangrijker nog vindt hij dat door de speurtocht onder het Statenplein de sociale geschiedenis van Dordrecht voor een deel herschreven kan worden. Bij het gewroet in de grond vonden de stadsarcheoloog en zijn medewerkers meer dan tweeduizend schoenen en honderden lederen zwaardscheden en bewerkte hebbedingetjes. Dat strookte niet met het beeld dat Dordrecht zelf van zijn verleden opgebouwd had.
De stad aan het water was aanvankelijk een anonieme nederzetting in het veen. In de twaalfde eeuw maakte een doorbraak van de Merwede dat de enclave aan een knooppunt van rivieren kwam te liggen. In de decennia daarna groeide Dordrecht uit tot een bloeiende handelsplaats die geruime tijd zelfs Rotterdam overvleugelde. De kooplieden die zich in Dordrecht vestigden, gingen rond de Wijnhaven en het Groothoofd wonen, zo dicht mogelijk bij de druk bevaren waterwegen.
De opgravingen concentreerden zich op het gebied dat vanaf het begin van de dertiende eeuw direct achter de Dordtse grachtengordel verrees. Algemeen werd aangenomen dat deze eerste uitleg van de stad het woonkwartier was voor de sloebers van toen.
'Het blijkt nu echter dat zich daar de eerste anderhalve eeuw vooral welvarende leerlooiers en leerbewerkers gevestigd hebben. We hebben veel juwelen en luxe aardewerk in de eerste bouwlaag gevonden. Deze vaklieden zijn daar met velen neergestreken om hun dure handwerk aan rijke kooplui en de twee kloosters in de directe omgeving te verkopen.'
Na onverwacht op een middeleeuwse wijk van nouveaus riches te zijn gestuit, verlegde Hendriks het onderzoeksaccent van objectgericht naar sociaal-historisch gericht. Dat zegt iets over zijn persoonlijke opvattingen over archeologie. 'Mijn belangrijkste drijfveer is het om sociale structuren bloot te leggen. Het is leuk om in zo'n schatkamer van de dertiende eeuw rond te dwalen waar je zeldzame oudheden aantreft, maar mij gaat het in de eerste plaats om de identiteit van een stad. Die ontleen je aan de bewoners. Wat voor mensen woonden hier nu? Die vraag hoort centraal te staan.'
Om dit stadsdeel een menselijk gezicht te geven liet Hendriks de aangetroffen water- en beerputten monsteren op sporen van zaden, pollen, mijten en parasieten. Over een halfjaar verwacht hij de uitkomsten. 'Dan weten we wat de bewoners in het gebied aten en welke ziekten er hier heersten.'
Naarmate zijn naspeuringen vorderden, kwam hij meer nieuwe gegevens op het spoor. Zo blijkt dat de leerkolonie in de tweede helft van de veertiende eeuw in redelijk korte tijd in het niets oploste. Wevers, messenmakers, en kalkdragers doken vervolgens in de Dordtse binnenstad op.
Vanaf dan was het gebied ook de arme buurt die het verondersteld werd te zijn. 'Waarschijnlijk zijn de leerlooiers en leerbewerkers rond die tijd naar de rand van Dordrecht verbannen, omdat hun nijverheid te veel stank en vervuiling veroorzaakte. De indicatoren die duiden op welvaart zie je nadien abrupt verdwijnen.'
Curieus was de ontdekking van een woonerf avant la lettre, bestaande uit vier panden. Door parallelonderzoek van het gemeentelijk persoonsarchief is in kaart gebracht wie in dat hofje hebben gewoond. De bouwsels maken een sociale rangorde zichtbaar.
Het kleinste huisje was slechts acht bij vier meter en werd bewoond door Adreanus Geritz, van beroep kalkdrager. Zijn buurman Willem Jansz was speldenmaker. Hij trof, getuige de ruimere woonstede, doorgaans een dikker belegde boterham op zijn bord aan.
De meest markante persoon van het stel was Claes Verloren. Hij beschikte over de grootste woning. De schijn bedriegt echter, want hij komt van de rijke straten rond de Wijnhaven en had overduidelijk een stapje terug moeten doen. Nadien tuimelde hij nog verder van de maatschappelijke ladder.
Verloren kwam in 1407 in het gevang terecht. Het was het tijdsvak van de Hoekse en Kabeljauwse twisten, en hij werd ervan beschuldigd het stadsbestuur omver te hebben willen werpen.

Foto
	Archeologisch graafwerk op het Statenplein in Dordrecht. FOTO BERT VERHOEFF - DE VOLKSKRANT

