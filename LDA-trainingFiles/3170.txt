	'Jans wolkenkrabber wordt net iets hoger'
	HET ZUID-HOLLANDSE Nootdorp ligt op veilige afstand van de zich almaar uitbreidende steden Delft en Den Haag. Misschien dat grote veranderingen daardoor een beetje aan Nootdorp voorbij zijn gegaan. De Dorpsstraat wordt nog altijd gedomineerd door de neringen van kleine middenstanders, en door de zestiende-eeuwse toren van de Nederlands-hervormde kerk.
Het huis op nummer 35, tegenover de zij-ingang van de kerk, maakt een verlaten indruk - ondanks de gordijnen en een enkele plant voor de ramen. Naast het huis loopt een steeg naar een werkplaats. Een bord boven de ingang meldt dat hier bouwbedrijf Van Velzen is gevestigd. In kleine letters staat eronder: voorheen Van Tilburg & Co.
Van generatie op generatie hebben de Van Tilburgs in deze streek het ambacht van metselaars en timmerlieden uitgeoefend. Het was een Van Tilburg die in 1891 de nieuwe Nederlands-hervormde kerk bouwde. Het was ook een Van Tilburg die de eeuwenoude kerktoren restaureerde. En het was uiteraard een Van Tilburg die het pand op nummer 35 bouwde, compleet met alle metselaarshoogstandjes. Het was per slot zijn eigen woonhuis.
Toen op de ijzig koude dag van 1 maart 1942 de tweeling Jan en Aat van Tilburg werd geboren, zullen vader en grootvader Van Tilburg ongetwijfeld hebben gedacht dat de nieuwe generatie aannemers zich aandiende. Het heeft niet zo mogen zijn. Noch de tweeling, noch de kinderen die later kwamen, voelden zich geroepen hamer en troffel te hanteren. Daarom staat de Dorpsstraat 35 nu leeg.
Jan en Aat gingen tot de vijfde klas in Nootdorp naar school. Daarna besloten hun ouders dat ze voor onderwijs beter in Delft terecht konden. Vanaf toen begonnen de dagelijkse fietstochten over de Brasserskade naar Delft. Jan, de eerstgeborene, fietste altijd iets harder. Na hun dertiende jaar waren ze niet langer eender gekleed, maar toch had de buitenwereld moeite ze uit elkaar te houden. Ook op de hts. Pas in militaire dienst werden ze uit elkaar gehaald.
Na de diensttijd bleek Jan de meest ondernemende. Hij besloot naar Amerika te vertrekken. Een grote stap, maar zoals Aat het formuleert: 'Mijn ouders hadden er meer van opgekeken als Jan had besloten in Delft op kamers te gaan.'
In Amerika wordt Jan al gauw tekenaar op een architectenbureau. In zijn vrije tijd studeert hij voor een license van het American Institute of Architects, het AIA. In 1971 begint hij zijn eigen bureau in Los Angeles. Aat studeert ondertussen aan de Academie van Bouwkunst in Rotterdam, terwijl hij werkt op het bureau van Jan Hoogstad in Rotterdam. Ook hij rondt zijn studie in 1971 af. Vier jaar later associeert hij zich met Hoogstad.
Ondanks de afstand die hen scheidt, verschilt hun praktijk maar weinig. Beiden ontwerpen veel kantoren, besteden aandacht aan stedenbouw en werken samen met projectontwikkelaars. Beiden benadrukken ook de ambachtelijkheid van hun werk.
Nu, na zo'n kwart eeuw architectenpraktijk, raken de carrières elkaar. Op het industrieterrein Rivium in Capelle aan den IJssel (naast de Van Brienenoordbrug) bouwde Aat een toren die naar de belangrijkste huurder ervan het Marsh & McLennan-building wordt genoemd. Aat heeft er zelf met zijn compagnons een etage gehuurd. Vorige maand is de eerste paal geslagen voor een nieuwe toren die pal ernaast zal verrijzen. De ontwerper: Jan van Tilburg. Met niet veel fantasie, maar wel treffend, wordt dit het Gemini-project genoemd.
Van meet af aan, toen projectontwikkelaar Jan van Vlijmen het bouwterrein verwierf, stond vast dat hier twee torens zouden komen. Het was Aat die Van Vlijmen suggereerde voor het tweede ontwerp zijn tweelingbroer te vragen. Van Vlijmens reactie was kort: 'Dat idee koop ik'
Jan lijkt sprekend op zijn broer Aat. Maar tegelijk is hij een echte Angelino. Net als zijn broer kleedt hij zich informeel, maar de kleren zijn net wat sjieker. Zijn spraak verraadt zijn Amerikaanse achtergrond. 'Sorry hoor, mijn Nederlands heeft een tijdje stil gestaan.'
Hoe bevalt het hem een kantoortoren te ontwerpen in het van regels vergeven Nederland? Jan wuift de bezwaren weg. 'Wat kantoren betreft is er weinig verschil tussen Nederland en Amerika. De echte verschillen zie je in de woningbouw. En met de regelgeving valt het reusachtig mee. Ik heb de indruk dat het in Amerika allemaal wat strenger is.'
In de Verenigde Staten dient de architect elke ruimte in een woning of kantoor toegankelijk te maken voor gehandicapten, legt hij uit. 'Let wel: elke ruimte. Niet een enkele ingang of een gehandicaptentoilet. Nee, alle ruimten moeten voor een rolstoel toegankelijk zijn. Wat wil je ook, in een land met zoveel Vietnam-veteranen.'
Een groot verschil ziet hij ook in de Arbo-wetgeving, de regels voor de arbeidsomstandigheden. Die kennen ze in Amerika niet. Hoge kantoorgebouwen zijn in Nederland veel smaller dan in Amerika, omdat hier elk werkvertrek uitzicht naar buiten moet hebben. In Amerika is het heel gewoon achter de vertrekken aan de raamzijde een interne gang te maken. Daarachter, in die donkere kern, liggen vele werkruimten zonder ramen. 'Amerika is een conservatief land. Dat zie je ook in de kantoorbouw.'
Wat hem teleurstelt is het gebrek aan landscaping, landschapsarchitectuur, in Nederland. 'Jullie zetten die nieuwbouw zomaar neer. Dat zou in Amerika niet gebeuren. Daar is altijd de supervisie door een architect of een landschapsarchitect. Kosten noch moeite worden gespaard om grote bomen naar nieuwbouwterreinen te verplaatsen, opdat het gevoel ontstaat dat ze er al jarenlang staan. Schiphol vind ik wat dat betreft een uitzondering. Dat is de groenste luchthaven die ik ken. Maar voor de rest bakken jullie er niet veel van.'
Haast spijtig vertelt hij hoe mooi hij het vroeger vond om in het vlakke Nederlandse land de nog onzichtbare dorpen te voelen opdoemen door het patroon van de bomen, de wilgen in de bocht van de weg. De jarenlange fietstochten over de Brasserskade tussen Nootdorp en Delft hebben hun uitwerking niet gemist. 'Dat is allemaal verdwenen. Jullie verkwanselen de schoonheid van dit land.'
Volgens hem zijn de Amerikanen veel meer gehecht aan hun verleden. Tot aan het idiote toe moet daar de regional flavour gehandhaafd blijven. 'Amerika heeft genoeg van de McDonald's-cultuur. Laatst moest ik een stukje ontwerpen in een plaatsje in Connecticut. En wat wilden ze: baksteen, luiken, veel hout. In Los Angeles zie je dat er wel drie, vier keer wordt nagedacht voor er iets wordt gesloopt. Alle aandacht is gericht op fabric - hoe noemen jullie datgene wat er tussen gebouwen is? Ja, het weefsel. Dat wordt door jullie veronachtzaamd.'
Aat beaamt het verhaal van zijn broer. Hij vindt dat Amerikaanse architecten beter in staat zijn de woningen in een omgeving in te passen. 'In Nederland wordt de stedenbouw bepaald door de auto. Amerikanen, die toch nog meer verslingerd aan die auto zijn dan wij, werken de wagen keurig weg uit het straatbeeld. Die verworvenheid zouden we naar Nederland moeten halen. Jan en ik zouden hier samen eens een woningbouwproject moeten doen.'
Ook vindt Aat dat Nederland gebukt gaat onder de erfenis van het Moderne Bouwen. 'In ons eigen bureau zoeken we naar een eigen stijl, maar wij durven niet te schmieren met stijlen zoals in Amerika. Als Jan in Venetië rondloopt fotografeert hij details van oude gebouwen die hij schaamteloos in zijn werk toepast. Ik zeg niet dat we het zouden moeten doen, maar we kunnen wel wat vrijer omgaan met de vorm.'
Aats toren oogt als een kleine Amerikaanse wolkenkrabber. 'Ik ben altijd geobsedeerd geweest door kerktorens. Wilde weten hoe een toren echt een toren wordt. En dan zie je dat een goede kerktoren een verhouding van minstens 1:4 heeft. Om dat te bereiken moest mijn toren een hoge spits met zo'n ''tosti-ijzer'' krijgen. Bovendien wilde ik die set backs hebben, die verspringingen die de toren ogenschijnlijk verjongen. Zo lijkt het inderdaad een Amerikaanse toren. Maar wel wat kleiner.'
Jan wilde een andere toren. 'Ik zat vast aan de maten: een grondvlak van 22 meter en een hoogte van pakweg 70 meter. Omdat Aat al zijn gevels min of meer gelijk had gemaakt, wilde ik mijn toren een duidelijke voorkant te geven. Wat dat betreft is het een façade-gebouw geworden, maar dat kan hier, want dit is geen stad. Het ligt langs een freeway, en dan moet het ook wel opvallen.'
Aat herinnert zich dat Jan altijd al iets ondernemender was. 'Zijn toren wordt net iets hoger dan de mijne.'

Foto
	Jan van Tilburg (links) en Aat van Tilburg voor hun 'Gemini'-torens. FOTO WIM RUIGROK - DE VOLKSKRANT

