Vogelmuur.
Vogelmuur ("Stellaria media") is een lage, eenjarige plant uit de anjerfamilie ("Caryophyllaceae"). De bloeitijd loopt van januari tot december. De plant is vaak wijdvertakt, maar heeft slechts één wortelstelsel. De 3-40 cm lange stengels zijn groen of rood. De bladeren zijn groen, eirond met een spitse top, en vaak gesteeld. De bloemknop is sterk behaard. Vogelmuur groeit in akkers, tuinen en ruigten.
Bloemen.
De vijf kroonbladen zijn wit en zeer diep ingesneden, waardoor het lijkt of er tien kroonbladen zijn. De kelkbladen zijn even lang, de helmknoppen zijn paars en op het bovenstandige vruchtbeginsel staan drie stijlen. De roodbruine zaden zijn 0,9-1,3 mm groot. Vogelmuur is als kleinbloemige soort niet aantrekkelijk voor insecten en moet het daarom vooral van zelfbestuiving hebben.
Ecologische betekenis.
De plant geldt als een typisch onkruid. Grondbewerking is nodig om het biotoop van deze plant in stand te houden. Ze vormt snel zaden en is vaak één van de eersten die kiemt na een schoffelbeurt. Doordat ze ook in de winter groeit, beschermt ze met haar bladen de aanvankelijk open grond waardoor die niet geheel dichtslaat.
Toepassingen.
Vogelmuur is in trek bij vogels. Volièrehouders gebruiken deze plant wel om hun vogels van groenvoer te voorzien.
Nauw verwante soorten.
Er komen in de Benelux twee nauw verwante soorten voor waar vogelmuur veel op lijkt.
