Rijksweg 16.
Rijksweg A16, ook wel A16 is een rijksweg uitgevoerd als autosnelweg in Nederland. De A16 vormt een belangrijke verbinding tussen Rotterdam en België. De weg begint in Rotterdam-Oost bij knooppunt Terbregseplein en loopt via Dordrecht en Breda naar België ter hoogte van Hazeldonk. Daarbij moet de snelweg drie brede waterwegen passeren: de Nieuwe Maas (over de Van Brienenoordbrug), de Oude Maas (door de Drechttunnel) en het Hollands Diep (over de Moerdijkbrug).
De gehele A16 valt ook onder de E19 van Amsterdam naar Parijs.
Geschiedenis.
Enkele punten uit geschiedenis van de A16 in chronologische volgorde.
Stamweg.
De A16 ter hoogte van Hazeldonk.
Oorspronkelijk was het plan om rijksweg 16 noordelijk van het Terbregseplein door te trekken, oostelijk langs Zoetermeer en Leiden, westelijk langs Hoofddorp, oostelijk langs Haarlem en vervolgens westelijk van Assendelft en oostelijk om Alkmaar en Schagen, om bij de Van Ewijksluis in de kop van Noord-Holland te eindigen op rijksweg 9, de huidige N99. Deze grote rijksweg 16, ook wel de Stamweg genoemd, is echter in de jaren 70 van de tekentafel verdwenen. De enige overblijfselen van deze grote plannen voor rijksweg 16 zijn de Wijkertunnel in de A9 en de N205 in de Haarlemmermeer.
Ongevallen.
Er hebben zich op de A16 meerdere mistrampen voorgedaan. Een van de ernstigste ongevallen was de verkeersramp bij Prinsenbeek die heeft plaatsgevonden op 25 augustus 1972 bij Prinsenbeek (momenteel gemeente Breda). Bij dit ongeval vielen 13 doden en 26 gewonden.
Op de zonnige augustus-ochtend in 1972 hingen er dichte mistbanken in het lage land rond Breda. Op de A16 Rotterdam-Breda ontstond ter hoogte van Prinsenbeek een kleine aanrijding, waarvoor de hardrijdende achteropkomers (met name vrachtauto's) niet meer op tijd konden remmen. Over een grote afstand en op beide rijbanen reden voertuigen op elkaar in. Er ontstonden felle branden.
Een tweede grote kettingbotsing in de mist heeft zich voorgedaan op 6 november 1990. Hierbij vielen 8 doden en 27 gewonden.
Rond 9 uur in de ochtend van 6 november 1990 hing een dichte mist vlak boven de A16 ten westen van Breda. Een kwartier lang ging het goed terwijl het verkeer met hoge snelheid door de dichte mist raasde, maar tussen 9.15 en 9.20 uur botsen op beide rijbanen tegelijk talloze auto's en vrachtwagens op elkaar.
Verlenging.
Tussen 2019 en 2024 zal de A16 vanaf knooppunt Terbregseplein, via de noordkant van Rotterdam, doorgetrokken worden naar de A13. De verlengde A16 zal deels in een 1,5 kilometer landtunnel half verdiept in het Lage Bergse Bos aangelegd worden. Tevens zullen er twee nieuwe afslagen gerealiseerd worden bij de N471 en Ankie Verbeek-Ohrlaan/N209. De huidige afslag Prins Alexander zal 'volledig' gemaakt worden met een toe- en afrit richting/vanuit het noorden.
Het project ging jarenlang door het leven onder de naam A13/A16. Rijkswaterstaat gaf eind 2015 aan dat het een verlenging van rijksweg 16 zal worden en vroeg men voortaan deze naam de gebruiken.
Het doel van de verlenging is het verminderen van de verkeersintensiteiten en files op de A20 en Molenlaan.
Afritnummering.
Het wegvak tussen de knooppunten Galder en Princeville heeft twee nationale routenummers toegewezen gekregen, te weten A16 en A58. Om de afritnummers in correcte volgorde te houden zijn de afritnummers van de A58 komende vanuit de richting Tilburg doorgenummerd over het stuk waar deze weg samenloopt met de A16.
Daarna wordt er op de A16 in de richting van de Belgische grens teruggeteld tot 14. Op deze manier heeft de weggebruiker op het Nederlandse gedeelte geen last van verspringende afritnummers op het stuk weg dat dubbel is genummerd. Andere locaties waar dit gebeurt zijn bijvoorbeeld de A67 en A2 bij Eindhoven.
File top 50.
Een aantal locaties van de A16 komen en kwamen voor in de file top 50. Een leeg vak betekent dat de desbetreffende locatie niet voorkwam in de file top 50.
