	Blauwgrijze parel mijdt elk monumentaal gebaar
	Uitbreiding Algemene Rekenkamer, Lange Voorhout 8, Den Haag. Architect: Aldo van Eyck, Hannie Van Eyck-van Roojen. Beeldend kunstenaar: Jaap Hillenius. Ontwerp: 1992. In gebruik: zomer 1997.
Het was zo'n opdracht waaraan een gewoon architect geen eer kan behalen. Een kamertjeskantoor met 260 werkplekken, als uitbreiding van een robuust monumentenpand. Dit nieuwe blok mocht vanaf de straat niet eens zichtbaar zijn en het moest precies binnen de rooilijnen van de achterliggende stegen passen. Waar blijf je dan als beoefenaar van de bouwkunst waar alles tegenwoordig draait om opvallen, om ijdelheid, om het maken van een groots gebaar?
De nieuwe Rekenkamer is in zijn opzet, en in al zijn details, architectuur met andere, minder modieuze waarden. Het is een gebouw dat een zeldzame rijkdom aan ruimtelijke en visuele sensaties biedt, en toch precies is toegesneden op de mensen die er werken. In feite is het wel een cellenkantoor, maar zonder alle narigheid die daar normaal bij hoort.
Aldo van Eyck, die samen met zijn vrouw Hannie van Eyck- van Roojen de uitbreiding van de Algemene Rekenkamer ontwierp, vergelijkt de opgave met het opruimen van een blokkendoos. Het is altijd een hele puzzel om al die blokken netjes in de kist te krijgen. Maar als die blokken andere en vooral meer verschillende vormen hadden, dan zou je zien dat het veel beter lukt.
Puzzelen was het inderdaad, daar midden in historisch Den Haag. Want het achttiende-eeuwse pand aan het Lange Voorhout dat moest worden uitgebreid, was niet de enige monumentale bebouwing. Direct erachter stond een laat- middeleeuwse kloosterkerk en restanten van de oude kloosterbebouwing. En er stond nog het neo-gotische Grootboekgebouw, eind vorige eeuw ontworpen door rijksbouwmeester C.H. Peters.
Een gemeentelijke studie had al aangetoond dat hier tussenin voldoende plaats was om de benodigde extra kantoorruimte neer te zetten. De overige bestaande bebouwing was een ratjetoe dat zonder probleem kon worden gesloopt. Toch wilde men dat de nieuwbouw het straatbeeld van de stegen zou terug brengen.
Aldo en Hannie van Eyck begrepen echter meteen dat de waarde van de plek juist niet in het straatbeeld van die sombere stegen lag. Zij zagen de magistrale kloosterkerk waarvan de buitenmuren, met hun gotische vensters, na het kaalslaan van hun bouwlocatie juist vrij in zicht kwamen te staan.
Zij ontdekten ook een laag, wit huisje in de Kazernesteeg (evenwijdig aan het Lange Voorhout) dat lange tijd door naargeestige bouwwerken was overschaduwd, maar dat, als at was gesloopt, een lieflijk aanknopingspunt voor hun nieuwbouw kon zijn. Zo vonden ze ook, in het overigens door hen verfoeide gebouw van Peters, een ronde toren met een puntmuts waar ze hun uitbreiding sierlijk aan vast konden hechten. Zelfs besloten ze een bij de sloop blootgelegde gotische muur te restaureren, als extra knipoog vanuit die vroegere tijd.
Met deze elementen als voornaamste houvast werd de nieuwbouw met de oude stad vervlochten. Zo ontstond, verstopt in een steeg, een parel van bijna onwereldse pracht. Het is een blauw gebouw, bekleed met tegels, en gelardeerd met alle kleuren van de regenboog. Als je het van bovenaf kon bekijken, zou je zien dat het de vorm heeft van een klavertje: drie bladeren strekken zich uit naar de omgeving waarbij de contouren van de omringende bebouwing zorgvuldig zijn gerespecteerd. Vanuit de steeg zie je alleen de gevels die, heel bescheiden, wegknikken uit de smalle Kazernestraat.
Ondanks zijn excentrieke kleur is de nieuwbouw allerminst opdringerig. Hij staat op een bordes dat min of meer de rooilijn volgt en zal omgeven worden door magnolia's. Zo leveren de architecten hun bijdrage aan de stad die op dat punt nu heel wat ruimer en plezieriger is geworden. Wie de moeite neemt om het gebouw eens rustig te bekijken, zal ontdekken dat alleen al de gevels een magnifieke en po출tische compositie vormen, waarin een zeldzame hoeveelheid kennis, vakmanschap en gevoel tot uitdrukking is gebracht. Die is terug te vinden in de afwisseling in alle toegepaste maten, de sierlijke regenpijpen en kleurrijke details.
Dat blauw-grijs van de tegels is al zo mooi, zeker in combinatie met het hout van de ramen. Maar hoeveel rijker wordt het door die kleine, in aantal vari출rende repen kleur die kunstenaar Jaap Hillenius als omlijsting van geveldelen toe mocht voegen. Wie goed kijkt ziet er telkens onderbroken cirkels in die flonkeren als het glas- en-lood van de oude kloosterkerk ernaast.
Er is ook een andere manier om dit werk te benaderen. Dat is via de oude Algemene Rekenkamer aan het Lange Voorhout, dat door de Van Eycks zo werd gerestaureerd dat het 축축n geheel vormt met het nieuwe deel. Dat levert een spannende tocht op waarbij je via hoge, statische 18e-eeuwse vertrekken geleidelijk wordt meegevoerd naar een veel dynamischer wereld.
Als een bospad slingert zich een binnenstraat langs lichthoven, werkplekken en vergaderruimtes. Gefacetteerde houten plafonds versterken de indruk van beweging, een indruk die wordt versterkt door het subtiel gebruik van kleuren en een heel bijzondere lichtinval.
Een monumentaal gebaar wordt ook in het interieur niet gemaakt. De nieuwe hal - in de meeste kantoren de enige plek waar echt wordt uitgepakt - is in de rekenkamer zelfs tamelijk nauw. De bibliotheek ligt weliswaar precies in het centrum, maar kreeg juist een uiterst ingetogen schoonheid. Zelfs de drie trappenhuizen zijn niet majestueus; eerder vrolijke, in regenboogkleuren geverfde ontmoetingsplaatsen.
Imposant is eigenlijk alleen de stad rondom, die ook in het nieuwe gebouw steeds voelbaar is. Dat blijkt al in sommige werkkamers waar je vanuit het raam de robuuste Kloosterkerkmuren bijna aan kunt raken. Het werkt nog sterker als je met de lift naar boven gaat. Bij elke verdieping die je stijgt, kun je, tussen de vleugels van de nieuwbouw door, iets meer ontwaren van de omgeving. Tenslotte kon je dan in het restaurant van waaruit je, panoramisch, de hele stad kunt overzien. Daar ligt dan die stad, die een van de beste architecten van Nederland niet toestond in haar historisch straatbeeld te bouwen. Zij is voor deze lafheid rijkelijk beloond.
Hilde de Haan
Ids Haagsma

Foto
	De nieuwe Rekenkamer in Den Haag. FOTO BERT VERHOEFF - DE VOLKSKRANT

