RET (Rotterdam).
Een Rotterdamse bus van het type Mercedes-Benz Citaro.
Controleurs verzameld voor het Maasstad ziekenhuis.
De Rotterdamse Elektrische Tram N.V. (RET) is een Nederlands vervoerbedrijf dat actief is in het stadsvervoer in en om de stad Rotterdam. Het openbaar vervoer wordt uitgevoerd per tram, bus, metro en veerboot. De opdrachtgever is Metropoolregio Rotterdam Den Haag (MRDH).
Algemeen.
De RET verzorgt het bus- en tramvervoer in Rotterdam, Schiedam, Vlaardingen, Capelle aan den IJssel, Krimpen aan den IJssel, Barendrecht, Ridderkerk, Dordrecht, Lansingerland, Zoetermeer, Maassluis, Poortugaal, Rhoon en De Zweth. Daarnaast de metro naar Spijkenisse, de RandstadRail metrolijn naar Berkel en Rodenrijs, Pijnacker, Nootdorp, Leidschendam, Voorburg en Den Haag, en twee buslijnen naar Delft. In totaal zijn dit 57 buslijnen met 258 bussen, 10 tramlijnen met 112 trams en 5 metro- en sneltramlijnen met 152 metrotreinen. In het gebied vervoert de RET jaarlijks 185,7 miljoen reizigers (38,7 miljoen per bus, 59,9 miljoen per tram en 87,1 miljoen per metro).
Ook exploiteert men de "Fast Ferry "De Nieuwe Prins" tussen Hoek van Holland en de Maasvlakte.
Geschiedenis.
In 1878 werd de Rotterdamsche Tramweg Maatschappij (RTM) opgericht. De eerste paardentram in Rotterdam reed in 1879. Later reden er ook stoomtrams in en om de nog niet uitgebreide stad.
Met de invoering van de elektrische tram in 1904 werd er een nieuwe trambedrijf opgericht, genaamd: Rotterdamsche Electrische Tramweg Maatschappij (RETM). Op 18 september 1905 nam de RETM de eerste elektrische tramlijn in gebruik, lijn 1 Honingerdijk – Beurs – Park. In 1906 kwamen er nog vijf lijnen bij. In 1907 en 1908 werden er nog vier lijnen in gebruik genomen.
De RETM droeg na enkele jaren onderhandelen het trambedrijf over aan de gemeente Rotterdam. Op 4 april 1927 valt het Raadsbesluit en op 15 oktober van dat jaar wordt de RETM een gemeentelijk vervoerbedrijf en krijgt het de naam RET, de 1903 werknemers komen in dienst van de gemeente.
Het maximumaantal lijnen werd bereikt in 1930 toen de Rotterdamse tram 25 lijnen had. De rijtuigen waren in het begin donkerblauw, later crème en vanaf de jaren 30 okergeel. In deze jaren verzorgde de RTM het tram- en busvervoer van en naar de Zuid-Hollandse en Zeeuwse eilanden. In 1968 werd het opgeheven als trambedrijf. RTM ging, na fusie met andere bedrijven, met het busbedrijf verder als ZWN. In 1999 werd dit bedrijf ten slotte opgenomen in het Connexxion-concern.
Modernisering.
Tussen 1929 en 1931 kwamen 170 moderne vierassige motorwagens en 20 bijwagens in dienst in de nieuwe okergele kleur. Deze trams behoorden toen tot het modernste trammaterieel van Europa. Tot in de jaren zestig vormden deze trams de ruggengraat van het Rotterdamse trambedrijf. Na de Tweede Wereldoorlog kwamen er in een modernere versie nog eens 36 vierassige motorwagens en 36 bijwagens bij, in de jaren vijftig gevolgd door 15 vierassige en 14 gelede Zwitserse lichtgewicht rijtuigen. In de jaren zestig kwamen er 95 nieuwe gelede trams in dienst (waarvan 36 dubbelgeleed), die de plaats van de vierassers innamen. In 1975 werden 24 enkelgelede trams dubbelgeleed gemaakt.
In de jaren 80 werden 100 nieuwe gelede trams in openbaar-vervoer-geel afgeleverd; bij 50 stuks werd gebruikgemaakt van draaistellen en onderdelen van oude gelede trams. In de jaren 90 werden voor de huiskleur de Rotterdamse kleuren groen en wit ingevoerd (later vervangen door groen en zilver). Vanaf 2002 kwamen er 60 nieuwe lagevloertrams van het type Citadis. In 2011 en 2012 kwamen er van dit type nog eens 53 trams bij.
Bus en metro.
In 1904 is de voorloper van de RET begonnen met de eerste buslijnen en in 1968 kwam daar de Rotterdamse metro bij.
De stichting RoMeO houdt zich bezig met de geschiedenis van het openbaar vervoer in Rotterdam en beheert twee musea en onderhoudt historische bussen, trams en één metro.
Fast Ferry.
Tussen Hoek van Holland en de Maasvlakte vaart de "Fast Ferry "De Nieuwe Prins" Deze verbinding wordt geëxploiteerd door de RET. De snelle verbinding over de Nieuwe Waterweg is bedoeld voor mensen die werkzaam zijn op de Maasvlakte en voor toeristen. Bij de Maeslantkering de Pistoolhaven aan de Rozenburgse landtong zijn stops, maar deze worden onregelmatig gebruikt.
Logo.
De voorloper van de RET, de RETM, gebruikte tussen 1905 en 1927 een logo waarbij de letters in schreef in elkaar zaten verweven. Hierna kwam er voor de RET een logo waarbij de letter R in een moderne uitvoering paste in een rood rondje met in het midden de E en de T die onder elkaar stonden. Dit logo bleef in gebruik tot 1965 toen er een nieuw logo werd geïntroduceerd ontworpen door Jeanette Kosman. De drie letters waren nu vetgedrukt, in schreef en liepen in elkaar over. Dit logo werd vervangen door het huidige logo (monogram) in 1985 en dat werd ontworpen door Aad van Dommelen van bureau "Vorm Vijf".
Verzelfstandiging.
Na bijna 80 jaar deel te hebben uitgemaakt van de gemeente Rotterdam, is de RET vanaf 1 januari 2007 een verzelfstandigd bedrijf. Vanaf die datum is de RET een naamloze vennootschap, "RET N.V.", waarvan de aandelen worden gehouden door gemeente Rotterdam. Daarnaast zijn de besloten vennootschappen "RET Infrastructuur B.V." voor het beheer van de infrastructuur (rails, bovenleidingen, stations, etc.) en "RET Materieel B.V." voor het beheer van alle voertuigen (metro's, trams, bussen, etc.) opgericht. RET Materieel wordt een dochteronderneming van de RET N.V., terwijl RET Infrastructuur een gemeentelijke dienst blijft.
Op 29 december 2006 tekenden burgemeester Opstelten en algemeen directeur Peters van de RET daarvoor op het stadhuis de benodigde overeenkomsten. De verzelfstandiging is nodig om mee te kunnen doen met toekomstige openbare aanbestedingen van het openbaar vervoer in de grote steden. De RET blijft het openbaar vervoer in Rotterdam en omgeving verzorgen, maar onder een andere juridische constructie, de N.V. De gemeente Rotterdam is vanaf 1 januari 2007 eigenaar en 100% aandeelhouder van de RET N.V.
In juli 2008 heeft de Stadsregio Rotterdam bekendgemaakt dat het de aandelen RET over zal nemen van de gemeente Rotterdam. Hierdoor kan de concessie "Bus Rotterdam" onderhands worden gegund aan de RET, dit is alleen mogelijk als de opdrachtgever ook eigenaar is van het bedrijf.
De nieuwe concessie loopt van december 2008 tot december 2011.
Busbedrijf Qbuzz maakte in de zomer van 2011 bekend met RET een joint venture onder de naam "RETbuzz" te willen oprichten om bij de aanbesteding samen te bieden op het busvervoer in de Stadsregio Rotterdam. De regionale busmaatschappij Qbuzz gaat ook een samenwerking aan met de HTM. Op 24 oktober 2011 werd bekend dat RETBuzz niet naar busconcessie regio Rotterdam meedingt. De Nederlandse Mededingingsautoriteit (NMa) heeft het samengaan van de twee in RETBuzz afgewezen.
In 2012 won de RET de aanbesteding voor busvervoer in de Stadsregio Rotterdam voor de periode 2013-2020. Om de extra lijnen te bedienen nam de RET het materieel van Qbuzz over.
