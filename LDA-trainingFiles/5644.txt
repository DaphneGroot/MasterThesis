Papyrus.
Papyrus is een vroege vorm van papier. Het wordt gemaakt van de stengels van de papyrusplant, "Cyperus papyrus" en werd in de oudheid gebruikt om op te schrijven. De tekst werd bewaard als boekrol, bekend als een papyrusrol. Later werd het gebruikelijk om vellen van de rollen te snijden en samen te voegen - hier komt de moderne boekvorm, "codex" genaamd, uit voort. Het gebruik van papyrus begon ongeveer vijfduizend jaar geleden in Egypte en waarschijnlijk ook op andere plaatsen.
Een aantal lagen, in lange repen gesneden, papyrusstengels werden dwars op elkaar gelegd, en terwijl ze nog nat zijn samengedrukt. Het kleverige plantensap fungeerde als bindmiddel. Als het blad droog was, werd het papyrusoppervlak behandeld met een soort lijm, waardoor de inkt niet ging lopen, en glad gepolijst.
In een droog klimaat zoals dat van Egypte is papyrus goed te bewaren. In een klimaat met een hogere luchtvochtigheid zal papyrus gaan schimmelen. Daarom zijn de meeste vondsten van papyrus in het woestijnklimaat van het Midden-Oosten gedaan. In het natte Europa is bijna alle papyrus uit vroeger tijden vergaan.
Papyrusrollen zijn tijdens opgravingen onder andere gevonden in graftombes, huizen en afvalhopen uit de oudheid, en hebben al veel over de geschiedenis van het oude Egypte en omstreken verteld. Met name de vondsten te Oxyrhynchus vormen een bron van informatie over het dagelijks leven.
