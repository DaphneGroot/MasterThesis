District.
Een District is een bestuurlijke eenheid die voorkomt in een groot aantal landen.
Albanië.
Albanië bestaat uit 36 districten ("rrethe").
België.
In België kent men "stadsdistricten" en "provinciedistricten".
Elke stad met meer dan 100.000 inwoners mag zijn deelgemeenten districten noemen. Enkel Antwerpen maakt momenteel van dit recht gebruik. Ze worden bestuurd door het districtscollege en de inwoners worden vertegenwoordigd door de districtsraad. De Antwerpse districten zijn vergelijkbaar met de Nederlandse stadsdelen of deelgemeenten (in Amsterdam en Rotterdam). In het Brussels Hoofdstedelijk Gewest werden de 19 gemeenten niet gefusioneerd, maar deze gemeenten worden door velen toch beschouwd als een vorm van extra lokale bestuurslaag zoals in bovengenoemde en andere grote steden, waarbij het Hoofdstedelijk Parlement de volledige stad vertegenwoordigt.
Voor de provincieraadsverkiezingen wordt elke provincie onderverdeeld in administratieve arrondissementen, en elk arrondissement in een of meer provinciedistricten. De reststemmen van een partij over de verschillende provinciedistricten van hetzelfde arrondissement kunnen via apparentering worden samengevoegd.
Belize.
Belize is onderverdeeld in zes districten.
Bosnië en Herzegovina.
Bosnië en Herzegovina heeft één federaal district: Brčko.
Brazilië.
Brazilië kent één district: het Federaal District (Brazilië).
China.
De Volksrepubliek China bestaat onder meer uit districten en subdistricten.
Cyprus.
Cyprus is onderverdeeld in zes districten.
Duitsland.
Duitsland kent de Landkreis en de Kreisfreie Stadt.
Duitse Democratische Republiek.
Duitse Democratische Republiek had vijftien districten ("Bezirk").
Engeland.
Districten zijn de meest herkenbare vorm van lokale overheid in grote delen van Engeland.
India.
India bestaat uit 604 districten ("zilla").
Israël.
Israël heeft zeven districten ("mechoz", meervoud "mechozot"). Het ministerie van binnenlandse zaken heeft ze ingesteld voor aangelegenheden op het gebied van de planologie en de statistiek.
Japan.
Een district ("gun" in het Japans) is een lokale bestuurlijke eenheid die dorpen omvat, maar geen steden.
Kazachstan.
Kazachstan heeft 202 eenheden op bestuurlijk niveau 3.
Luxemburg.
Het Groothertogdom Luxemburg is verdeeld in drie districten. Elk district bestaat uit verschillende kantons. Luxemburg is politiek gezien verdeeld in vier kiesdistricten.
Maleisië.
Een district is in Maleisië de kleinste bestuurlijke eenheid.
Mauritius.
Mauritius is verdeeld in negen districten.
Mexico.
Mexico heeft één federaal district Mexico-Stad dat in zestien districten is onderverdeeld.
Nauru.
Het kleinste land in Oceanië, de eilandstaat Nauru, is onderverdeeld in veertien districten.
Oostenrijk.
Oostenrijk bestaat onder meer uit districten ("Bezirk").
Polen.
Polen is onderverdeeld in powiats, vergelijkbaar met districten.
Roemenië.
Roemenië is onderverdeeld in 41 județe (op Wikipedia vertaald als "districten") en één stad (Boekarest).
Rusland.
In Rusland wordt rayon (район in het Russisch) onder andere gebruikt voor gemeenten die ook wel worden aangeduid als districten (uitzondering vormen de selsovjets). Deze worden in sommige autonome republieken echter anders aangeduid (in Jakoetië als oeloesen, Tuva als kozjuuns en Altaj (onofficieel) als ajmaks). Sinds 2005 is er een systeem met gemeentelijke districten en stedelijke districten in werking getreden (zie Russische gemeente). Op provinciaal niveau zijn er autonome districten (okroegs) met een kleine mate van zelfbestuur, naast de andere typen deelgebieden; zie deelgebieden van Rusland. Het hoogste niveau vormen de federale districten die misschien het beste te omschrijven zijn als landsdelen en die zijn ingesteld in 2000 en na de bestuurlijke herstructurering die momenteel bezig is op termijn weer moeten verdwijnen. Hiernaast bestaan er nog de rurale districten (zie okroeg) en militaire districten.
Ook in andere voormalige Sovjetstaten wordt de benaming 'rayon' gebruikt voor verschillende bestuurskundige eenheden.
Sao Tomé en Principe.
De Afrikaanse eilandstaat Sao Tomé en Principe is opgedeeld in zeven districten. Zes hiervan liggen in de provincie Sao Tomé, terwijl het district Pagué samenvalt met de provincie Principe. De districten worden onder meer gebruikt bij de parlementsverkiezingen.
Somalië.
Somalië heeft 28 districten, met als hoofddistrict het 'federal head district' (FHD).
Slowakije.
Slowakije bestaat onder meer uit districten ("okresy").
Suriname.
Suriname is onderverdeeld in tien districten. Deze onderverdeling is sinds 1985 ongewijzigd. De districten worden onderverdeeld in ressorten en aan het hoofd staat een districtscommissaris.
Swaziland.
Swaziland is onderverdeeld in vier districten.
Thailand.
Een district ("amphoe") is een onderverdeling van een provincie ("changwat") in Thailand. Een aantal provincies omvatten ook subdistricten ("king amphoe"), die kleiner zijn dan het gemiddelde district.
Tsjechië.
Tsjechië bestaat onder meer uit districten ("okresy").
Turkije.
Turkije bestaat uit 81 provincies (Turks: "il"). De provincies zijn onderverdeeld in districten (Turks: "ilçe"). Er zijn in totaal 923 districten.
Verenigde Staten.
Een congresdistrict is een kiesdistrict van het Amerikaans Congres. Een staat wordt onderverdeeld in een aantal congresdistricten, variërend van 1 tot 53; dit aantal is gebaseerd op het bevolkingsgrootte van de staat. In totaal zijn er 435 congresdistricten in de Verenigde Staten, die elk een populatie van ongeveer 630.000 inwoners hebben.
Een heel bekend district is het "District of Columbia".
Naast congresdistricten worden staten ook opgedeeld in kiesdistricten voor de verkiezing van leden van het parlement van de staat. Zo kent Californië behalve congresdistricten ook een reeks districten voor de verkiezing van het "State Assembly" en van de Senaat van Californië.
Zuid-Afrika.
Zuid-Afrika is verdeeld in 52 districten. Sinds 2005 liggen alle districten in zijn geheel in een provincie en maakt elk deel van het grondgebied van Zuid-Afrika deel uit van een district.
Zwitserland.
Zwitserland bestaat uit 26 kantons die vrij zijn in hun bestuurlijke onderverdeling, toch hebben de meeste kantons een onderverdeling in districten. Sommige kantons zijn zo klein dat ze geen districten hebben gekozen en gewoon onderverdeeld zijn in gemeenten. In enkele grote kantons zijn de districten op hun beurt opgedeeld in cirkels.
