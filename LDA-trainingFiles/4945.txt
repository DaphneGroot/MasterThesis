	EBBC ondervindt geen naweeen Basketbalweek
	Van onze basketbalmedewerker
's-HERTOGENBOSCH
Als het echt moet, dan kan EBBC/Den Bosch het ook. In tegenstelling tot eerdere jaren is de ploeg van coach Jos Wolfs zonder conditionele kleerscheuren uit de Haarlem Basketbalweek gekomen en in het daaropvolgende, drukke, programma tastte de Bossche ploeg in drie wedstrijden geen enkele maal mis. Voor de beker werd Rotterdam uit de kwartfinale gehouden, in de reguliere competitie werd eerder vorige week van Virtus gewonnen en zaterdagavond was de Brbantse formatie te sterk (106-98) voor Drenthe.
De positie van EBBC op de ranglijst is momenteel onaantastbaar, al vreest Jos Wolfs de nabije toekomst wel. 'Vooral omdat de strijd om de plaatsten vier tot en met acht in alle hevigheid is losgebarsten en wij de komende weken nogal wat tegenstand uit die contreien tegenkomen, is en blijft het voor ons oppassen.' Vooral, omdat EBBC nog steeds zonder de Amerikanen Riley Smith en Dewayne Johns (beiden in Haarlem geblesseerd geraakt) moet spelen en een aantal spelers toch nog aardig vermoeid uit Haarlem is teruggekomen.
Dat weerhield EBBC er zaterdag in de Maaspoort niet van fel tegen Drenthe uit te halen. De ploeg uit Assen krabbelt weer - na een opvallende seizoenstart - uit een dal omhoog en rekent, rond begin februari, op een plaats in de Elite A. Maar de Bossche ploeg kan prioriteiten in de wedstrijd stellen - weglopen van 67-73 naar 89-73, ver in de tweede helft - om vervolgens het ploegbelang te laten prevaleren en de wedstrijd zonder risico's winnend uit te spelen.
EBBC/Den Bosch-Drenthe 106-98 (49-51).
Scores: EBBC: Mike Vreeswijk 32 (12 reb.), Marcel Huijbens 23, Wierd Goedee 22, Jos Kuipers 14. Drenthe: Peter Koning 25, Drew Henderson 22 (19 reb.), Edwin Luyckx 20.
Eredivisie, mannen: EBBC 17-30, Amsterdam 18-28, Donar 18-28, Den Helder 17-22, Rotterdam 17-20, Zwolle 17-20, Drenthe 18-20, BS Weert 18-20, Dunckers 17-10, Akrides 17-4, Voorburg 19-4, Virtus 17-2.
Eredivisie, vrouwen: Den Helder 7-12, Lieshout 6-10, Orca's 7-10, Jolly Jumpers 7-8, Landslake Lions 7-8, WSC 7-6, Leiderdorp 7-6, Prisma College 7-6, Grasshoppers 6-2, Lisse 7-0.

