Bourgondië (regio).
Bourgondië of Boergondië (Frans: "Bourgogne") was een van de 27 regio's van Frankrijk die tegenwoordig opgegaan is in Bourgogne-Franche-Comté. Bourgogne heeft een lange geschiedenis als koninkrijk en hertogdom en is eeuwenlang een machtscentrum van betekenis geweest. Tot aan de Franse Revolutie bleef het een zelfstandige Franse provincie rond de stad Dijon. In 1790 verdween het en werd het opgedeeld in departementen: l'Yonne, Côte-d'Or, Nevers en Saône-et-Loire. Belangrijke steden zijn Dijon, Chalon-sur-Saône, Nevers, Auxerre, Mâcon, Beaune.
Koninkrijk Bourgondië.
Het eerste koninkrijk Bourgondië werd door het Oost-Germaanse volk van de Bourgondiërs gesticht in de omgeving van Worms, in Rijnland-Palts. Na de vernietiging van dit rijk trok het restant van het volk naar het zuiden en stichtte rond 443 een nieuw rijk rond Genève in Savoye. Dit nieuwe gebied van de Bourgondiërs omvatte zowat de hele Rhônevallei op het moment dat het opging in het Frankische Rijk van Karel de Grote. Bij het Verdrag van Verdun viel het westelijke deel van Bourgondië in West-Francië en het oostelijke deel in het Middenrijk.
Hertogdom Bourgondië.
Vlag van het historische hertogdom Bourgondië
Het noordwestelijke of "Franse" deel van Bourgondië werd een hertogdom onder de Franse kroon in 880. Filips de Goede en Karel de Stoute, hertogen van Bourgondië in de 15e eeuw, wisten hun gebied uit te breiden naar de Lage Landen. De hoofdstad van hun rijk werd in feite naar Brussel overgebracht. Maria van Bourgondië trouwde met een Habsburger. De Habsburgers verwierven nog meer gebieden in de Lage Landen. Zo kwamen deze voor het eerst onder één heerser (Habsburgs Bourgondië). De hertogen hebben nog met de idee gespeeld daar een nieuw (noordelijk) koninkrijk Bourgondië te stichten. Dat is niet doorgegaan, maar in naam bleef het oude hertogdom Bourgondië bestaan, maar het zou nooit meer een belangrijke rol spelen.
