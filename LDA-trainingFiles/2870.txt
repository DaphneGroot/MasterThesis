	Atoomonderzeer duikt naar gezonken schatten uit Oudheid
	Van onze correspondent
Jan van der Putten
 ROME
Met een atoomonderzeer heeft de Amerikaanse onderzoeker Robert Ballard op de bodem van de Middellandse Zee tussen Sicili en Tunesie een kerkhof van antieke schepen gevonden. Vijf van de negen wrakken zijn Romeinse schepen uit de tweede eeuw v¢¢r Christus tot de vierde eeuw na.
'Uiterst opzienbarend' vindt Fik Meijer de vondst. Meijer, die onderwater-archeologie doceert aan de Universiteit van Amsterdam, is niet onder de indruk van het aantal gevonden schepen. Er zijn immers al minstens dertienhonderd wrakken uit de Oudheid geborgen.
Maar Meijer is des te enthousiaster over de vondst van een handelsschip uit het eind van de vierde eeuw, met daarin stenen vazen uit Noord-Afrika. 'Dat is een zeldzaamheid. De vierde eeuw is nog slecht gedocumenteerd. Het is een prachtige bevestiging van de veronderstelling dat Noord-Afrika in die tijd heel welvarend was.'
In 1995 kreeg de onderzee-onderzoeker Ballard, ontdekker van het wrak van de Titanic en van de Duitse kruiser Bismarck, de beschikking over de NR-1 (Nuclear Research 1). Deze atoomduikboot van de Amerikaanse marine dreigde na de Koude Oorlog werkloos te raken.
Het schip bleek uitstekend geschikt voor zijn nieuwe job. Hij is voorzien van wielen en een grote stofzuiger om objecten in het water schoon te maken. De boot heeft een bemanning van maximaal dertien personen. Hij kan duiken tot een diepte van achthonderd meter en een maand onder water blijven. In die tijd kan het zich dag en nacht wijden aan de 'opgravingen'.
Kikvorsmannen kunnen niet dieper dan vijftig meter. Daardoor zijn de meeste scheepswrakken gevonden in ondiep water dicht bij de kust. 'In dieper water, ver uit de kust, liggen er ongetwijfeld nog duizenden', zegt Meijer, die zelf een actief duiker is.
Ballard, bijgenaamd de Indiana Jones der zeen, is vooral genteresseerd in de drukke zeeroute die in de Oudheid Rome verbond met Noord-Afrika. Tijdens zijn laatste campagne ontdekte hij op een diepte van achthonderd meter een zeekerkhof. De Amerikaanse media hebben het al een naam gegeven: de nieuwe Bermuda-driehoek.
Het oudste schip is ongeveer dertig meter lang en heeft twee ankers. Het bevat potten van brons en vazen van aardewerk. Het schip was waarschijnlijk eigendom van een rijke Romeinse familie.
Onder de andere wrakken zijn een koopvaardijschip dat tussen Zuid-Frankrijk en Noord-Afrika voer, twee schepen uit de islamitische wereld uit de zeventiende en achttiende eeuw, en twee Europese schepen uit de negentiende. 'Ik ben ervan overtuigd', zei Ballard voor een gehoor van archeologen in Washington, 'dat de zeediepten meer artistieke en historische schatten verbergen dan alle musea van de wereld bij elkaar. En dat we in staat zijn een groot deel daarvan te bergen.'
Bij dat laatste zet Meijer een vraagteken: 'De vraag is natuurlijk hoe goed die wrakken zijn geconserveerd. De jaarlijkse graanvloot van Carthago naar Rome bestond uit honderden schepen, waarvan er heel wat zijn gezonken. Maar de kans is groot dat die vrij snel zijn vergaan, omdat het graan in het ruim is gaan rotten.' Ook ontbreken de middelen voor een grootscheeps onderzoek van de zeebodem.

