	Meel plakt als witte klei aan de danserslijven
	Nederlands Dans Theater I met Stilleven van Paul Lightfoot. Reprises: Forgotten Land (Kylian) en Kleines Requiem (Van Manen). Gezien: 13 november Lucent Danstheater, Den Haag. Herhaling: 15, 29, 30, tournee t/m 3 december.
Temidden van zeven dansers neemt Paul Lightfoot het applaus in ontvangst, zonder een stap extra naar voren te komen. Kennelijk vindt hij dat de dansstukken die hij met deze NDT-dansers maakt, en waarin hij ook zelf te zien is, evenzeer h£n creatie is. Bescheidenheid siert deze jeugdige choreograaf berhaupt.
Toch heeft Lightfoot wel degelijk reden om trots te zijn. Deze maand ontving hij van Stichting Dansersfonds '79 de Choreografieprijs '97 voor alle stukken die hij bij het Nederlands Dans Theater maakte. De namen daarvan liet hij consequent met een S beginnen, met een charmante geste naar zijn vrouw en collega, de Spaanse danseres Sol Lon.
Met haar opent hij zijn nieuwe werk, het dertiende dat hij bij dit gezelschap maakt. Stilleven is de titel, naar een frase uit een tekst van Erica Jung: There are no such things as still lifes. Zoals vaker koos hij muziek van de barokcomponisten, nu Vivaldi, Scarlatti, Purcell en Bach. Hij selecteerde uit de diverse concerten en cantates de langzame delen met, naast de strijkers, hobo en blokfluit als belangrijkste instrumenten.
Die wat droomachtige muzieksamenstelling draagt er zeker toe bij dat dit Stilleven overkomt als een visioen. Mysterieus oogt ook het toneel dat bedekt is met een kring van witte meel. Bij elke stap die erop gezet wordt, stuift het op als zand, of het plakt als witte klei aan de lijven van de dansers. De belichting, een mobiele lichtkring van felle lampen, hangt telkens pal boven de dansers en laat de rest van podium in het halfduister.
Vertraging, verstilling en bewegingsloosheid lijken items waarmee Lightfoot speelt, als contrast tegenover zijn zeer levendige danstaal. Bij aanvang klinkt ergens achter in de zaal The Last Post. Na die wegebbende koperklanken dansen Lightfoot en Lon een eerste duet. Ze dansen zo verstrengeld met elkaar dat het lijkt alsof er lijm aan de grond geplakt zit en ook aan hun lichamen. Toch fixeren ze daarna los van elkaar in een roerloze pose.
Het licht verschuift naar het midden van het podium waar twee andere dansers in beeld komen: Lorraine Blouin richt zich op uit de witte materie, Patrick Marin bevrijdt zich van het donker door langzaam naar voren te lopen. Na hen dansen nog vier dansers elk een korte solo, waarvoor alle energie die ze bezitten geactiveerd lijkt. Daarna vallen ze terug in een bijna lethargische toestand, en verstarren ze in een roerloze pose.
Halverwege wordt dat patroon doorbroken bij een vertraagd gedanst tango-duet, dat door vier dansers als stille getuigen wordt gadegeslagen. Daarna wordt de choreografie afgerond met een duet, zoals bij aanvang. Subtiel en stijlvol is Stilleven van Lightfoot, en een waardevolle aanwinst in de S-collectie.
Ook de reprise-balletten van Kylian en Van Manen werden een belevenis. Kylians Forgotten Land (1981) blijft een indrukwekkend dansstuk, met een krachtige Cora Bos-Kroese, een onstuimige Nancy Euverink en lyrische Elke Schepers als de meest prominente Kylian-danseressen van nu. Een fraai contrast daarmee vormde Van Manens Kleines Requiem dat ontroerend vertolkt werd door Schepers, Bos-Kroese, Martin, Radacovsk, Lightfoot, Ossola en Elo.
Isabella Lanz

