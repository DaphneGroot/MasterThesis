	Groeiend China lijkt inflatie eindelijk in de hand te hebben
	DPA, AFP
PEKING
De economie van China is vorig jaar met 9,7 procent harder gegroeid dan was voorzien, zonder dat dit gepaard ging met flinke inflatie. De gemiddelde prijsstijging bleef beperkt tot 6 procent vergeleken met de 14,8 procent over 1995.
De consumentenprijzen stegen wel iets sterker, met 8,3 procent, zo heeft woordvoerder Ye Zhen van het Chinese bureau voor de statistiek bekendgemaakt. Het gaat om voorlopige cijfers.
De Chinese autoriteiten mikten voor 1996 op een stijging van het bruto binnenlands product van 8 procent om oververhitting van de economie met hogere prijzen te voorkomen. Daar is Peking kennelijk in geslaagd. Deskundigen vermoedden echter dat bij gebrek aan exacte inflatiecijfers de geldontwaarding in de steden door tariefverhogingen voor stroom, openbaar vervoer, telefoon en huren hoger is uitgevallen.
Bovendien geldt voor Chinese statistieken altijd enige voorzichtigheid. Maar feit is dat zowel het Internationaal Monetair fonds als de Wereldbank bevestigd heeft dat Peking in de strijd tegen de inflatie dit jaar duidelijk succes heeft geboekt.
Voor 1997 verwacht Ye een groei van 10,5 procent. De afgelopen jaren boekte China in dit opzicht dubbele cijfers, met een piek van 13,2 procent in 1993. Dat ging wel gepaard met flinke geldontwaarding. Afgaande op de consumentenprijzen, die de inflatie het beste weergeven, gaat het de goede kant op met een gemiddelde stijging van 8 procent vergeleken met 16,6 procent in 1995.
De bevolking pikt een graantje mee. Het inkomen per hoofd van de bevolking is reeël met 3,4 procent gestegen tot 4380 yuan (1095 gulden). Er zijn echter grote verschillen. Vier van de tien huishoudens is erop achteruitgegaan, gaf Ye toe. Het leven van de lagere inkomensgroepen blijft zwaar. Op het achtergelegen platteland daarentegen steeg het inkomen met 8 procent tot 1900 yuan (475 gulden).
Het volume van de buitenlandse handel steeg met 3,3 procent tot 290 miljard dollar. Het overschot op de handelsbalans bedroeg 16 miljard dollar, bij een import van 137 miljard dollar en een export van 153 miljard dollar. 's Lands deviezenreserve komt naar verwachting rond de honderd miljard dollar uit.
De directe buitenlandse investeringen stegen met 7 procent tot 40 miljard dollar. De industriële productie steeg met 13 procent, maar volgens experts zijn de groeiende voorraden (met een waarde van 540 miljard yuan) een groot probleem. Volgens officiële cijfers bleven bij voorbeeld 1,5 miljard overhemden, tien miljoen horloges, twintig miljoen fietsen en 116 duizend auto's onverkocht.
De staatssector is nog steeds een zorgenkind. De helft van de bedrijven draait met verlies. Het totale bedrag is met 45 procent gestegen tot 69 miljard yuan. In combinatie met de groeiende voorraden is dat een slechte zaak voor de Chinese economie. Daar staat tegenover dat ondanks de overstromingen van afgelopen zomer de graanproductie opliep tot 480 miljoen ton, een record.

