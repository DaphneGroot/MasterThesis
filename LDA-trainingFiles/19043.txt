Paul van Gorcum.
Paul Hubertus Otto van Gorcum (Frankfurt am Main, 3 maart 1934) is een Nederlands acteur, regisseur en stemacteur die vooral bekend is door zijn rol als Baron Van Neemweggen in de televisieserie "Bassie en Adriaan". Zijn achternaam luidde oorspronkelijk De Heiden, maar is in 1980 officieel gewijzigd in Van Gorcum.
Biografie.
Vanaf 1952 tot ongeveer 1990 was Paul van Gorcum theateracteur en hij speelde in allerlei toneelstukken, waarvan er vele klassieke toneelstukken zijn. In het theater speelde hij daarnaast ook veel in andere historiestukken en in wat meer komisch getinte voorstellingen. Paul van Gorcum staat al sinds zijn zesde levensjaar op de planken, toen hij Hans speelde in een voorstelling over Hans en Grietje. Later in zijn jeugd kreeg hij toneelles van onder meer de legendarische Ko van Dijk jr. en hij zou gedurende zijn gehele loopbaan veel met hem samen blijven werken. In 1951 debuteerde Paul officieel bij Het Haags toneel. Hij heeft een groot portfolio aan rollen in het theater vervuld. Zo speelde hij bij John Lanting in zijn Theater van de lach. Hij vervulde ook talloze gastrollen, onder andere bij de Toneelgroep Noorder Compagnie in Drachten. Ook heeft Van Gorcum zijn medewerking verleend aan musicals van Jos Brink, zoals "Madame Arthur" en "Max Havelaar".
Ook was Van Gorcum in veel series te bewonderen in een gastrol, waaronder "Floris", "Toen was geluk heel gewoon" en "Kees & Co". Tevens speelde hij een rol in series als "De kleine waarheid", "De Poppenkraam" en "Bassie en Adriaan". In de laatst genoemde serie speelde hij de rol van De Baron van 1988 tot en met 1994. Hij nam de rol over van Aad van Toor die het te druk had met regisseren van de serie (en de rol van acrobaat Adriaan speelde). Van Gorcum heeft de rol ook een aantal keer publiekelijk gespeeld. In 2002 had hij een kort gastoptreden in het programma Jensen in de rol van De Baron nadat de broers Van Toor hadden aangekondigd te stoppen. Hiernaast speelde hij eerder in de serie de rol van diamantair (1979 - 1980) en professor Chagrijn (1982). In 2005 was hij te zien als Sinterklaas in een solo productie van Bas van Toor. Deze rol vertolkte hij ook in het hoorspel "Sint Nicolaas op bezoek bij circus Bassie en Adriaan" uit 1980.
In films speelde hij ook, voorbeelden zijn "Wat zien ik!?", "Turks Fruit" en "Een vlucht regenwulpen".
Van Gorcum heeft vooral later in zijn loopbaan veel stemmen ingesproken, zoals die van Zazoe in de Disneyfilm "De Leeuwenkoning", "reizende" oom Roel in "De Freggels" en Gargamel in "De smurfen".
In 1992 werd hij Ridder in de orde van Oranje Nassau.
Rond de feestdagen werkt hij als voordrachtskunstenaar, wanneer hij kerstverhalen en gedichten vertelt.
Vanaf 2015 verleent Van Gorcum zijn stem aan de Efteling-attractie Baron 1898. In de voorshow is hij te horen als baron "Gustave Hooghmoed". Dat Van Gorcum door de Efteling is uitgekozen als stemacteur lijkt geen toeval te zijn, na zijn rol als De Baron. Het uiterlijk van Hooghmoed heeft ook veel gelijkenissen met De Baron uit de televisieseries van Bassie en Adriaan.
Naam.
Zoals eerder in dit artikel vermeld, luidde zijn achternaam officieel De Heiden'". Toen hij zijn theatercarrière begon, werd hem gemeld dat deze naam niet interessant genoeg zou zijn als toneelnaam en moest hij een nieuwe toneelnaam bedenken. Aangezien hij zijn eerste voorstelling in Gorcum had, besloot hij deze naam als toneelnaam te gebruiken. Later werd het zijn officiële achternaam.
