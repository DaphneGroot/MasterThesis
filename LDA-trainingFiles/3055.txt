	Vrachtwagen met instrumenten van terrein gestolen
	ANP
DELFT
Het Randstedelijk Begeleidingsorkest moet het voorlopig doen met geleende instrumenten. De vrachtwagen met daarin ondermeer contrabassen, een harp, slagwerk en lessenaars is spoorloos verdwenen. Volgende week zaterdag speelt het orkest een benefietconcert in de Rotterdamse Laurenskerk om geld in te zamelen.
De vrachtwagen van het professionele ensemble stond in de nacht van vrijdag op zaterdag geparkeerd op een privé-parkeerterrein in Delft. De bak zat volgepakt met alles wat een orkest nodig heeft voor een optreden. Coördinator A. Murck van het orkest vreest dat de dieven de truck inmiddels naar het buitenland hebben gereden. Truck en inhoud vertegenwoordigen een waarde van naar schatting twee ton.
Het orkest is inmiddels stevig in de slag met de verzekering over de waarde van het gestolen goed. De verzekering berekent volgens Murck de dagwaarde van de instrumenten en meent bijvoorbeeld dat een oude contrabas minder waard is dan een nieuwe. Elke musicus weet echter dat de waarde van een strijkinstrument juist stijgt met de jaren.
De randstedelijken zijn veel gevraagd als begeleiders van uitvoeringen door amateurkoren en opera- en operetteverenigingen door het hele land. Al naar gelang de uitvoering draven vijf tot tachtig musici op om die tot een goed einde te brengen.
Ondermeer het Gelders Orkest heeft inmiddels instrumenten en apparatuur in bruikleen gegeven.

