	Kamer wil uitstel besluit Jorritsma over aanleg A 4 door Groene Hart
	Van onze verslaggeefster
ROTTERDAM
Een meerderheid in de Kamer wil dat minister Jorritsma nog geen besluit neemt over de bovengrondse aanleg van rijksweg A 4 door Midden-Delfland. Voorzitter P. Biesheuvel (CDA) van de Vaste Kamercommissie voor Verkeer en Waterstaat liet dit donderdag weten tijdens een werkbezoek aan het gebied in het Groene Hart.
Hij wil dat het alternatieve voorstel van de provincie Zuid-Holland en de stadsregio Rotterdam wordt afgewacht. De provincie en de stadsregio hebben nog twee tot drie maanden nodig om hun plan voor een verdiepte aanleg van de weg uit te werken.
Er wordt al sinds 1959 gediscussieerd over de zeven kilometer snelweg die tussen Delft en Schiedam moet komen. En al vanaf de jaren zestig kijkt Schiedam tegen een nooit afgemaakte zandheuvel aan.
De minister wil het omstreden trac√© bovengronds aanleggen, omdat dat het goedkoopst is (390 miljoen gulden). Maar de provincie, de gemeenten Rotterdam, Schiedam, Vlaardingen, Delft, Schipluiden, het stadsgewest Haaglanden, grote natuur- en milieuorganisaties en bewonersorganisaties zijn fel tegen de bovengrondse aanleg.
Een ruime kamermeerderheid van PvdA, D66, CDA en GroenLinks is voor een verdiepte ligging, omdat het gebied in het Groene Hart ligt. Volgens Jorritsma weegt de vermeende winst voor natuur en milieu echter niet op tegen de extra kosten.
PvdA'er Van Heemst, lid van de kamercommissie, adviseert de provincie en de gemeenten een deel van de extra kosten voor hun rekening te nemen. 'Dan moet de minister wel meedoen.'
De provincie en stadsregio denken dat een verdiepte aanleg van de A 4 wel betaalbaar is en dat een bijdrage van hen niet nodig is. Volgens hun voorstel zullen de extra kosten (390 miljoen) deels worden terugverdiend door vijftienhonderd woningen te bouwen op en rond de tunnel die tussen Schiedam en Vlaardingen komt te liggen. De huizen moeten tussen de vijftig en honderd miljoen gulden opbrengen.
Volgens de gemeenten Schiedam en Vlaardingen kunnen de extra kosten ook worden gecompenseerd door tolheffing en de opbrengst van het zogeheten 'rekeningrijden'.

