	Angenent vindt het leven als kweker al mooi genoeg
	Van onze verslaggeefster
Tynke Landsmeer
LEEUWARDEN
De aanhoudende vorst bracht het bedrijf van spruitenkweker Henk Angenent forse schade toe. Negentig procent van de oogst ging verloren en het is nog maar de vraag of de resterende tien procent het houdt tot maart. Dezelfde vorst die zijn bedrijf financieel dupeerde, wierp hem zaterdag het goud in de schoot. Want voor winnaars van Elfstedentochten valt veel geld te verdienen.

Na de marathon in Maasland, waar Angenent twee dagen voor de Elfstedentocht als tweede over de finish kwam, had hij zijn historische zege al voorspeld. 'Bij het NK in Ankeveen werd ik derde, nu tweede. Dan moet ik straks in Leeuwarden dus als eerste over de finish komen.' De vijftiende Elfstedentocht domineerde hij inderdaad met groot vertoon van macht.
Een tot de verbeelding sprekende winnaar is de nuchtere spruitjeskweker uit Alphen aan de Rijn niet. Onwennig stond hij bij de huldiging heen en weer te wiegen op het podium. En het 'We are the champions' werd door hem in eerste instantie schuchter, en pas later iets enthousiaster, meegezongen.
De manier waarop hij zaterdag zijn gedoodverfde concurrenten versloeg, was daarentegen van wereldklasse. Op de laatste twaalf kilometer van Dokkum naar Leeuwarden verijdelde hij maar liefst zes vluchtpogingen van Piet Kleine en twee van Bert Verduin. En terwijl het publiek zich voor het hoofd sloeg over zoveel domheid en krachtverspilling, toonde hij zich in de lange eindspurt toch de slimste en de sterkste.
'Ik hoop niet dat er nu veel gaat veranderen in mijn leven', zei de 29-jarige Angenent, die het liefst vandaag de koeien weer was gaan melken. 'Die zeggen tenminste niets terug.' Met zijn vader runt hij in Woubrugge - een kleine, hechte gemeenschap waar hij opgroeide - een gemengd bedrijf met koeien, schapen, paarden en spruitjes. 'Agrarisch ondernemer' noemt hij zichzelf.
In de zomer verricht hij zijn enige trainingsarbeid dan ook op het land, want het kweken van spruiten is zeer arbeidsintensief. Elke stronk gaat door zijn handen, en er staan er zo'n 35 duizend op een hectare. 'Met het plukken ben je dagen zoet en dan heb ik het nog niet eens over het sorteren. Voor schaatsen heb ik in de zomer geen tijd.'
Het werk op het land noemt hij een hobby, net als het schaatsen en de paarden pure liefhebberij zijn. En daar wil hij liefst zo lang mogelijk van genieten. De commerciële activiteiten die normaliter volgen op de heroïsche zegetocht gaat hij liever uit de weg en ook op het goud dat hem ongetwijfeld in de schoot zal vallen, zit hij nauwelijks te wachten. 'Al is het een leuke compensatie voor de mislukte oogst', geeft hij toe.
Volgens zijn vrouw, met wie hij in een rijtjeshuis in Alphen aan de Rijn woont, is Angenent rechtvaardig, eerlijk en recht door zee. Zijn harde kritiek op de in zijn ogen onrechtvaardige ploegentactiek maakte hem niet populair bij de andere marathonrijders. Hij schopte tegen zere benen en ageerde dit seizoen veelvuldig tegen de overmacht van de rijke ploegen die een verlammende werking heeft op het wedstrijdverloop. 'De sterkste rijders winnen niet meer', zei hij.
De strijder tegen onrecht haalde zaterdag zijn gelijk. Hij won de enige wedstrijd die niet gedomineerd kàn worden door ploegenspel, omdat niemand tijdens een Elfstedentocht voor elkaar wil rijden. 'Ik geef mijn ploegmaat nog liever een duw dan dat ik hem ga helpen', zei Erik Hulzebosch daags voor de wedstrijd.
Het liefst wil Angenent terug naar de man tegen man gevechten, maar uit commercieel oogpunt is dat niet meer haalbaar. 'Toen ik zes jaar geleden voor het eerst op het ijs stond wist ik niet eens wat koersinzicht was. Ik was er niet mee opgegroeid.
'Mijn ouders schaatsten niet en wielrennen had ik nooit gedaan. Ik had er helemaal geen sjoege van hoe dat nou werkte in een ploeg. Die jongens vonden het maar raar dat ik in het begin een beetje voor mezelf reed, dus dat botste wel eens. Ik ben nog steeds een aanvallende rijder. Ik wil altijd rammen.'
De tocht langs elf Friese steden was pas de derde 200 kilometer-wedstrijd voor Angenent, maar nog niet eerder haalde hij de finish. 'Ik denk niet dat ik me ooit zo sterk heb gevoeld. De meeste angst had ik voor het donker. Laat ik dat eerst maar eens overleven, dacht ik, dan kijk ik als het licht wordt wel eens om me heen of ik bij de kopgroep zit en hoe vaak ik gevallen ben.
'Als je deze tocht nooit eerder hebt gereden, zit je constant om je heen te kijken waar je bent. Vooral de eerste drie uur in het donker vroeg ik steeds aan Henk van Benthem en Henri Ruitenberg hoe ver het nog was. Pas toen het licht werd, kon ik op de kerkklok zien hoe laat het was: half negen. Toen wist ik dat we er inmiddels zo'n honderd kilometer op hadden zitten.'
De gladde ijsvloer was in het voordeel van de technische rijder. Met lange, krachtige slagen trotseerde hij de harde wind en ook de kou kreeg geen moment grip op hem. 'Ik ben een natuurmens. Ik werk het hele jaar buiten, dus ik krijg het niet meer zo snel koud. Ik kwam het ijs op met een bivakmuts, maar toen ik zag dat het maar drie graden onder nul was, heb ik die snel afgegooid.'
De opvolger van Evert van Benthem, de kaasboer die na zijn overwinningen in 1985 en '86 tot de rijen van bekende Nederlanders toetrad, vermoedt dat hem eenzelfde lot beschoren is. 'Ja, ik ben nu een beroemde Nederlander, maar daar kan ik niets meer aan veranderen.' Helaas, dacht hij er voor zichzelf zachtjes achteraan.
Want op zijn gemak voelde hij zich pas weer zondagavond, op het ijs in zijn woonplaats. Hij piekerde er niet over het clubwedstrijdje in Alphen aan de Rijn over te slaan. En ook de huldiging vandaag had hij liever laten schieten voor de 100 kilometer-wedstrijd in Eernewoude. 'Al die drukte. Laat mij maar effe lekker rijden.'

