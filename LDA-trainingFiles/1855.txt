	Swissair dreigt investering in Belgische maatschappij geheel af te schrijven; Sabena woedend over geruchten uitverkoop
	AP
BRUSSEL/MOSKOU
Sabena heeft furieus gereageerd op geruchten dat Swissair van plan zou zijn de Belgische luchtvaartmaatschappij op te doeken en in stukjes en beetjes te verkopen. Swissair heeft een controlerend belang van 49,5 procent in Sabena. De rest van de aandelen is in handen van de Belgische overheid. Sabena betitelde de berichten uit de Belgische zakenkrant Financieel-Ekonomische Tijd als 'mafiapraktijken' en 'valse geruchten'.
Maar Sabena-topman Valere Croes gaf donderdag op een persconferentie toe dat Swissair de investering in Sabena halverwege dit jaar grondig tegen het licht zal houden. Volgens Croes gaat het hier echter om een 'managementmethode die bij alle bedrijven gebruikelijk is'. Sabena ontkent echter dat Swissair Sabena een ultimatum heeft gesteld.
De Zwitsers zouden de Belgische dochter hebben laten weten dat de bezuinigingsdoelstellingen halverwege dit jaar moeten worden gehaald. Als dat de Belgische maatschappij niet lukt, zou Sabena niet langer kunnen rekenen op financiÃ«le steun van de Zwitserse aandeelhouder. Swissair zou gedreigd hebben de investering in Sabena geheel af te schrijven, tenzij de maatschappij erin slaagt binnen zes maanden weer winst te maken. Als dat niet lukt, zou Sabena zijn vluchten aan het eind van dit jaar moeten staken.
Croes hekelde de voortdurende speculaties over de toekomst van Sabena als 'mafiapraktijken' en het verhaal in de Financieel-Ekonomische Tijd, dat gebaseerd was op anonieme bronnen, bestond volgens hem uit valse geruchten. Het Belgische zakenblad wist te melden dat Swissair al uitgewerkte plannen klaar heeft liggen om het routenet van Sabena op te splitsen en te verkopen aan Crossair, een dochteronderneming van de Zwitserse luchtvaartmaatschappij, het Amerikaanse Delta Airlines, Austrian Airlines, Singapore Airlines en Virgin Express.
De samenwerking tussen Swissair en Sabena wordt al veel langer op de proef gesteld door voortdurende geruchten dat de Zwitsers buitengewoon ongelukkig zijn over het trage tempo waarin de Belgische maatschappij uit de verliezen komt. Paul Reutlinger, die door Swissair is aangesteld als verantwoordelijke manager bij Sabena, heeft in het verleden echter gezegd dat hij erop vertrouwt dat Sabena in 1998 weer een winstgevende maatschappij zal zijn. Reutlinger voert een bezuinigingsprogramma door van 4,7 miljard francs (250 miljoen gulden).
Maar Reutlinger heeft ook duidelijk gemaakt dat Swissair de investering in Sabena van 6,5 miljard francs (350 miljoen gulden) desnoods als verloren zal beschouwen. Volgens de zakenkrant wil Swissair het belang in Sabena al afshrijven ten laste van de resultaten over 1996 zodat de verliezen van de Belgische deelneming de winst over dit jaar niet onder druk zullen zetten.
Trans World Airlines (TWA), een andere noodlijdende luchtvaartmaatschappij, komt mogelijk in Russische handen. Een groep investeerders, die gelieerd zijn aan de Russische vliegmaatschappij Transaero, heeft een bod gedaan op het Amerikaanse TWA. Grigory Goertovoi, vice-voorzitter van het bestuur van Transaero, zei donderdag dat de maatschappij TWA komende maand een uitgewerkt voorstel zal overhandigen. 'Maar we beschouwen de eerste reactie van TWA als een positief signaal.' TWA weigerde het bod echter te bevestigen.
Details over het overnamebod zijn schaars. Tot nu toe is alleen bekend dat de Amerikaanse groep Strategic Capital Group de leiding heeft van het gezelschap geldschieters dat het kapitaal voor de overname moet verschaffen. Bovendien heeft Transaero gezegd dat er geen fusie zal komen van beide luchtvaartmaatschappijen, maar een strategische samenwerking waarbij de routeschema's aan elkaar zullen worden geknoopt.
Transaero, in 1990 opgericht door de staatsluchtvaartmaatschappij Aeroflot en een aantal Russische vliegtuigfabrikanten, is uitgegroeid tot de op een na grootste luchtvaartmaatschappij in Rusland en vliegt op dertig bestemmingen over de hele wereld. De maatschappij vormt een uitzondering op de regel dat de passagier bij een Russische maatschappij op een minimum aan service hoeft te rekenen. Aeroflot heeft een belang van 5 procent in Transaero. Driekwart van de aandelen is in handen van het management.
De voorgestelde alliantie heeft voor TWA het voordeel dat de noodlijdende maatschappij toegang krijgt tot de snel groeiende markten van Rusland en de andere voormalige Sovjet-republieken. Andere westerse maatschappijen zijn in dit deel van de wereld nauwelijks actief. Bovendien kan TWA zo zijn verouderde luchtvloot te gelde maken. in de vroegere Sovjet-Unie is een grote vraag naar tweedehands vliegtuigen.

