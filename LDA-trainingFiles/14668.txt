Melodie.
Onder melodie (Oudgrieks μελῳδία (melodia), "zang", van μὲλος (melos), "lied", ᾄδω (ado), "zingen") wordt in de muziek een karakteristieke opeenvolging van tonen verstaan, dat wil zeggen van toonhoogten en toonduren, die in combinatie met het ritme een bepaalde muzikale gestalte vormt. Een melodie is een soort muzikale gedachte, met een specifiek karakter en met een duidelijk begin en eind. Beschouwt men, los van het ritme, enkel de intervallen van een melodie dan spreekt men van het 'melos'.
Een melodie kan opgebouwd zijn uit diverse motieven.
