	Wel 'n beetsen overdreven
	D E GESCHIEDENIS nam een ironische wending op de dag dat Cyriel Buysse de baronstitel kreeg. Naar het schijnt heeft de schok die dit late eerbetoon bij de Vlaamse schrijver teweegbracht, zelfs zijn dood bespoedigd. De verwarring is begrijpelijk voor een auteur die keer op keer uithaalde naar de adel en wiens werk op gespannen voet stond met de heersende fatsoensnormen.
Vooral zijn (naturalistische) belangstelling voor seksualiteit stuitte op verzet. Buysses debuutroman Het recht van de sterkste was in katholieke ogen pure pornografie. 'Wie respect heeft voor zichzelf en rein wil blijven, rake nooit een boek aan van dezen auteur.' De 'perversen dekadent' Buysse (1859-1932) was niet de eerste naturalist die dergelijke verwijten te horen kreeg. De kritiek is een echo van wat eerder in Frankrijk over Zola was gezegd.
Uit de vier toneelstukken en twee novelles die nu opnieuw zijn uitgegeven, wordt duidelijk waarom Buysse niet alleen de kerk, maar ook de staat behoorlijk dwars heeft gezeten. Haat tegen de burgerij is een tweede naturalistisch motief waarin hij zich naar hartelust uitleefde. In satirische eenakters, zoals De plaatsvervangende vrederechter, maakt hij de rechterlijke macht belachelijk. In de serieuzere toneelstukken worden sociale wanverhoudingen aan de kaak gesteld. Vooral zijn meest populaire stuk, Het gezin van Paemel, bevat scherpe maatschappijkritiek. Tegen het decor van de economische crisis en het opkomende socialisme schetst Buysse de ondergang ('reinewoassie') van het pachtersgezin Van Paemel. Een onwaarschijnlijke hoeveelheid ellende daalt neer over het gezin. Ziekte en dood, verkrachtingen, onechte kinderen, faillissement, invaliditeit - niets blijft ze bespaard.
Vader van Paemel reageert op iedere nieuwe catastrofe met zijn eeuwige antwoord: 'An 't wirk, nondedzu! tot da'k er bij cravere.' Zijn gelatenheid staat in contrast met het verzet van zijn kinderen, zodat in het gezin niet alleen een politiek, maar ook een generatieconflict wordt uitgevochten. De halsstarrige en onredelijke boer heeft geen begrip voor de nieuwe denkbeelden van zijn kinderen, en bewerkstelligt zo zijn eigen isolement.
Buysse, net als de door hem bewonderde Heijermans, schrikt niet terug voor het grote gebaar. Er wordt mateloos veel tandengeknarst, handen gewrongen, gesnikt en geschreid. Troost is slechts te vinden in de rijkelijk vloeiende 'dreupelkens dzjenuiver', en (voor de vrouwen) bij God. De oudste zoon Van Paemel reageert woedend op hun gebeden: ' 'k 'n Geleuve nie mier aan uldere God: d'r 'n es giene God veur d'oarme meinschen.'
Niet alleen de dramatische handeling is wat zwaar aangezet, ook de personages worden soms gereduceerd tot types. Zo is de pastoor in ieder verhaal weer de hypocriete slijmjurk die uit geldzucht aanpapt met de hogere stand en het volk probeert dom te houden: 'Iederien hee zijn diel van verdriet op de weireld. G'n meugt doar azue nie altijd op peizen.'
De humor is gebaat bij deze karikaturale neiging, maar het realistisch gehalte lijdt eronder. Toch wilde Buysse vooral waarheidsgetrouw zijn, hij streefde naar 'waarheid van leven, waarheid van taal, waarheid van karakterontleding en van toestanden'. Vooral de 'karakterontleding' staat echter op gespannen voet met de goed-naturalistische traditie waar Buysse in schreef.
Uitgaande van de gedetermineerdheid van de mens door ras, milieu en moment, ruimde hij weinig plaats in voor individuele psychologie. Rampzalige gebeurtenissen worden niet veroorzaakt door persoonlijke keuzen en fouten, maar door externe, maatschappelijke factoren. Zoals in het larmoyante verhaal 'Grueten Broos', waarin een zachtaardige jonge fabrieksarbeider een 'afschuwelijke misdaad' begaat. Hij geeft zijn moeder een klap, en zij sterft vervolgens van verdriet. Expliciet wordt uitgelegd dat zijn driftaanval louter en alleen is veroorzaakt door het besef van 'de overweldigende maatschappelijke onrechtvaardigheid'.
Veel subtieler is de novelle Tantes. Wellicht is Buysse hier benvloed door het werk van zijn vriend Couperus. Drie meisjes uit de hogere burgerij verstikken in de 'deftige saaiheid' van het dorpsleven. Hun lot wordt gespiegeld aan dat van drie ongetrouwde, zure tantes, die door hun fortuin de hele familie regeren. Uit pure nijd en kortzichtigheid verbieden de oude vrijsters het huwelijk van een van de nichtjes. Het meisje wordt krankzinnig, terwijl haar gewezen minnaar Raymond zich al gauw weer overgeeft aan de geneugten van het leven.
Ondanks zijn schijnbare harteloosheid heeft Raymond wel degelijk ware liefde op kunnen brengen. Daarmee is hij een uitzondering in het werk van Buysse. Over het algemeen wordt de man voorgesteld als een door zijn driften geleide bruut. Dat gaat op voor alle milieus: 'Al 't mannenvolk es precies gelijk.' Verkrachtingen en afranselingen zijn aan de orde van de dag. Met name in het stuk Driekoningenavond neemt de verdierlijking van de mens (ook zo'n mooi naturalistisch thema) gruwelijke vormen aan. Zowel Vrouw Cloet als haar buurvrouw leeft in permanente doodsangst voor hun echtgenoten. De buurvrouw vat berustend samen hoe geweld wordt afgewisseld met seksuele dwang: 'Ze sloan ou iest half dued moar 'n koartier doarnoar moen z'ou toch weer h'n.'
Niet alleen zijn eigen sekse kreeg het te verduren. Buysse, zoon van een fabrieksdirecteur, haalde ook uit naar het eigen milieu. Hij was een eigengereide figuuur, schrijver van gengageerde stukken, die weigerde politiek stelling te nemen, in Den Haag woonde, maar wel in een Oost-Vlaams dialect schreef. Wellicht hebben deze tegenstrijdigheden geleid tot het lange uitblijven van erkenning. Ondanks de uitgesproken bewondering van haast alle grote Vlaamse schrijvers heeft Buysse nooit dezelfde mate van roem geoogst als zijn generatiegenoten Streuvels en Maeterlinck. Vooral de keuze voor het Vlaams heeft het grote succes in de weg gestaan; de burgerij las immers alleen Frans. Het volk zelf las nauwelijks, wat verklaart waarom alleen Buysse's toneel het grote publiek kon bereiken.
Toch is het juist het dialect waardoor Buysses werk niet zo verouderd is als veel andere gengageerde literatuur uit deze tijd. Evenmin verjaard is zijn gevoel voor humor. De schrijver is bijzonder geestig als het gaat over de zure tantes die spontaan in hysterisch gehuil uitbarsten wanneer zij een rozenkrans krijgen die gezegend is door de paus, of over de barones die besluit alleen nog maar 'patisserie' te eten als ze de mest ruikt waarmee haar boterhammen gemaakt worden.
Deze humor, in combinatie met de herkenbaarheid van 'taal en toestanden', verklaart hoe Het gezin van Paemel zo populair heeft kunnen worden dat Vlamingen er zelfs passages van uit het hoofd kennen. Ook voor de Hollandse lezer, die deze nationale traditie mist, is Buysse nog de moeite waard. Hij 'overdrijft wel 'n beetsen', maar schrijft mooie verhalen, die een mens nog steeds kunnen doen knarsetanden over al dit onrecht.
Yra van Dijk
Klassieken uit Vlaanderen: Cyriel Buysse.
Meulenhoff/Manteau; 330 pagina's;  34,90.
ISBN 90 290 6003 4.

Foto
	Cyriel Buysse ARCHIEF 'DE MORGEN'

