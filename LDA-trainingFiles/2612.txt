	Bespottelijk, die vragen over z'n opvolger Van Gaal
	Van onze verslaggever
Paul Onkenhout

NOORDWIJK
Dansend op de vulkaan heeft Bobby Robson de afgelopen weken aan kracht gewonnen, zo lijkt het in Noordwijk. Wonderbaarlijk is het; Robson is geen nerveus, mentaal en fysiek uitgeput wrak die op zijn laatste benen FC Barcelona leidt, maar een goedlachse, vitale zestiger die de draak steekt met al die journalisten die hem dagelijks achtervolgen.
Omdat Barcelona zich heeft geplaatst voor de finale van de Europa Cup voor bekerwinnaars en de eindstrijd, tegen Paris Saint Germain, aan de Rotterdamse Kuip is toegewezen, is Robson in Nederland. 'Het land van Van Gaal en Cruijff', merkt een Spaanse journalist provocerend op.
Welnee, zegt de trainer van Barcelona, Nederland is het land van PSV, zijn oude club. 'Ik heb hier twee jaar gewoond en het waren twee zeer gelukkige jaren in mijn leven.' Maar los daarvan, de finale had wat hem betreft ook in een ander land gespeeld mogen worden, China of zo.
Geroutineerd, de vraag is hem per slot van rekening al honderden malen gesteld, reageert Robson op wat hij met milde spot de Van Gaal-question noemt. Eigenlijk zijn het twee vragen: waar denkt Robson volgend seizoen werkzaam te zijn en wat is zijn mening over de eventuele komst van Van Gaal naar Barcelona.
De 64-jarige Engelsman geeft twee antwoorden. 1: 'Jullie kunnen het beter aan de voorzitter vragen. Hij weet antwoorden op alle vragen. Ik weet maar n ding zeker en dat is dat mijn contract nog een jaar doorloopt. En ik ben niet van plan eerder op te stappen. Barcelona is een fantastische club. Ook al is de druk er extreem groot, ik heb het erg naar mijn zin en ik werk hard en met plezier. Ik ben gelukkig in Barcelona.'
De verhalen over Van Gaal neemt hij voor kennisgeving aan. 2: 'Ik hoor ze ook, maar wat waar is, en wat niet waar, weet ik niet. Vraag hem zelf maar wat hij volgend seizoen van plan is.'
Fijntjes wijst Robson op de prestaties van Barcelona dit seizoen. De ploeg plaatste zich voor de finales van de Europa Cup en de Spaanse beker en heeft in de liga Real Madrid nog niet uit het oog verloren. 'Het is een fantastisch seizoen voor de club. Voor de man die mij opvolgt zal het zeer moeilijk worden om dit te evenaren.'
Een man die hem opvolgt, het k n er op duiden dat Robson al heeft besloten Barcelona na n seizoen te verlaten. Het zou ook zijn goede humeur verklaren: de argwaan en de huiver voor confrontaties met de pers zijn verdwenen. Zonder twijfel voelt hij zich ook gesterkt door de goede resultaten van de laatste weken.
De kans bestaat dat Barcelona dit seizoen twee toernooien wint en zich, als runner-up of zelfs als kampioen, zal plaatsen voor de Champions League. Zeer tot de verbeelding spraken twee recente overwinningen, op Fiorentina in de halve finale van de Europa Cup en op Real Madrid.
Het verklaart het dilemma van Josep Lluis Nu¤ez, de voorzitter van de club. Stel hm de vragen, suggereert Robson voortdurend, of stel ze aan Van Gaal. Hij heeft niet meer te zeggen dan dat hij ook volgend seizoen, vermoedelijk, Barcelona zal leiden.
Hoewel: 'De voorzitter bepaalt alles, de trainer van Barcelona bepaalt niets. Dat is vorig seizoen wel bewezen. Johan Cruijff dacht de club te gaan leiden, maar werd ontslagen. Nu¤ez heeft macht, ik niet. Ik word overal buiten gelaten.'
De eerste Spaanse orkaan heeft Robson doorstaan. Er zullen nog vele volgen. De Engelsman in Barcelona is er niet bevreesd voor: hij is onafhankelijk en geniet van de verdeeldheid in de hoogste regionen van de club. Zijn positie daarentegen wordt iedere dag sterker.
Achtervolgd door hordes journalisten schenkt Robson zich iets te drinken in. De Van Gaal-question wordt opnieuw gesteld. Robson grijnst en zegt in vlekkeloos Nederlands 'lekker kopje koffie.' En vervolgens: 'Hartstikke bedankt.
De lach van de man die waarschijnlijk plaats moet maken voor Van Gaal, schalt door de zaal van het hotel.

Foto
	Barcelona-trainer Bobby Robson tijdens de persconferentie gisteren in Noordwijk. FOTO'S GUUS DUBBELMAN - DE VOLKSKRANT

