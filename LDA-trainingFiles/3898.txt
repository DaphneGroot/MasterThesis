	De beperking van de perkeloosheid DOUGLAS HOFSTADTER WEIDT OEVERLOOS UIT OVER TAALGRAPPEN, POEZIE, COMPUTERS EN VERTALEN
	ALS IK HOORDE dat er op Mars een boek lag dat gaat over de heilige dichters Heaney en Dante, over de grappige dichters Christian Morgenstern en Piet Hein, over de fantastische schrijvers Stanislaw Lem en Alexander Poesjkin, over de slimme informatici Alan Turing en Joseph Weizenbaum, over de slinkse informatici Roger Schank en Terry Winograd, over de eigenzinnige vertaal-theoretici Vladimir Nabokov en George Steiner, over de elkaar tegensprekende vertaalmachinisten Toon Witkam en Yehoshuah Bar-Hillel, over de geniale Amerikanen John Searle en Martin Gardner, over de Franse woordgoochelaars Georges Perec en Raymond Queneau, hun Nederlandse collega's Rudy Kousbroek en Lee Sallows, hun Italiaanse collega's Stefano Bartezzaghi en Giuseppe Varaldo en hun Amerikaanse collega's Ross Eckler en Roger Angell, een boek dat dus bol staat van anagrammen en palindromen, van humor en rijm, van vertalingen en e-loos proza, dan zou ik mij onmiddellijk naar de rode planeet laten wegknallen, en dan hoef ik geen retourtje ook.
Onderweg zou ik mij afvragen: welk genie heeft al die heerlijke namen bijeengebracht? Wie gaat nu eens het laatste woord zeggen over pozie, taalgrappen, computers, vertalen en de vraag of men ooit een machine zo gek kan maken dat hij zich als een mens gedraagt? Dat boek zou ik zelf willen schrijven. En als ik het niet schrijf, dan zou ik het in ieder geval willen lezen. Dan hoor ik over de raket-telefoon dat het boek 632 pagina's telt en door de auteur geheel zelf is getypografeerd. 'Maar dan is dat boek van Doug Hofstadter', roep ik blij ter hoogte van de maan.
Douglas R. Hofstadter verraste de wereld, en mij in het bijzonder, in 1979 met het boek Gdel-Escher-Bach, dat ik in deze krant klaroenstotend besprak, waarna ik het bij de verschijning van de Nederlandse vertaling in 1985 in een andere krant nog eens overdeed. Ik heb het boek onlangs herlezen en het is niet verouderd. Het gaat over kunstmatige intelligentie, maar het is leesbaar geschreven. Vooral het grote enthousiasme en het spirituele vormgevoel van de schrijver maakten het dikke boek tot een bestseller in de hele wereld.
Hofstadter volgde daarna Martin Gardner op als columnist in de Scientific American; zijn gebundelde columns verschenen in 1986 in een dik boek. In 1995 volgde een dik boek, van meer technische aard, over analogie. Eigenlijk schrijft Hofstadter altijd over analogie. Wat is de overeenkomst tussen a en A? En tussen a en b? En tussen anale orgie en analogie? En tussen deze drie overeenkomsten?
Een paar jaar geleden kreeg ik een rondzendbrief van hem met de tekst van een simpel Frans versje van de dichter Marot uit de eerste helft van de zestiende eeuw. Hij vroeg aan de ontvangers van de brief dat versje te vertalen. Ik ben geen vertaler. Ik zag niets bijzonders in het charmante gedichtje. Anderen deden het wel, Hofstadter kreeg tientallen vertalingen, de meeste in het Engels, al was het maar van zijn studenten.
Over die vertalingen zou een boek te schrijven zijn, en dat deed hij ook, in 1996: Rhapsody on a Theme by Clment Marot. Maar er groeide een groter boek in hem over het vertalen van pozie, van taalgrappen, van grappen, en over eigenlijk alles wat de laatste jaren bij hem was opgekomen en wat hij de laatste jaren had meegemaakt.
In het eerste hoofdstuk wordt ons uitgebreid verteld hoe wonderschoon en duivels slim het boek dat wij gaan lezen, in elkaar zit. Dat moet je natuurlijk nooit doen. Maar Hofstadter komt wel met meer dingen weg die je nooit moet doen. Hij vertelt ons dat hij er baat bij vindt - en dan is hij in het goede gezelschap van Perec en Queneau - om je als schrijver bepaalde zelfgekozen beperkingen op te leggen. Hij geeft daar alle details van, en inderdaad komen die inperkingen verderop in het boek voor.
Maar laat ik het maar direct zeggen: de voornaamste vorm-eigenschap van dit boek is de vormeloosheid, de voornaamste inperking is die van de onbeperktheid.
Werkelijk niets wordt ons onthouden, van de dagelijks door de auteur gegeten kip-sandwich bij Wendy's (een tamelijk smerige ketting van Amerikaanse fastfood-gelegenheden) tot wat zijn Nederlandse vertaler in Parijs tegen hem zei toen ze langs een wolkenkrabber liepen.
Hofstadter heeft diepe eerbied voor vertalers. Om die eerbied kracht bij te zetten citeert hij een ingezonden briefje van de schrijfster Joyce Carol Oates. Maar dan moet hij ons ook vertellen hoe ze die mevrouw een keer zagen, of meenden te zien, in een restaurant waar ze heen gingen op de dag dat de hond verkouden was omdat zijn zoontje de deur had laten openstaan omdat hij. . . ik overdrijf.
Maar Hofstadter overdrijft aan n stuk door. Hij zegt, en daar heeft hij gelijk in, dat het gek is dat uitvoerende musici altijd groot op de affiches staan, terwijl de componisten er klein onder staan. Daar geeft hij enkele bladzijden voorbeelden van. Omdat hij de typografie in eigen hand heeft, komen die namen ook echt zo groot op de bladzij. Dan maakt hij het grapje dat je analoog zou kunnen zeggen: 'Er komt een nieuwe vertaling van August Willemsen uit. Nee, ik weet niet van welk boek, maar ik moet die vertaling hebben', en dat grapje wordt ons dan weer in een dozijn variaties gebracht.
Informatici van boven de vijftig hebben geen informatica gestudeerd, want dat vak bestond in hun jeugd niet. Daarom hebben informatici de neiging om te denken dat ze zelf wel alle vakken kunnen bedenken. Wie over vertalen schrijft, zou er goed aan doen eens een boekje over vertalen te lezen. Er staat er n in de lijst van 250 gebruikte boeken. Daarin is geen enkel taalkundig boek te vinden.
Die Nederlandse vertaler noemde een wolkenkrabber in Parijs een skyscratcher. Dat vindt Hofstadter leuk, want het Engelse woord is skyscraper en een Engels-spreker denkt er nooit aan wat dat woord eigenlijk betekent. Helaas vertelde de vertaler hem niet dat wij zo'n toren zelfs een cloud(s)scratcher noemen, en dat wij nog miljoenen leuke samenstellingen hebben. Hofstadter beweert dat een Nederlandse baby om zijn 'fopspeen' vraagt en hij vindt dat gek, want fop- betekent: niet-echt. Maar niemand heeft ooit een Nederlandse baby 'geef me mijn fopspeen' horen kraaien.
@@0IER@@0 EZE voorbeelden zijn van geen belang. Er zijn in het boek meer dan zeshonderd van zulke voorbeelden. Steeds denk je: maar zoek dat dan uit, man! Waarom moet je al je informatie krijgen van toevallige ontmoetingen, afgeluisterde gesprekjes, krantenstukjes? Er is een hele bibliotheek met informatie op jouw gebied!
Twee pagina's lang juicht Hofstadter over een Engels gedicht waarvan elke regel een anagram van de titel is. Hij vindt het een krachttoer die je nooit in de wereld herhaald zal zien. Maar Georges Perec, toch vaak in het boek genoemd, schreef een gedicht van vierhonderd regels met de titel 'Ulcrations', waarvan elke regel uitsluitend die elf letters gebruikt. Andr Thomkins schreef ze in het Frans en het Duits, en in het Nederlands bestaan ze ook. Unica Zrn schreef er tussen 1954 en 1964 meer dan honderd, die in het eerste deel van haar verzameld werk staan.
De Amerikaanse filosoof Searle bedacht een ingenieus argument tegen de mogelijkheid van echte Kunstmatige Intelligentie, een computer die werkelijk iets begrijpt zoals wij het begrijpen. Hofstadter is woedend op hem, maar hij kan niet met andere argumenten komen dan die waarop Searle allang geantwoord heeft. De Amerikaanse informaticus Weizenbaum, maker van het programma Eliza dat de schijn wekt dat een computer echt iets begrijpt, heeft op profetenwijze de staf gezwaaid over de kunstmatige intelligentie.
Hofstadter beschrijft met verontwaardiging hoe een zaal in Rotterdam niet voor hem, Hofstadter, maar voor Weizenbaum applaudisseert. Ik ben het met Searle en Weizenbaum eens, maar ik geef me graag gewonnen. Waar komt Hofstadter mee om de eer van de Kunstmatige Intelligentie te redden? Met een programma van Winugrad dat een zeker begrip simuleert.
Winograds werk is in 1972 als boek uitgegeven en Hofstadter citeert er een groot stuk uit. Maar wat is het belangrijkste van Winograds werk? Dat het nu 25 jaar oud is, en dat er in die kwart eeuw niemand, ook Winograd zelf niet, op heeft voortgebouwd. Winograd heeft zelf in lezingen in Japan toegegeven dat zijn programma ons eigenlijk niets verder vooruithelpt.
De vorige alinea is plagiaat. Hij stond vijftien jaar geleden in de Volkskrant, toen met de zinsnee 'Dat het nu tien jaar oud is'. Ik schrijf die alinea over uit mijn eigen recensie. En ik weet dat Hofstadter die recensie kent, want ik heb hem zelf in het Engels aan hem voorgelezen toen hij dertien jaar geleden hier was.
De helft van het boek gaat over het vertalen van pozie. Hofstadter vindt dat rijm en andere vormelijke onderdelen behouden moeten blijven. Daar is veel voor te zeggen. Nabokov heeft er in de noten bij zijn Poesjkin-vertaling veel tegen gezegd. Dus scheldt Hofstadter Nabokov voor alle lelijks uit wat hij kan bedenken.
Hij weet kennelijk niet dat Nabokov als vertaler van zijn eigen romans nu juist wel veel vormelijke aspecten heeft proberen te behouden. Ook hier wreekt zich weer dat Hofstadter van pozie en pozie-vertaling niet meer weet dan wat hij er zelf over bedenkt en wat vrienden hem vertellen. Dat is niet genoeg voor een serieus boek. Het wordt hilarisch als hij ook nog gaat uitleggen wat volgens hem goede pozie is. U dacht het al: dat is pozie die rijmt.
De hele discussie over vertaling lijdt onder het misverstand dat het bij vertalen gaat om het vertalen van rijm, van taalgrappen, van versprekingen. Maar ook een tekst die geen van die zogenaamde moeilijkheden bevat, is moeilijk om te vertalen, en ook over dat vertalen valt veel te zeggen. Het is of men een boek over paarden koopt en daarin alleen maar over circuspaarden valt te lezen. Als ik Hofstadter was, zou ik nu nog tien van zulke vergelijkingen bedenken en ook nog opschrijven. Volgens mij zou zijn boek aanzienlijk beter zijn als hij wel steeds tien vergelijkingen bedacht, maar er dan slechts eentje, de beste, van opschreef.
MIJN hoofdbezwaar tegen dit boek dat de vorm heilig verklaart, is dat de vorm zo potsierlijk is. Lees het dan om de inhoud, zult u zeggen. Maar daar is Hofstadter juist tegen.
Hofstadter vindt zijn 'autobiografisch essay' onvertaalbaar. Ik denk dat hij gelijk heeft. Maar dat komt niet door de talloze taalgrappen die er hoofdrollen in spelen. Wat het onvertaalbaar maakt, is de Amerikaansheid van de auteur en van zijn stijl.
Zijn verrukking dat hij misschien wel twee of drie talen kent, is typisch voor een groot land met een taal. Dat er miljoenen tweetaligen en drietaligen op de wereld zijn, weet hij niet. De beschrijving van zijn kennismaking met het Frans, als 13-jarig jongetje, is zenuwachtigmakend van voor-de-hand-liggendheid. Ik geloof graag dat Amerikanen dit alles interessant vinden, en erom moeten lachen en huilen, want er wordt in zijn autobiografie ook over een persoonlijke ramp verteld.
Men zegt dat een recensent een boek liever kraakt dan waardeert. Maar ik ben een recensent die zijn boeken mag uitzoeken. En ik had mij zo op dit boek verheugd! Ik herinner mij zo goed Hofstadters Gdel-Escher-Bach en ons avondlijke gesprek. Ik voelde mij op grond van onze gemeenschappelijke interesses een vriend. Dat hij meer zag in Kunstmatige Intelligentie dan ik, was niet erg.
Maar dit boek is van het soort zoals dat van Berlitz over taalkunde, waarover ik schreef: 'Algemene taalwetenschap is alles wat niet in dit boek staat.' Het enthousiasme is er nog steeds, maar het zou door zelfkennis beperkt moeten worden. De manier waarop Hofstadter allerlei Dante-vertalers, zoals Heaney, afbekt, omdat ze niet het rijmschema van de Italiaan volgen, is onder de maat. Natuurlijk moet een vertaler van pozie aan de vorm denken, maar dat bewijs je toch niet met een rijmpje dat een ezelsbrug voor het getal pi is.
Vanzelfsprekend staan er in het boek ook goede dingen. De passie van de schrijver blijft ontroerend. Het is zo perfect gecorrigeerd dat ik zelfs dacht dat er geen enkel Nederlands woord verkeerd gespeld wordt. Waarmee het een unicum onder Engelse boeken zou worden. Helaas, in de literatuuropgave krijgt een artikel van Rudy Kousbroek in NRC Handelsblad de titel 'Welke Vrag Heeft Vierendertig Letters?', en dat ontbrekende a'tje in 'Vrag' maakt dat de vraag driendertig letters heeft. Maar u begrijpt dat dit geen verwijt is. Ik kan geen losse verwijten maken. Mijn hele lezing van het boek was een verwijt. Was ik maar niet naar Mars gevlogen.
H. Brandt Corstius
Douglas R. Hofstadter: Le Ton beau de Marot - In Praise of the Music of Language.
Basic Books, import Nilsson & Lamm; 632 pagina's;  76,65.
ISBN 0 465 08643 8.

Foto
	Douglas Hofstadter FOTO VIOUJARD / GAMMA

