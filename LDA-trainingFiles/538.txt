	Kinderen gedood door verstikking en medicijnen
	Van onze verslaggever
HAARLEM
De drie Hoofddorpse kinderen die anderhalve week geleden dood in hun ouderlijk huis werden aangetroffen, zijn door een combinatie van medicijnen en verstikking om het leven gebracht. De ouders, die al eerder tegenover de politie verklaarden verantwoordelijk te zijn voor het drama, hebben dit in nadere verhoren gezegd.
De kinderen kregen eerst geneesmiddelen toegediend, waarna de ouders hun zoons en dochter van zeven, acht en negen jaar oud een kussen op het hoofd drukten. Er is nog een toxicologisch onderzoek gaande naar de aard van de medicijnen.
Na het doden van hun kinderen en twee honden probeerden de ouders zichzelf van het leven te beroven. Ze namen de resterende geneesmiddelen in en probeerden zichzelf te doden met een mes. Dat lukte niet.
In paniek en met hevige pijn zijn ze uiteindelijk met de auto naar het VU-ziekenhuis in Amsterdam gereden. Ondertussen werden de kinderen en de honden zonder uiterlijke tekenen van geweld gevonden. Later werd het echtpaar aangehouden op verdenking van betrokkenheid bij de dood van hun kinderen, nadat het ziekenhuis de politie in kennis had gesteld van de aard van hun verwondingen.
De vader had al eerder aangegeven dat het doden van zijn drie kinderen in verband stond met het overlijden twee jaar geleden van hun eerste kind als gevolg van leukemie. Hij en zijn vrouw hebben de tragische dood van hun toen negenjarige zoon niet kunnen verwerken. Uit een korte, niet ondertekende afscheidsbrief die in hun woning werd aangetroffen, bleek dat ook al.

