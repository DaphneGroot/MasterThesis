Bonn.
Bonn is een stad in Duitsland, in de deelstaat Noordrijn-Westfalen, gelegen aan de Rijn op 20 km ten zuiden van Keulen. Bonn telt inwoners.
Bonn was vanaf 1949 de regeringszetel van de Bondsrepubliek Duitsland (West-Duitsland). Na de Duitse hereniging verhuisden de Duitse regering en de Bondsdag in 1999 naar Berlijn. Echter blijft het een belangrijke werkplaats, ongeveer 8.000 van de 18.000 Duitse ambtenaren zitten nog steeds hier en er zijn ook enkele Duitse ministeries met hoofdzetel in Bonn, onder meer Defensie en Landbouw. Bonn wordt dus ook "Bundesstadt" genoemd.
Geschiedenis.
De geschiedenis van de stad gaat terug naar de Romeinse tijd. In 10 v.Chr. bouwden de Romeinen een houten brug over de Rijn, nabij een plaats met de naam "Bonna". Later werd deze plaats vergroot om als grensfort te dienen voor het leger, met ruimte voor 7.000 manschappen.
Het fort groeide uit tot een stad en werd in 1288 een van de residenties van de keurvorst van Keulen en sinds 1597 de enige hoofdstad van het keurvorstendom. De stad kreeg meer invloed en groeide sterk in deze tijd. De Nederlandse stadhouder Willem III veroverde in 1673 tijdens de Hollandse oorlog met 12.000 soldaten en een Brandenburgs legertje de stad op de bisschop van Keulen en Munster, die daardoor gedwongen werd vrede te accepteren. De inname van de stad betekende ook, dat de Franse aanvoerlijnen werden afgesneden, waardoor de Franse koning Lodewijk XIV genoodzaakt was zich terug te trekken uit de Nederlanden na zijn massale aanval erop in 1672 met 120.000 man. Clemens August, die regeerde tussen 1724 en 1761, gaf opdracht om een aantal gebouwen in de barokstijl neer te zetten in het centrum van de stad. Deze gebouwen geven de stad nog steeds zijn unieke uitstraling. Dit zijn onder andere het Oude Raadhuis aan de Markt, het Poppelsdorfer Schloss, en het Keurvorstelijk Slot (waarin
nu de Rheinische Friedrich-Wilhelms Universiteit gevestigd is).
Een tweede persoon die zijn stempel op de stad heeft gedrukt was bisschop Maximiliaan Frans van Oostenrijk, die de stad tussen 1784 en 1794 onder zijn hoede had. Hij richtte de universiteit op en stichtte het kuuroord "Bad Godesberg", en was de beschermheer van de jonge Ludwig van Beethoven, die in 1770 in de stad geboren werd. Hij financierde onder andere Beethovens eerste reis naar Wenen.
In 1794 werd de stad ingenomen door de Franse troepen, en het werd een deel van het rijk van Napoleon. Na het Congres van Wenen 1815 werden Bonn en het gehele Rijnland toegekend aan Pruisen.
In de Tweede Wereldoorlog bleef Bonn tot de herfst van 1944 grotendeels gespaard voor geallieerde bombardementen. Op 18 oktober 1944 verwoestte een bombardement de binnenstad van Bonn. Ten gevolge van de bombardementen kwamen 1500 mensen om het leven. Op 9 maart 1945 werd de stad door de geallieerden veroverd.
Bonn werd in 1949 uitgeroepen tot de voorlopige hoofdstad van de Bondsrepubliek. Berlijn kon op dat moment als viermogendhedenstad midden in de Sovjet-bezettingszone deze functie niet vervullen. Ook Frankfurt am Main was kandidaat om de voorlopige hoofdstad te worden, maar de latere bondskanselier Konrad Adenauer, die uit het nabijgelegen Keulen kwam, wist een meerderheid in de Parlementaire Raad voor Bonn als hoofdstad te bereiken. De hoofdstadstatus bleef gelden tot de hereniging van Duitsland, waarna Berlijn weer de hoofdstad werd. Er is daarna veel gesproken over of het nodig was dat het parlement naar Berlijn zou verhuizen. In 1999 verhuisden de Bondsdag en verschillende andere overheidsdiensten naar Berlijn. De Bondsraad verhuisde in 2000 naar Berlijn. Wel behielden zes ministeries tot op heden Bonn als vestigingsplaats en hebben de ministeries met hoofdzetel Berlijn een dependance in Bonn.
Op 10 oktober 1981 betoogden ruim 250.000 mensen en op 22 oktober 1983 ruim 400.000 mensen in Bonn tegen de plaatsing van nieuwe Amerikaanse kernraketten op Duitse bodem. Het zijn de grootste demonstraties tot nu toe in de geschiedenis van de Bondsrepubliek.
Museumsmeile.
De meeste musea staan aan de "Museumsmeile". In de negentiger jaren ontstonden in korte tijd, ten zuiden van het centrum van Bonn, diverse nieuwgebouwde musea naast de reeds bestaande gebouwen. Alle vijf musea liggen min of meer langs de Bundesstraße negen en het drie kilometer lange parcours, dat begint bij de Adenauerallee en eindigt bij de Ahrstraße, een zijstraat van de Kennedyallee, kreeg de bijnaam "Museumsmeile".
Stadsdelen.
Kaart met de stadsdelen van Bonn
Sport.
Bonn organiseerde in 2008 het wereldkampioenschap schaken. Viswanathan Anand uit India werd wereldkampioen. Bonner SC is de grootste voetbalclub van Bonn. Bonner SC werd een keer amateurkampioen van Duitsland en speelde in 1976/77 mee in de 2. Bundesliga (tweede niveau), Bonner SC werd 16e van de 20 maar kreeg geen licentie voor het volgende seizoen. In 1979/80 werd Bonner SC in de 3e ronde (laatste 32) uit de DFB-Pokal geknikkerd door de Bundesligaclub Schalke 04.
