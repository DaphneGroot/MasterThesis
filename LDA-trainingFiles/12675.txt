Eurostar.
De Eurostar is een hogesnelheidstreindienst die sinds 1994 Londen met Parijs en Brussel verbindt. De trein maakt gebruik van de Kanaaltunnel die onder het Kanaal door loopt. De treindienst maakt grotendeels gebruik van de mede hiervoor aangelegde hogesnelheidslijnen. Sinds 14 november 2007 is het Britse hogesnelheidsgedeelte van het traject ook voltooid en kan de Eurostar op volle snelheid de drie Europese steden met elkaar verbinden. Er wordt ondertussen studie gedaan naar de mogelijkheid om de treindienst door te trekken naar Amsterdam en Keulen.
Geschiedenis en toekomstige ontwikkelingen.
Na de voltooiing van de Kanaaltunnel in 1994 begonnen de treindiensten van de Eurostar op 14 november van datzelfde jaar. Station London Waterloo deed de eerste dertien jaar dienst als Londense eindhalte, totdat in 2007 St Pancras International werd voltooid.
Waar Frankrijk bij de ingebruikname van de Kanaaltunnel al een complete hogesnelheidslijn had gebouwd van Parijs naar Calais, was in het Verenigd Koninkrijk zelfs geen definitieve planning gemaakt voor een hogesnelheidslijn tussen Londen en de tunnel. Over kwesties als de doorsnijding van het landschappelijk fraaie graafschap Kent, en in welk station in Londen de hogesnelheidslijn zou moeten eindigen, moest toen nog beslist worden. (Waterloo ligt gunstig voor toeristen, het parlement en de ministeries en voor Zuid-Engeland (zuidelijk van Londen), St Pancras ligt veel gunstiger ten opzichte van andere belangrijke Londense stations en daarmee met de grootste en belangrijkste steden in het land, en had nog betere metro-aansluitingen.) Het eerste deel van de Britse hogesnelheidslijn tussen de Kanaaltunnel en Fawkham Junction werd daardoor pas negen jaar later, in september 2003, in dienst genomen.
Van september 2003 tot 14 november 2007 duurde de reis van Parijs naar Londen 2 uur en 35 minuten en van Brussel naar Londen 2 uur en 20 minuten.
Op 14 november 2007 werd het laatste deel van het hogesnelheidstraject tussen Fawkham Junction en Londen in gebruik genomen en werd het nieuwe eindpunt St Pancras International. Door deze ingebruikname van ruim 25 kilometer hogesnelheidslijn in het Verenigd Koninkrijk werd de reistijd op het traject Parijs–Londen teruggebracht tot 2 uur en 15 minuten, van Brussel naar Londen reist men sindsdien in 1 uur en 51 minuten.
Naast de eindbestemmingen van Brussel en Parijs wordt ook Disneyland Paris bereikt met rechtstreekse treinen. In het winterseizoen rijden er samen met Thalys Eurostar-treinen naar Bourg-Saint-Maurice en in de zomer naar Avignon. In deze stations wordt tijdelijk een perron afgesloten en zijn faciliteiten voor de verplichte check-in. In de zomer van 2013 is een experiment uitgevoerd waarbij de check-in niet op de verre stations werd uitgevoerd maar in station Lille-Europe. Hiervoor had de Eurostar naar Londen een langdurige stop, zodat alle reizigers met hun bagage de trein konden verlaten en de grensformaliteiten en bagagecontrole in het station werden uitgevoerd, waarna de reiziger in dezelfde trein konden instappen. In de andere richting reden de treinen door zonder te stoppen.
Ter gelegenheid van 20 jaar Eurostartreindienst werd op 28 januari 2014 te Brussel de nieuwe uniformen en ook de nieuwe treinstellen van het type e320 gepresenteerd.
Amsterdam.
Op 14 november 2007 werd bekendgemaakt dat een verlenging van de treindienst van Brussel naar Amsterdam, respectievelijk Keulen wordt bestudeerd. Hiervoor zal dan gebruikgemaakt gaan worden van de nieuwe hogesnelheidslijnen op deze routes.
Op 27 september 2013 tekenden de NS en Eurostar een contract voor een rechtstreekse verbinding Londen-Amsterdam (2 keer per dag) vanaf 11 december 2016, ongeveer drie jaar later dan oorspronkelijk de bedoeling was. Dit is ongeveer een jaar later geworden. De Eurostartreinen van en naar Amsterdam zullen vanaf 4 november 2017 gaan rijden met twee diensten per dag. De Eurostartrein zal tussen Amsterdam en Brussel in twee delen gesplitst zijn. Een deel alleen toegankelijk voor doorgaande reizigers naar Londen, een ander deel alleen toegankelijk voor lokale Beneluxreizigers. Doorgaande reizigers zullen in Brussel Zuid in de trein de grenscontrole ondergaan. Het ander treindeel wordt in Brussel-Zuid leeggemaakt, waarna de Brussel-London-reizigers, die de gebruikelijke grenscontrole in de bestaande Eurostarterminal hebben ondergaan, kunnen instappen. Hierdoor is het mogelijk de oponthoud in Brussel-Zuid voor de grenscontroles te beperken tot 28 minuten. Er is geen stop in Rijsel (Lille) waardoor er alleen Brussel-Londen-reizigers zijn. In Antwerpen wordt in de richting Londen niet gestopt en in Schiphol kunnen reizigers alleen in het 'lokale' deel tot Brussel instappen. Er zal in Amsterdam en Rotterdam toegangscontrole zijn.
TMST.
De treinen zijn gebouwd door Alstom en zijn gebaseerd op de TGV's. Het materieel werd oorspronkelijk Trans-Manche Super Train (TMST) genoemd. Ze konden rijden op 750 volt gelijkspanning (verwijderd na indienstneming High Speed 1) via de derde rail in Zuid-Engeland en verschillende andere bovenleidingspanningen. Met een wisselspanning van 25 kV kan de trein 300 km/uur rijden. De trein heeft ook een andere maat om binnen het smallere Britse omgrenzingsprofiel te passen. Een trein bestaat meestal uit 18 rijtuigen. Deze treinen zullen voor 100 miljoen euro een moderner interieur krijgen alsook wifi- en infotainmentmogelijkheden (real-time reis-informatie, video on demand, muziek en nieuws feeds).
Siemens Velaro e320.
Siemens Velaro in Eurostar 320-kleurstelling tijdens de persvoorstelling
In oktober 2010 maakte Eurostar bekend dat het Siemens selecteerde als geprefereerde aanbieder van 10 extra treinstellen ter waarde van 600 miljoen euro. Deze zullen gebruikt worden om de bestaande dienstregeling uit de breiden met bestemmingen in Nederland, Duitsland en Zwitserland. De 400 meter lange treinstellen met een topsnelheid van 320 km/h bieden plaats aan 900 passagiers. Anders dan de TMST hoeven deze treinen niet binnen het smalle Britse omgrenzingsprofiel te passen, doordat Eurostar sinds de opening van de High Speed 1 in het Verenigd Koninkrijk niet meer over reguliere lijnen rijdt.
Reisklassen.
Voor 1 september 2010 had Eurostar iets andere namen: Business Premier en Standard waren hetzelfde, maar Standard Premier was Leisure Select. In deze laatste klasse werd echter een volledige maaltijd aangeboden (dezelfde als in Business Premier, inclusief champagne), daar waar in Standard Premier nu slechts een lichte maaltijd wordt geserveerd.
Check-in.
Voor de Eurostar geldt ook een check-intijd waarbij men zijn ticket zelf door een tourniquet moet laten lezen waarna men toegang tot de lounge krijgt.
Verder vindt er net als op een vliegveld een veiligheidscontrole maar ook een paspoortcontrole plaats omdat men naar een niet Schengenland reist. Ook dient men te wachten in de lounge en kan men pas instappen als op het beeldscherm "boarding now" wordt aangegeven.
Eigendom.
Eurostar UK nam de exploitatie van het Engelse deel van de Eurostar op zich na de ontbinding van de Engelse nationale spoorwegen (British Rail). Het management van Eurostar UK wordt uitgevoerd door een ander bedrijf, ICRR, dat op haar beurt weer eigendom is van de Engelse busmaatschappij National Express (40%), SNCF (55%) en NMBS (5%). Na verkoop van aandelen Eurostar UK werd de verhouding per 4 maart 2015;
