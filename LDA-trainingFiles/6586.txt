Centre démocrate humaniste.
Het Centre démocrate humaniste (afgekort als "cdH", "Humanistisch Democratisch Centrum"), tot 2002 Parti social chrétien (PSC) genoemd, is een Franstalige politieke partij van christendemocratische en humanistische signatuur in België. De partij wordt over het algemeen beschouwd als de derde Franstalige partij, na de PS en de MR. In de provincie Luxemburg is het de grootste partij.
Het cdH is de zusterpartij van de Nederlandstalige CD&V en de Duitstalige CSP.
Geschiedenis.
De partij werd opgericht op 18 augustus 1945 als de Christelijke Volkspartij (PSC/CVP).
Tussen 1968 en 1972 vond het scheidingsproces plaats tussen de Waalse en de Vlaamse afdeling van de partij (zie ook CD&V), dit door kwesties als Leuven Vlaams. In het midden jaren 90 van de 20e eeuw scheurt een deel van de partij rond Gérard Deprez zich af om een nieuwe politieke beweging te vormen, de Mouvement des citoyens pour le changement (MCC), die ondertussen is opgegaan in de MR.
De eerste verkiezingen die de nieuwe partij aanvat zijn die van 1971.
Bij de federale verkiezingen op 13 mei 1999 behaalde de PSC 10 zetels in de Kamer van Volksvertegenwoordigers en 5 in de Senaat. De partij maakte van 1999 tot 2007 deel uit van de oppositie.
Op 18 mei 2002 werd de naam PSC veranderd in cdH en twee dagen later, op 20 mei, scheidden een aantal dissidenten in de partij zich af en richtten de Parti des Chrétiens Démocrates Francophones (CDF) op.
Bij de federale verkiezingen op 18 mei 2003 behaalde de cdH 8 zetels in de Kamer van Volksvertegenwoordigers. In 2007 groeide dat aantal tot 10, in 2010 viel de partij terug op 9 zetels. Sinds december 2011 behoorde ze tot de meerderheid van de regering-Di Rupo. Bij de federale verkiezingen op 25 mei 2014 behaalde cdH eveneens 9 zetels in de Kamer.
Zusterpartijen.
Het cdH is in België een zusterpartij van de Nederlandstalige CD&V en de Duitstalige CSP. Het cdH behoort tot de Europese Volkspartij, samen met andere christendemocratische partijen als het CDA in Nederland en de CDU in Duitsland.
