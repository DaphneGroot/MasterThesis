Nationaal Park De Meinweg.
Nationaal Park De Meinweg is een nationaal park met een omvang van ongeveer 18 km² in de Nederlandse provincie Limburg ten oosten van Roermond, gemeente Roerdalen.
Het gebied wordt langs drie zijden omsloten door Duitsland en is onderdeel van het Duits-Nederlandse Grenspark Maas-Swalm-Nette. De Meinweg bestaat uit een voor Nederland uiterst zeldzaam terrassenlandschap met steile overgangen tussen deze terrassen. Het hoogste punt in het gebied is het Wolfsplateau met circa 80 meter boven NAP. Dit unieke landschap is in de loop van tienduizend jaren ontstaan door inschuring van het water van de Maas en Rijn en drie breukvlakken in de aarde die door het nationaal park lopen (onder andere de Peelrandbreuk). De Meinweg wordt verder ook dwars doorsneden door twee beken, De Roode Beek en de Boschbeek, die het water van de plateaus naar de Roer voeren.
Geschiedenis.
Tussen 1954 en 1962 werd in het gebied de Staatsmijn Beatrix aangelegd, na de voltooiing van twee schachten werden alle activiteiten gestaakt. Het gebied is in 1990 door de minister aangewezen als natuurgebied. Het gebied was gemeenschappelijk bezit en gebruik van de omliggende dorpen. Een deel van het gebied was een eiken hakhoutbos. Voor de mijnbouw is er een forse aanplant van bomen geweest voor stuthout. Hierdoor en door verdroging werd de heide en het aanwezige hoogveen steeds meer verdrongen.
In het gebied ligt het voormalige Kolleg St. Ludwig met daarbij in het bos de begraafplaats en begraafplaatskapel Sint-Ludwigkapel.
Flora.
Er zijn diverse soorten biotoop aanwezig: eiken-berkenbossen, broekbossen, droge en natte heide en vennen en beekdalen. Vooral in de natte en soms heiden komen bijzondere soorten voor zoals ronde zonnedauw, kleine zonnedauw, Beenbreek, Gagel en klokjesgentiaan.
Fauna.
In dit gebied komen aan zoogdieren wilde zwijnen, vossen, bunzings, steenmarters, reeën en hermelijnen voor.
Er zijn 110 soorten vogels waargenomen, waaronder regelmatig kraanvogels en er hebben minimaal 60 soorten vogels in dit gebied gebroed.
Het is zeer bekend vanwege het grote aantal reptielen en amfibieënsoorten. De reptielen in het gebied zijn: de adder, de gladde slang, de zandhagedis, de levendbarende hagedis en de hazelworm. De min of meer zeldzame amfibieën zijn de poelkikker, de heikikker, de knoflookpad, de rugstreeppad, de alpenwatersalamander, de kamsalamander en de vinpootsalamander, waarvan de zeldzaamste, de knoflookpad behoorlijk achteruit is gegaan.
Ook het aantal waargenomen libellensoorten is uniek in Nederland. Er zijn 50 dagvlindersoorten waargenomen en 340 soorten nachtvlinders.
Ontwikkelingen.
Topografische kaart van De Meinweg, per december 2015
Langs de vennen komt na flinke ingrepen weer hoogveen tot ontwikkeling. De naaldbossen en de niet inheemse boomsoorten worden langzamerhand verwijderd ten gunste van inheemse soorten.
Gedurende meer dan tien jaar is ten behoeve van de adder gewerkt aan verbindingszones tussen de vochtige heidegebieden in het park. Als gevolg hiervan komt dit reptiel weer vaker voor. Als sluitstuk van het project liet Staatsbosbeheer in 2014 een faunapassage in de vorm van een goot met licht doorlatende roosters aanleggen onder de Boslaan omdat die nog een belangrijke barrière vormde.
Bedreigingen.
Over de grens in Duitsland wordt op grote schaal dagmijnbouw van bruinkool gepleegd. Voor het project "Garzweiler II" is een ontwateringsvergunning afgegeven waarvan de gevolgen mogelijk in het Nationaalpark merkbaar kunnen worden.
Sommigen zien het heropenen van de IJzeren Rijn als een bedreiging. Dit is de oude spoorlijn van Antwerpen naar het Ruhrgebied die sinds 1991 niet meer wordt gebruikt. België heeft de bedoeling deze lijn weer in gebruik te nemen. Nederland verzette zich daar onder andere tegen met een beroep de natuurwaarden van Nationaalpark de Meinweg, maar het Permanent Hof van Arbitrage heeft de Belgische regering in het gelijk gesteld.
Recreatie.
Aan de rand van het nationaal park ligt het bezoekerscentrum De Meinweg van Staatsbosbeheer dat het hele jaar door geopend is. Het gebouw werd gebouwd in 1999 en vormt een geheel met de omgeving. Hiervoor zorgt het sedumdak dat naast een natuurlijke uitstraling ook bijdrage levert door het regenwater op te vangen en het gebouw koel te houden in de zomer.
In het bezoekerscentrum is zowel een winkel waar natuurgerelateerde producten gekocht kunnen worden, een tentoonstellingsruimte als een brasserie gevestigd. Gedurende het jaar worden in het bezoekerscentrum verschillende activiteiten zoals wisseltentoonstellingen en themamiddagen georganiseerd. In het bezoekerscentrum is ook een kaart verkrijgbaar met daarop de routes. Twee van deze wandelroutes, aangeduid met gekleurde paaltjes, starten aan het bezoekerscentrum zelf en brengen de bezoeker naar de ingang van nationaal park De Meinweg.
Naast het bezoekerscentrum is een speelbos gelegen met labyrinten, speeltuigen, een klimbos en een waterspeelplaats.
