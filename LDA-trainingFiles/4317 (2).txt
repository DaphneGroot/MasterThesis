P.G. Wodehouse.
Pelham (‘Plum’) Grenville Wodehouse (Guildford, Verenigd Koninkrijk, 15 oktober 1881 – Southampton, Verenigde Staten, 14 februari 1975) (spreek uit: woedhous), was een Brits-Amerikaans humoristisch schrijver wiens werk wordt gekenmerkt door subtiele humor, een fijn gevoel voor nuance, perfecte plots en een volledig voorbijgaan aan de ernst van het leven. Men zegt wel dat hij musicals in proza schreef.
Biografie.
Wodehouse had een versnipperde jeugd en werd grotendeels opgevoed door mensen die niet zijn ouders waren. Zijn vader was een hoge ambtenaar in de Britse koloniën (o.a. rechter in Hongkong). Van zijn tweede tot zijn vijftiende levensjaar bracht de jonge ‘Plum’ in totaal ongeveer zes maanden door met zijn ouders.
Tussen zijn twaalfde en achttiende ging Wodehouse naar school op Dulwich College, wat de meest vormende ervaring van zijn leven bleek (en wat misschien de rotsvaste trouw van zijn personage Bertie Wooster aan diens oude schoolvrienden verklaart). Daarna werkte hij twee jaar bij een bank. Vervolgens schreef hij stukjes in de "London Globe" en andere publicaties. In 1910 vestigde hij zich in de Verenigde Staten, waar hij eerder, in 1909, een paar stukjes had verkocht voor een goede prijs.
Bij het uitbreken van de Tweede Wereldoorlog bevond Wodehouse zich in Frankrijk, waar hij werd opgepakt. Hij bracht enige tijd door in krijgsgevangenenkampen in Huy, Luik, Tost en Berlijn en werd in 1941 door de Duitsers vrijgelaten in ruil voor het verzorgen van vijf korte, enigszins komische autobiografische radio-uitzendingen, gericht tot Amerika, dat zich op dat moment nog niet in de oorlog had gemengd. De uitzendingen waren op zich zeer onschuldig, en Wodehouse dacht dat de Britten hem erom zouden bewonderen, omdat hij tijdens zijn gevangenschap zijn "stiff upper lip" had bewaard. Ze vonden echter plaats in een tijd waarin de oorlog voor het Verenigd Koninkrijk slecht verliep en de Duitse expansiedrift maximaal was. Hij werd door de Britse pers beschuldigd van collaboratie en verraad, en de publieke opinie keerde zich dusdanig tegen hem dat hij zich niet meer welkom voelde in Engeland en zich in Amerika vestigde. Tot zijn voornaamste tegenstanders behoorde de auteur van Winnie de Poeh, A.A. Milne, met wie Wodehouse ooit goed bevriend was. Hij werd verdedigd door andere gerenommeerde Britse schrijvers, zoals Evelyn Waugh en George Orwell. De Britse geheime dienst MI5 kwam tot de conclusie dat Wodehouse naïef was en iets doms had gedaan, maar dat hij geen verrader was.
De Britse reactie op zijn Duitse uitzendingen bevreemdde Wodehouse ten zeerste. Tot aan zijn dood op hoge leeftijd bleef hij zich afvragen of hij nu wel of niet had gecollaboreerd.
In 1955 werd Wodehouse, die woonachtig was in de staat New York, tot Amerikaans staatsburger genaturaliseerd. Hij bezocht zijn vaderland nooit meer.
In 1975, zeer kort voor zijn dood, werd hij "in absentia" geridderd voor zijn literaire verdiensten door Elizabeth II, en sindsdien mag hij als "sir" benoemd worden. Men neemt aan dat hij niet eerder was geridderd omdat men hem zijn Duitse radio-uitzendingen nog altijd kwalijk nam.
Werk.
Wodehouses werk is grotendeels onvertaalbaar, al is het wel vertaald. Om het ten volle te kunnen waarderen moet de lezer vertrouwd zijn met de Engelse taal, de Britse geschiedenis en de Britse literatuur. (Bertie Wooster, een van Wodehouses creaties, citeert voortdurend halve zinnen uit werk van Shakespeare, Tennyson en de bijbel, die hij dan echter meestal abusievelijk aan zijn butler Jeeves toeschrijft.)
De verhalen van Wodehouse spelen zich in het algemeen af in het Engeland van de jaren net voor de Eerste Wereldoorlog. De meeste hoofdpersonen leven van geërfd geld en hoeven zich niet bezig te houden met saaie dingen als in hun levensonderhoud voorzien.
Wodehouse schreef niet alleen humoristische boeken, maar ook succesvolle musicals (o.a. Anything Goes, 1934). Zijn boeken werden lang niet serieus genomen door het literaire establishment, maar tegenwoordig gelden ze als taalkundig onnavolgbare juweeltjes waarvan er vele nog constant in druk zijn en populair blijven.
Bibliografie.
Wodehouse schreef zo’n honderd boeken, verspreid over tientallen jaren. De eerste jaartallen betreffen de eerste uitgave in Nederland. Herdrukken worden hier niet vermeld. Veel van Wodehouses in het Nederlands vertaalde werk verscheen als Prisma-pocket.
Van de reis naar Engeland in 2009 door de P.G.Wodehouse Society is ook een boekuitgave samengesteld.
De eerste twee luisterboeken bevatten begeleidende muziek van de Bill Brookers’ Jugband.
Verfilmingen.
Zo’n twintig van Wodehouses verhalen zijn verfilmd, veelal met Stephen Fry en Hugh Laurie in de hoofdrollen als respectievelijk Jeeves en Wooster in de BBC-serie "Jeeves and Wooster".
Literatuur.
Er zijn ten minste achttien biografieën over Wodehouse. De lijst biedt een aardig overzicht. De meest volledige beschrijving van alle biografieën is te vinden in "What about Wodehouse? A Biographers' Bibliography", samengesteld door Peter Nieuwenhuizen in 1994. Een recente en goed ontvangen biografie is "Wodehouse: A Life" door Robert McCrum uit 2004.
