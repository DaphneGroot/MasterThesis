Witte dolfijn.
Witte dolfijn die ringvormige "bellen blaast".
De witte dolfijn ("Delphinapterus leucas"), ook wel beloega of witte walvis genoemd, is een tandwalvis, meer bepaald een grondeldolfijn.
Beloega komt van het Russisch "белуха" ("beloecha"), dat een afgeleide is van "belaja", wat 'wit' betekent.
Kenmerken.
De witte dolfijn heeft een krachtig lichaam met daarop een kleine afgeronde kop, een korte snuit en op zijn voorhoofd heeft hij een dikke speklaag. Kenmerkend is dat de witte dolfijn in tegenstelling tot de meeste andere walvissoorten een buigzame nek heeft, zodat hij kan knikken en zijn hoofd kan draaien. Op de plek van de rugvin is alleen maar een rugplooi te zien. De bovenkaak is uitgerust met 8 tot 11 paar tanden en de onderkaak met 8 tot 9 paar.
De witte dolfijn wordt maximaal 7 meter lang en 2000 kg zwaar en bereikt een leeftijd van 30 tot 40 jaar. Vrouwtjes zijn doorgaans 3 tot 4,1 m lang en 400 tot 1000 kg zwaar, mannetjes 4 tot 5,5 m lang en 1000 tot 1.500 kg zwaar.
Ze leven in kleine groepen van 2 tot 15 dieren. Groepjes bestaan uit vrouwtjes met jongen of uit uitsluitend mannetjes.
Voedsel.
Witte dolfijnen jagen in ondiep water in kleine scholen op vis, inktvissen en kreeftachtigen. Naast het gebruikelijke vlees en traan, wordt de witte dolfijn ook bejaagd om zijn huid, die tot leer verwerkt kan worden. Ze kunnen tot 800 meter diep duiken.
Voortplanting.
Het 1,5 meter lange jong, geboren na een dracht van 14 tot 15 maanden, is grijs van kleur maar de volwassen witte dolfijn is bijna helemaal melkwit. De gewone dolfijn heeft een dracht van 20 maanden tot 30 maanden.
Verspreiding.
De soort komt voornamelijk voor in de arctische en subarctische zeeën. In Europa ligt hun zuidgrens boven in Noorwegen, maar incidentele waarnemingen in de Noordzee zijn gedocumenteerd.
In 1966 zwom een beloega de Rijn op. Deze witte dolfijn kreeg de naam Moby Dick (zie Moby Dick (Rijn)).
Geluid.
Beloega's kunnen een relatief groot aantal geluiden uitbrengen. Bij een exemplaar in gevangenschap werd vastgesteld dat hij menselijke geluiden probeerde na te bootsen.
