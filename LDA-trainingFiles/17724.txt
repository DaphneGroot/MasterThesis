 DUCATUS NEEMT 7,51 PCT FRIESLAND BANK. 
 DEN BOSCH, 18 okt (Reuter) - Beleggingsfonds Ducatus NV heeft meegedeeld dat zij een kapitaalbelang van 7,51 procent heeft verworven in de Friesland Bank NV. 
 Het belang is genomen in de vorm van certificaten van financierings preferente aandelen voor een totale effectieve waarde van 50 miljoen gulden, aldus het door Van Lanschot beheerde fonds. 
 Het preferente dividend op deze stukken ligt voor acht jaar vast op 6,07 pct over de effectieve waarde. De inkomsten vallen onder de deelnemingsvrijstelling en zijn dus belastingvrij. 
 Met het nemen door Ducatus van het belang worden de banden tussen Van Lanschot en de Friesland Bank nog strakker aangehaald. De Friesland Bank werkt al geruime tijd samen met Van Lanschot en is met een belang van circa 21 procent een van de grootste aandeelhouders van het Bossche bankiershuis. 
 Volgens Van Lanschot stijgt het gemiddelde effectieve rendement op de portefeuille van Ducatus licht door de belegging in de Friesland Bank. 
 Het belang in de Friesland Bank is vooralsnog helemaal gefinancierd met bancair krediet tegen geldmarktcondities waarvan de rentelast nu aanmerkelijk lager ligt dan het effectieve rendement op de belegging, aldus Van Lanschot. 
 Om een deel van het krediet af te lossen zullen vervolgens in de tweede helft van november minimaal 80.000 en maximaal 180.000 aandelen Ducatus worden geplaatst voor een totaal effectief bedrag van tussen de 10 miljoen en 20 miljoen gulden. 
 De definitieve omvang en condities van deze onderhandse plaatsing, waarvan de beheerder geen verwaterend effect verwacht, worden op 15 november bekend gemaakt. 
 Inclusief de belegging in de Friesland Bank heeft de portefeuille van Ducatus nu een totale waarde van 281 miljoen gulden bij een eigen vermogen van 227 miljoen. 
 De intrinsieke waarde per aandeel bedraagt nu 126,17 gulden en het rendement sinds het begin van dit jaar bedraagt volgens de beheerder 6,1 procent. 
 Ducatus' beleggingen bestaan helemaal uit preferente belangen, voornamelijk in banken. De portefeuille bestaat voor 40,8 procent uit prefs van de NIB en voor 28,4 procent uit een belang in Van Lanschot Beleggings-compagnie, de holding van Ducatus' eigen beheerder. 
 Het belang in de Friesland Bank beslaat nu 17,9 procent van de Ducatus-portefeuille en verder maken beleggingen in prefs van Hagemeyer, Vendex nog respectievelijk 6,5 procent, 4,4 procent en 2,0 procent van de portefeuille uit. 
 - redactie Amsterdam, 020 504 5000, fax 020 5040. 
 (c) Reuters Limited 1996. 
