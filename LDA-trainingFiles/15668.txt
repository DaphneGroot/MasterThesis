Peter de Wit (striptekenaar).
Peter de Wit (Beverwijk, 10 maart 1958) is een Nederlands striptekenaar.
Op zijn veertiende besloot hij om striptekenaar te worden. Samen met zijn vriend Gerard Aartsen maakte hij het stripfanzine "Striprofiel". Op zijn zeventiende debuteerde hij in De Kennemer met de strip "Jochem". Hij studeerde korte tijd Fins, maar beëindigde deze studie voortijdig om zich volledig te richten op zijn stripcarrière.
De Wit ging werken voor het weekblad Eppo. Hij voorzag de postpagina van illustraties en tekende de cowboystrip "Stampede" (later omgedoopt tot De Cowboys).
In 1985 fuseerde "Eppo" met het televisieprogramma Wordt Vervolgd en ging De Wit een samenwerkingsverband aan met Hanco Kolk; ze maakten vervolgverhalen van Gilles de Geus en de tweepaginastrip "De Familie Fortuin". Vanaf 1988 verscheen Gilles in Sjors en Sjimmie en Veronica Magazine. In 1992 maakten De Wit en Kolk een programma voor Teleac over strip- en cartoontekenen; hierin werd de krantenstrip Sigmund geïntroduceerd onder de titel "Mensch durf te leeven". Sigmund verscheen vanaf 1994 in de Volkskrant en leverde De Wit zijn definitieve doorbraak op. In deze strip kwamen ook de Burka Babes voor het eerst in beeld. Zij kregen later hun eigen uitgaven.
In 1999 werd hem de stripschapprijs toegekend.
De Wit is de vader van cabaretier Tex de Wit.
