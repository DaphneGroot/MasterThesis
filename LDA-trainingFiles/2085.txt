	Secretaris-generaal a.i. Jessurun schiep in vier maanden orde in chaos op VWS 'Ambtenaren moeten geen rode jasjes dragen'
	Van onze verslaggeefster
Jet Bruinsma
 RIJSWIJK
'Wat op het ministerie van VWS aan de hand is geweest, gebeurt niet vaak. En dat een minister z¢ breed en z¢ diepgaand wordt aangesproken over de chaos op een hl departement, heb ik nog nooit meegemaakt. Je moet daaruit de conclusie trekken, dat ze verduiveld slecht is bediend door haar topambtenaren.'
Jan Jessurun was tot en met 1995 de op een na hoogste ambtenaar van het ministerie van VWS, plaatsvervangend secretaris-generaal. Toen ging hij met de VUT. Op 1 september van dit jaar riep minister Borst hem voor vier maanden terug. Hij moest als secretaris-generaal (sg) ad interim de totaal vastgelopen organisatie op het departement weer aan de gang krijgen.
Twee van de vier hoogste ambtenaren moesten vertrekken. Op 1 januari krijgt VWS een nieuwe sg, R. Bekker. Daar blijft het voorlopig bij. 'Eerst moet het genezingsproces op gang komen. Pas daarna kun je aandacht schenken aan schoonheid en een facelift uitvoeren.'
In zijn laatste werkweek maakt Jessurun de balans op. 'Dit voorjaar zei de minister in de Tweede Kamer dat haar departement binnen vier maanden weer op rolletjes zou lopen; anders zou er zwaar weer zijn. Levensgevaarlijk, die uitspraak. Dat was voor mij het bewijs h¢e mis het was bij VWS', zegt Jessurun. 'Ik heb haar diezelfde dag nog opgebeld en gevraagd: wie heeft je dit laten zeggen?''.'
'Managers hanteren de vuistregel dat het op orde brengen van een organisatie twee keer zo lang duurt als het uit de hand lopen. De ontsporing bij VWS begon in 1996 en duurde tot halverwege dit jaar. Je zou dus drie jaar nodig hebben voor het herstel.'
Begin vorig jaar begon zichtbaar te worden dat het een janboel was bij VWS. De vierkoppige ambtelijke top, die in korte tijd geheel was vernieuwd, bleek niet te functioneren. De lagere echelons raakten gedemotiveerd, of gingen uit recalcitrantie een eigen koers varen. Her en der in de zorgsector sloeg de verwarring toe. De thuiszorg en de bejaardenoorden - en vooral ook hun clinten - werden horendol van alle veranderingen.
Jessurun: 'VWS is een uitermate complex departement. Het heeft te maken met heel veel verschillende terreinen en overal staan mensen centraal; daarom bemoeit iedereen zich ermee. Heel leuk, maar ook heel lastig.'
Voor de ambtelijke top betekent dat gegeven dat zij 'een beetje inspirerend' moet werken, vindt Jessurun. 'De informatievoorziening binnen het departement moet goed zijn. De relatie met de ondernemingsraad is nu goed. En je moet je mensen duidelijk maken wat hun verantwoordelijkheden zijn en ze aan hun oren trekken, als ze die niet nemen.'
'Ik heb geprobeerd het begrip besluitvorming opnieuw inhoud te geven. Dat begint te lukken. Eerst moet iedereen weten wat er dient te gebeuren, daarna is het: jagen met de schuit', zegt de voormalig marine-officier Jessurun, bijgenaamd 'de admiraal'. Zover is het nog niet, maar er gloort, zegt hij, weer enig zelfvertrouwen en elan bij de ambtenaren van VWS.
'Veel luisteren', antwoordt hij op de vraag hoe hij dat doet. 'Tegen iemand die loopt te zombin, zeggen: loop eens twintig meter terug, dan zie je dat er meer mogelijk is dan je dacht. Mensen opnieuw naar het licht sturen.'
Er wordt ook weer gelachen bij VWS. Voor de ambtenaren was dat lang geleden. 'Maar de dames bewindslieden Borst en Terpstra hebben hun gevoel voor humor zelfs in de meest barre omstandigheden behouden', zegt Jessurun.
Hij heeft zich de afgelopen maanden soms 'godvergeten kwaad' gemaakt op directeuren die zich niet aan afspraken hielden of hun vervanger stuurden. 'Het kan best zijn dat je moeder in het ziekenhuis ligt of dat je voor de minister naar Nova Zembla moet. Maar je moet het melden als je een afspraak met de sg niet kunt nakomen. Dat voortrommelen accepteer ik niet.'
Jessurun heeft wel verklaringen voor de malaise bij VWS. Het betrekkelijk onverhoedse vertrek van de vier hoogste ambtenaren, het gegeven dat VWS in de loop van zijn bestaan al vaak van gedaante is veranderd. Begonnen als ministerie van Cultuur, Recreatie en Maatschappelijk Werk (CRM), werd het in de jaren tachtig uitgebreid met Volksgezondheid.
Toen dan eindelijk een plan op tafel lag om de verschillende koninkrijkjes te laten samenwerken, besloot de politiek bij de kabinetsformatie in 1994 van de ene dag op de andere om de C van Cultuur weg te trekken uit het net moeizaam in elkaar gemetselde bouwwerk. Jessurun: 'Het departement is bij voortduring in beweging geweest. Op een gegeven moment is het verzadigingspunt bereikt.'
Toch hielden veel ambtenaren zich kranig, vindt hij. 'Ik ben er trots op dat ik mensen heb weten te vinden die me terzijde stonden. Dingen die ik uitgezocht wilde hebben, werden snel en adequaat aangeleverd. Dat kan nog steeds.'
- Iemand die dat zegt, komt wel uit een heel diep dal.
'Ja, dat moet ik helaas constateren.'
Jessuruns geloof in de toekomst van VWS werd tien dagen geleden zwaar op de proef gesteld. Tijdens een lang tevoren gepland overleg met de Tweede Kamer over onder meer het invoeren van eigen bijdragen in de psychiatrie, lukte het Borst niet om de Kamer uit te leggen hoe de regeling in elkaar zat.
Voor iedereen zichtbaar haastte een nerveuze ambtenaar met een vuurrood colbertjasje en een forse baard zich van zijn collega's naar de minister en weer terug. Borst kon - met rode oren vanwege de ongemakkelijke situatie - niet anders dan de Kamer beloven dat ze de volgende dag de gevraagde gegevens zou sturen. En in die brief moest ze toegeven dat ze daags tevoren fout had gezeten.
Jessurun: 'Wat er tijdens dat debat gebeurde, is de grootste domper van de afgelopen vier maanden. Ik laat het tot de bodem uitzoeken, zelfs al wordt dat na 1 januari. Ik wil weten of het echt uitzonderlijk was, of exemplarisch voor de situatie bij VWS. Het enige positieve is dat ik niet ben geconfronteerd met verschuilgedrag.'
De waarnemend sg trekt wel een les uit het gebeuren. 'Ik stuit op het probleem van de tafelschikking. Naast de minister zaten hoge ambtenaren die de details niet kenden. Daar moet de meest deskundige zitten. De moraal van dit verhaal is: ambtenaren moeten geen rode jasjes dragen.' Jessurun schaterend: 'En liefst ook geen baarden.'
Of VWS inderdaad over drie jaar weer 'op koers' ligt, zoals Jessurun het noemt, kan hij niet garanderen. Hij ziet nog wel enkele problemen, zoals het feit dat Borst lijsttrekker is geworden van haar partij D66.
Jessurun: 'Dat maakt het er niet gemakkelijker op. Ik zou het haar niet hebben aangeraden. Maar dat is theorie. Ze gelooft in die partij en soms komt zoiets op je weg.'
De admiraal voorspelt zijn opvolger geen gemakkelijke toekomst. 'De roerganger krijgt het hier goed voor zijn kiezen, want het stormt en het klotst van alle kanten. Het buiswater komt goed over. Ik gebruik die beeldspraak niet voor niks. Er moet hier iemand zijn die de koers vasthoudt.'

Foto
	J. Jessurun: 'Eerst moet het genezingsproces op gang komen.' FOTO MARCEL MOLLE - DE VOLKSKRANT

