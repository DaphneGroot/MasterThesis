	Pech moet weg
	Voetgangers en fietsers die letsel oplopen door een rijdende auto zullen beter worden beschermd. Het wetsvoorstel waarin dit geregeld wordt heeft hier en daar commotie gewekt. Is daarvoor reden? Zijn automobilisten vogelvrij verklaard? Volstrekt niet.
Het wetsvoorstel verandert de bestaande praktijk maar een klein beetje, en dat is door de meeste media niet opgemerkt. De automobilist is al sinds 1935 altijd aansprakelijk, tenzij hij overmacht bewijst en dat is volgens de vaste rechtspraak bijna onmogelijk. Deze rechtspraak wordt nu eindelijk in de wet vastgelegd.
Echter, en dat is een andere kwestie, bij het bepalen van de omvang van de schadevergoeding houdt de wet nu nog rekening met de eigen schuld van het slachtoffer. Dat lijkt logisch: eigen schuld, eigen bult. Maar tegenover verkeersslachtoffers, vaak levenslang invalide, is dat niet rechtvaardig. Daarom heeft de rechtspraak uitgemaakt dat de eigen schuld van kinderen onder de veertien niet meetelt en bij ouderen slechts voor de helft.
Slachtofferbescherming dus. Het enige dat door het aannemen van het wetsvoorstel zal veranderen, is dat in de toekomst voor de oudere fietser en voetganger de eigen schuld ook niet meer meetelt. Vanzelfsprekend blijft voor jong en oud zeer roekeloos verkeersgedrag - de kamikazepiloot - ook in de toekomst w√©l meetellen bij hun schadevergoeding. Zo simpel is het. Het is dus een kleine wijziging die aansluit bij de bestaande praktijk en bij de bij velen levende gedachte: pech moet weg, ook bij eigen schuld. Er mag daarom slechts sprake zijn van een kleine premieverhoging van de autoverzekering, die gecompenseerd zou kunnen worden door een kleine premieverlaging van de ziektekostenverzekering.
Er is echter een principieel bezwaar tegen het voorstel. De neiging om pech steeds minder acceptabel te vinden, leidt er toe dat de schuld van de dader en het slachtoffer geen rol meer speelt. Het normgevend karakter van het recht, de eigen verantwoordelijkheid en de solidariteit met het slachtoffer worden daarmee overgedragen aan de particuliere verzekeringsmaatschappijen. Die doen niet aan liefdadigheid. De slachtofferbescherming lijkt dan ook een onzekere toekomst tegemoet te gaan.
Roelf Stutterheim
De auteur is jurist aan de Universiteit van Amsterdam.

