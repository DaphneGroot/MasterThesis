	Ik heb liever een kapotte knie dan een kapotte carrire'
	
Van onze verslaggeefster
Tynke Landsmeer
 AMSTERDAM
'Een geschenk uit de hemel', noemde Martin Esajas het bereiken van de basketbalfinale. Ondanks negatieve ervaringen bij de Canadians, stortte hij zich vorig jaar nog n keer vol overgave in het Amsterdamse basketbal.
Als door een wonder vielen dit seizoen bij de Amsterdam Astronauts alle stukjes van de puzzel op zijn plaats. Belangrijke spelers vonden hun weg naar de Apollohal en met een nimmer aflatende teamgeest werd de weg naar de finale ingeslagen.
In zijn sport kan de in Suriname geboren Amsterdammer zijn emotie de vrije loop laten gaan. De jaren van hoogte-, maar vooral dieptepunten kwamen na het bereiken van de finale er ineens allemaal uit. 'Ik was kapot. Ik huilde niet alleen voor mezelf, maar voor alles. Veel vrienden van mij hebben dit nooit gehaald. Er viel een last van de Apollohal af.'
Hij is er van overtuigd dat het al veel eerder had kunnen gebeuren. In 1993 behaalde zijn toenmalige club, Canadians, met onder anderen Bud Greer en Mario Bennes de halve finales van de play-offs, maar werd op weg naar de finale gestuit door Weert.
Vlak daarna verbrak de sponsor het contract met de club en kwam er een einde aan jarenlang eredivisiebasketbal in Amsterdam. 'Daar zakte mijn broek vanaf. Wij hadden een topteam en die stuurden ze zo naar huis.'
Het was misschien wel de zwaarste teleurstelling in de lange rij tegenslagen uit zijn carrire. Niet alleen in de sport, maar ook op zijn werk stuitte de twee meter lange basketballer constant op een muur van onbegrip.
Werkgevers weigerden mee te werken aan de sportieve aspiraties van Esajas. 'Basketbal zei ze niks. Ze waren eerder bang voor blessures, waardoor ik niet zou kunnen werken, dan dat ze me een uurtje eerder naar de training lieten gaan.'
Toch weerhield het hem er niet van om verder te gaan in de sport die zijn hart op zeventienjarige leeftijd had gestolen. Hij voetbalde nog, net als de rest van zijn familie, toen hij met een neef meeging naar een basketbaltraining.
Hij zag spelers als Hank Smith en Henk Pieterse een balletje gooien en was op slag verkocht. De lessen van Louis van Gaal, zijn gymleraar op de LTS, schoof hij terzijde en met heel zijn ziel en zaligheid stortte hij zich in het nieuwe avontuur.
Alle inspanningen werpen nu, zeventien jaar later, eindelijk hun vruchten af. De basketballer vond een baan als uitsmijter bij discotheek Odeon, ook wel het clubhuis van de basketballers genoemd. 'Gastheer van een danstheater', noemt hij zichzelf. 'Uitsmijter heeft zo'n negatieve bijklank. Ik hou niet van geweld. Ik probeer problemen op te lossen met praten. Ik ben happy, als iemand anders ook happy is.
'Ik ben heel emotioneel, vooral in het veld. Ik heb er moeite mee wanneer mensen bevoordeeld worden door de scheidsrechter. Ik doe er net zoveel voor. Als je iets doet, moet je het goed doen, zei mijn vader altijd, en dat vind ik ook. Hier heb ik jarenlang keihard voor gewerkt. Daarom ben ik zo fanatiek.
'Ik maak me niet druk om wat er morgen of volgende week gaat gebeuren. Ik leef van dag tot dag. Ik geef niks om een maatschappelijke carrire, alleen basketbal is belangrijk. Ik moest begin dit jaar aan mijn knie geopereerd worden, maar dan had ik waarschijnlijk de finale gemist. Ik heb liever een kapotte knie dan een kapotte carrire.'
Hoewel EBBC Den Bosch vooraf de absolute favoriet was voor de titel, zien de Amsterdammers na zes wedstrijden wel degelijk kansen op het landskampioenschap. Het fanatisme en de gedrevenheid die Esajas bezit, leeft in de hele ploeg. De spelers strijden tot de laatste seconde, zelfs als ze ver achter staan. Esajas: 'Dan kun je jezelf achteraf nooit verwijten dat je er niet alles aan hebt gedaan.
'Iedereen dacht dat we afgeschreven waren, maar in de finale zijn we boven onszelf uitgestegen. Ik dacht van mezelf dat ik een beperkte speler was, die het van zijn mentaliteit moest hebben, maar ik doe nu dingen die ik nooit voor mogelijk had gehouden.'
De manier van spelen, fanatiek verdedigen met het risico wat sneller tegen een persoonlijke fout op te lopen, kwam de Amsterdammers op een nare bijnaam te staan. 'Dirty Harry's werden we genoemd en plotseling floten de scheidsrechters alleen al op verdenking van een overtreding. Maar tegen het supportersgeweld in Den Bosch wordt niet opgetreden. Er wordt van alles in het veld gegooid. We zullen morgen met een helm op moeten spelen.'

Foto
	Martin Essajas van Amsterdam Astronauts. Achter hem Jos Kuipers van EBBC.FOTO GUUS DUBBELMAN - DE VOLKSKRANT

