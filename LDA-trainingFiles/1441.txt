	Daiwa-fraudeur kraakt onderzoek autoriteiten
	AP, Reuter
TOKYO
Er deugde niets van het onderzoek dat Japanse en Amerikaanse functionarissen uitvoerden in de fraudezaak tegen Toshihide Iguchi, voormalig obligatiehandelaar van de Japanse Daiwa Bank. Ook de top van de bank zelf gaat niet vrijuit, want die probeerde in eerste instantie de zaak te verdoezelen.
Dit staat in het boek De Bekentenis, dat Iguchi in zijn cel heeft geschreven. De handelaar zadelde zijn werkgever op met een verlies van 1,1 miljard dollar door ongeoorloofde transacties op de obligatiemarkt. Hij werd in december vorig jaar veroordeeld tot vier jaar gevangenisstraf.
De veroordeling is vooral gebaseerd op het feit dat Iguchi heeft geprobeerd de verliezen voor de Amerikaanse autoriteiten verborgen te houden. Daiwa Bank zelf bekende in februari vorig jaar daaraan te hebben meegewerkt en werd veroordeeld tot een recordboete van 340 miljoen dollar.
Volgens Iguchi zijn onderzoekers van het Japanse ministerie van Financiën en van de Amerikaanse centrale banken onzorgvuldig te werk gegaan. Dat gebeurde in de periode dat er een vermoeden bestond van fraude. In 1992 pleegde Iguchi vanuit een kantoor in New York zijn ongeoorloofde transacties, maar ten tijde van het onderzoek werd die ruimte volgestouwd met dozen, zodat het een opslagplaats leek.
De inspecteurs konden geen bewijs van fraude vinden. Dit onderzoek zou twee dagen hebben moeten duren, maar in werkelijkheid nam het maar een kwartier in beslag. In januari 1993 kwamen de Amerikaanse onderzoekers wel achter de 'camouflage', maar ze konden geen vinger krijgen achter de transacties.
Iguchi vond niettemin de grond onder zijn voeten te heet worden en stuurde in juli 1993 een dertig pagina's tellende bekentenis naar zijn bank. Begin augustus van dat jaar stelde Daiwa Bank het Japans ministerie ervan op de hoogte, maar het duurde zes weken voordat de Amerikaanse autoriteiten werden ingelicht.
Volgens Iguchi hebben functionarissen van Daiwa Bank in geheim overleg geprobeerd de verliezen onder de tafel te schuiven. Ze bespraken volgens hem de mogelijkheid om de geleden verliezen over te hevelen naar een brievenbusmaatschappij op de Kaaiman Eilanden.
Toen het Japanse ministerie van Financiën van Iguchi's handel en wandel wist, stuurde het een team van inspecteurs naar New York. Die zouden daar een week lang onderzoek plegen, maar volgens de ex-obligatiehandelaar praatten ze daar slechts een uur met hoge Daiwa-functionarissen en gingen ze niet eens naar zijn kantoor. Vervolgens togen ze naar Las Vegas.
Volgens een woordvoerder van de uitgeverij van De Bekentenis krijgen schrijvers van dit soort boeken gewoonlijk 10 procent van de opbrengst. De eerste oplage van het boek, voorlopig nog in het Japans, bedraagt 40 duizend stuks. Het kost 1500 yen (23 gulden).

