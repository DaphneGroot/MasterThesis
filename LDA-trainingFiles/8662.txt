Morris (striptekenaar).
Morris (pseudoniem van Maurice De Bevere; de Franse uitspraak van Morris en Maurice is identiek) (Kortrijk, 1 december 1923 – Brussel, 16 juli 2001) was een Belgische striptekenaar die vooral bekend is geworden met zijn stripcreatie Lucky Luke.
Biografie.
Morris werd geboren in Kortrijk in een middenstandsgezin. Zijn vader was baas van een pijpenfabriek, waar pijpen in terracotta werden gemaakt met pijpenkoppen in de vorm van een hoofd van een bekend persoon.
Morris heeft zijn middelbare school afgewerkt op het bekende, door paters-jezuïeten geleide Sint-Jozefscollege te Aalst, waar hij op internaat zat. Deze paters, die in Morris' collegetijd nog een lange zwarte soutane droegen, inspireerden hem voor de figuren van de lijkbidders uit Lucky Luke. Hij raakte er geïnteresseerd in een Pathé-Baby-projector, waarvan hij ook thuis een exemplaar had. Met het apparaat kon hij films vertraagd afspelen en zo leren hoe animatie in elkaar steekt.
Na zijn middelbare studies ging hij rechten studeren aan de Leuvense universiteit in de hoop na zijn studies de pijpenfabriek van zijn vader niet te hoeven overnemen. Zijn interesses lagen echter nog elders: bij het beeldverhaal. Als kind en adolescent las hij de bladen "Robinson", "Hop-là !" en "Mickey Mouse Weekly" en hij was fan van Floyd Gottfredson (Mickey Mouse), Rudolph Knerr (The Katzenjammer Kids), Elzie Segar (Popeye) en Hergé. Hij hield ook van films. Op zijn tiende maakte hij bijvoorbeeld folioscopen voor zijn vrienden. Na zijn studies wilde hij dan ook in de tekenfilmbranche werk vinden. Hij begon daarom lessen via de post te volgen via de lessenreeks "Le Dessin facile" van cineast Jean Image. Bij elke les hoorde een opdracht die naar Parijs hoorde opgestuurd te worden. Behalve correcties kreeg Morris als antwoord geregeld lovende persoonlijke brieven. Tezelfdertijd kwam hij in contact met de Antwerpenaar Jules Luycks. Die was toentertijd een van de weinige animatoren in België en was op dat moment bezig met een animatiefilm rond de cowboy Ouwe Taaie.
In 1944 ging Morris werken voor de toen net naar Brussel verhuisde tekenfilmstudio C.B.A., die Morris in de krant leerde kennen. Desondanks Morris' kennis op het vlak, werd hij geen animator, maar werd hij aangenomen om de potloodtekeningen van de animatoren met penseel te inkten op cellofaan. Ook later zou hij nog met een penseel inkten, terwijl daar meestal een pen voor werd gebruikt. Hij vond het een soepelere en gewilligere manier dan met pen. Bij de studio leerde Morris André Franquin kennen, die een vriend voor het leven zou worden. Ze deelden hun passie voor jazz en de Amerikaanse popcultuur. Zijn technische vaardigheden lagen voor op die van Franquin. Gewapend met de lessen van Jean Image die hij soms meenam, bracht hij Franquin zijn grafische stijl en gevoel voor beweging over. Onder Morris' invloed ging Franquins stijl over van een realistische tot een cartoonachtige stijl. Hij had daarnaast nog tijd om folioscopen, illustraties en cartoons te maken en te verkopen. Een van zijn klanten was sinds 1944 het magazine "Le Moustique" (Humoradio) van uitgeverij Dupuis. Nadat C.B.A. in 1946 werd gesloten, ging Morris dan ook bij Dupuis aan de slag.
In de nadagen van de bevrijding verzint Morris zijn cowboy Lucky Luke en diens paard Jolly Jumper. Het duo cowboy-paard was in die tijd gebruikelijk in B-films. Het is ook geïnspireerd op de hospita van Morris: zij zong voortdurend "Je suis seule ce soir" (ik ben alleen vanavond), waardoor Morris op het idee kwam van de eenzame cowboy. De hospita stond ook model voor Jolly Jumper: ze had grote, gele tanden en O-benen. De haarlok op haar voorhoofd en haar vooruitstekende kin werden dan weer gebruikt voor Luke. Hoewel Morris toen nog bij C.B.A. werkte, dacht hij er niet aan zijn idee daar voor te stellen. Zijn ambities reikten verder. In 1947 verscheen het eerste verhaal van Lucky Luke en dit werd direct een groot succes. Naast Lucky Luke tekende De Bevere ook Rataplan, een spin-off over de gelijknamige hond.
Van 1955 tot 1977 werden de scenario's voor Lucky Luke geschreven door René Goscinny, en net zoals bij Asterix van Albert Uderzo, worden de verhalen met die scenario's door menigeen als de beste beschouwd.
In 2005 eindigde Morris op nummer 79 in de Waalse versie van de verkiezing voor De Grootste Belg. In de Vlaamse versie eindigde hij op nr. 260 buiten de officiële nominatielijst.
Hoewel Morris Lucky Luke in het Frans publiceerde, was hij een Vlaming en sprak hij vloeiend Nederlands.
