Remi Poppe.
Remi Jean Louis Poppe (Velsen, 19 juli 1938) is een Nederlands politicus en sinds de oprichting van de Socialistische Partij (SP) actief bij deze partij betrokken. Daarvoor was hij onder meer kunstschilder en havenarbeider. Daarnaast was hij actief binnen talloze milieugroepen en kleine linkse partijen zoals de vrij radicale Kommunistiese Eenheidsbeweging Nederland, een voorloper van de SP. Van 17 mei 1994 tot 23 mei 2002 was hij lid van de Tweede Kamer. Sinds 30 november 2006 was hij wederom kamerlid voor de SP, tot 16 juni 2010. Bij zijn afscheid bedankte hij voor het lintje dat hem aangeboden werd.
Biografie.
Poppe was medewerker van het "MilieuAlarmteam" van de SP en werd in 1978 gemeenteraadslid voor de SP in zijn woonplaats Vlaardingen. Vanuit deze stad voerde Poppe in het decennium daarvoor al allerlei milieu-acties. Zo was hij mede-oprichter en vooraanstaand lid van het zeer actieve CAR (Centraal Aksiekomitee Rijnmond) dat streed tegen de milieuverontreiniging in het Rijnmondgebied en de vestiging van de Hoogovens op de Maasvlakte wist tegen te houden. Bijzonder aan het CAR was dat het probeerde aansluiting bij de arbeiders in de vervuilende fabrieken te vinden en daarin vrij goed slaagde. Het CAR ging later samen met de Bond voor Huurders en Woningzoekenden, een mantelorganisatie van de SP, en werd zo het MAN (Milieuaktie Centrum Nederland) dat succesvol actie voerde tegen de zogenaamde milieubelasting.
In Vlaardingen was de SP een belangrijke partij en Poppe een zeer bekende politicus. In 1977 was Poppe lijsttrekker namens zijn partij bij de Tweede Kamerverkiezingen. De SP wist destijds echter geen zetel te behalen. Bij de Tweede Kamerverkiezingen 1994 haalde de SP voor het eerst in haar bestaan twee zetels en kwam Poppe samen met lijsttrekker Jan Marijnissen in het parlement. In de Kamer hield hij zich onder meer bezig met milieubeheer en landbouw. Bij de Tweede Kamerverkiezingen 2002 stelde Poppe zich niet meer herkiesbaar omdat hij weer plaatselijk actief wilde zijn.
Na de Tweede Kamerverkiezingen 2006 keerde Poppe terug in de kamer. Hij stond op een lage 19e positie op de kandidatenlijst, maar door de onverwacht grote winst van de partij was dat genoeg om opnieuw verkozen te worden. Hij haalde 1809 voorkeurstemmen.
Publicatie.
Over de werkzaamheden van Poppe als milieu-activist en strijder tegen grote vervuilers schreef Karel Glastra van Loon in 1993 het boek "De Poppe-methode".
Persoonlijk.
Poppe is een neef van Stan Poppe, Kamerlid voor de PvdA van 1972 tot 1986.
