Microsoft Encarta.
Microsoft Encarta was een digitale encyclopedie (aanvankelijk op cd-rom) die door Microsoft op de markt werd gebracht. De eerste, Engelstalige versie verscheen in 1993. Een van de redenen dat men er voor koos om een encyclopedie op cd-rom uit te brengen, waren de multimediamogelijkheden: muziek en dierengeluiden konden bijvoorbeeld makkelijk bijgevoegd en afgespeeld worden. Ook het feit dat men van het ene naar het andere artikel kan gaan met een hyperlink is een duidelijk voordeel ten opzichte van een papieren encyclopedie.
Sinds 1997 werd in samenwerking met de Winkler Prins encyclopedie een Nederlandstalige versie op de markt gebracht. Sinds 2001 zijn er drie verschillende versies uitgebracht: een ‘uitgeklede’ basiseditie, een 'de luxe'-editie (vergelijkbaar met de encyclopedie die er tot dan toe was) en een naslagbibliotheek die daarbovenop allerlei statistische informatie over landen heeft en een atlas. Die atlas was tot dan toe apart verkrijgbaar. Om te vermijden dat men vaak van cd-rom moet wisselen, werd Encarta later op dvd leverbaar.
Verder kreeg de Encarta naast de traditionele encyclopedische informatie rondleidingen langs archeologische vindplaatsen, wereldsteden en andere interessante plaatsen. Vermeldenswaard zijn de eeuwartikelen met een overzicht van de wereldgeschiedenis in de afgelopen twintig eeuwen.
Encarta, evenals andere niet-gratis encyclopedieën, kreeg het moeilijk met de opkomst van de gratis online encyclopedieën, waarvan Wikipedia al snel de populairste was.
Midden november 2008 besliste Microsoft de verkoop van de Encarta-encyclopedie stop te zetten, en dit zowel voor de Nederlandstalige als Franstalige versie. In maart 2009 liet Microsoft weten dat de online versies in oktober (voor de Japanse uitgave in december) 2009 zouden ophouden te bestaan.
