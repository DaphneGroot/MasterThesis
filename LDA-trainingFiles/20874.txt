Opiaat.
De term opiaat duidt de alkaloïden aan zoals deze gevonden worden in opium, een extract uit de slaapbol (zaaddoos) van de papaver ("Papaver somniferum L."). Het duidde traditioneel op de natuurlijke en (synthetisch) afgeleide vormen van morfine. De term wordt vaak onterecht gebruikt om alle stoffen met opium- of morfine-achtige farmacologische werking aan te duiden, die beter onder de bredere term morfinomimetica of opioïden vallen.
De belangrijkste opiaten zijn morfine, codeïne, heroïne en thebaïne. Papaverine en noscapine bestaan ook, maar hebben hoegenaamd geen effect op het centrale zenuwstelsel, en worden niet tot de opiaten gerekend. Papaveretum is een gestandaardiseerde samenstelling van gemengde opiumalkaloïden voor hartpatiënten.
