	'Misschien blijkt straks wel dat ik te idealistisch heb gedacht' Van Eijsdens strijd tegen de excessen van het tenniscircus
	Van onze verslaggever
Wybren de Boer

AMSTERDAM
Zevenendertig jaar Melkhuisje ligt als een dierbare herinnering in het geheugen van Piet van Eijsden (61) opgeborgen, maar minstens zo groot is de opluchting dat de krappe behuizing in Hilversum verleden tijd is. 'De verhuizing naar Amsterdam was een geschenk.' De voorbije twee jaar zijn de fundamenten gelegd om de Dutch Open te laten uitgroeien tot een toonaangevend graveltoernooi. Wie weet is volgend jaar Richard Krajicek van de partij. 'En als je dan eens denkt aan de neveneffecten van zijn komst.'
Binnen een tijdsbestek van vijf jaar - 'maar ik hoop drie' - moet in het Amsterdamse bos een evenement zijn verrezen dat past in een rijtje met Barcelona en Gstaad, graveltoernooien waar het gros van de wereldtop jaarlijks acte de presence geeft. Berekeningen hebben Van Eijsden geleerd dat op de huidige lokatie een centre court gebouwd kan worden met twaalfduizend zitplaatsen. Nu biedt het stadion plaats aan 5500 bezoekers. 'Elk jaar tweeduizend erbij lijkt me een mooie geleidelijk groei.'
Wie vervolgens concludeert dat het prijzengeld - nu 500 duizend dollar - eenzelfde groei dient te ondergaan, vergist zich. Van Eijsden: 'Het prijzengeld is van ondergeschikt belang. Topspelers kijken alleen maar naar het startgeld dat ze kunnen krijgen, het prijzengeld is voor die jongens peanuts. In San Jose is een toernooi met 275 duizend dollar prijzengeld, maar daar stonden wel Chang en Agassi in de finale. Nou, dan weet je het wel. Die beide heren krijgen gewoon 500 duizend dollar startgeld.'
Drie ton stond Van Eijsden dit jaar slechts ter beschikking om toppers naar Amsterdam te halen. Genoeg om de Spanjaarden Moya, Costa en Berasategui aan te trekken, maar veel te weinig om de megasterren te verleiden. Muster vroeg 250 duizend dollar, maar Van Eijsden zegt dat hij niet gek is. 'Geen denken aan. Ik denk dat Muster over z'n top is.'
En wie garandeert de zuinige toernooidirecteur dat hij waar krijgt voor zijn geld. 'Leer mij de tennissers kennen. Sommigen komen hun startgeld ophalen en hup wegwezen.' Muster flikte hem ooit zo'n kunstje, Rios deed het vorig jaar en de afgelopen week kwam Albert Costa uitsluitend naar Amsterdam om zijn startpremie te innen. In de eerste ronde liet de Spanjaard zich gewillig wegslaan. Van Eijsden: 'Costa wilde liever op dinsdag spelen, maar hij moest op maandag. Dus was meneer boos en dan geef je je partij maar weg h.'
Het cynisme in zijn stem doet vermoeden dat de toernooidirecteur zich heeft verzoend met de negatieve excessen van het miljoenencircus. Maar laat niemand de verkeerde conclusie trekken, Van Eijsden staat zich op zulke momenten wel degelijk te verbijten. 'Ik stoor me gigantisch aan dergelijk gedrag.'
Begin november wil Van Eijsden met collega's van andere Europese graveltoernooien rond de tafel gaan zitten om het kwaad te bestrijden. 'Ik misgun geen speler een riant inkomen, maar ze moeten wel plichtsbesef tonen.' Een uniform premiestelsel of strikte afspraken ten aanzien van onderhandelingen met tennissers kunnen volgens Van Eijsden ergernis bij toernooidirecties voorkomen. 'Dan krijg je tenminste niet te horen dat ze ergens anders een halve ton meer krijgen.'
'Misschien blijkt straks wel dat ik te idealistisch heb gedacht', zegt Van Eijsden. De tijd heeft hem geleerd dat vakgenoten 'alles, maar dan ook alles' doen om topspelers te paaien. Nou, dan zijn ze bij hem aan het verkeerde adres.
Rios had hij kunnen hebben, maar de Chileen is na vorig jaar tijdelijk uit de gratie. 'Een onbeschoft, lastig mannetje.' Nog een voorbeeld? 'Kuerten zou in principe bij ons komen spelen, maar toen hij vervolgens Roland Garros won moest er ineens een ton startgeld op tafel komen. Dat was niet de afspraak, kom nou.'
Akkoord, het klinkt allemaal wel iets te rechtlijnig. Tijd om n en ander te nuanceren. Rios is straks natuurlijk weer welkom, Kuerten ook, 'graag zelfs', en nog liever zou Van Eijsden de Rus Kafelnikov in Amsterdam zien optreden. 'Geweldige speler. Maar ja, een groot risico. Heeft hij er zin in, dan is hij de grote attractie. Maar heeft meneer geen zin, nou dan laat hij zich in de eerste ronde van de baan meppen. En Kafelnikov kost een paar ton hoor.'
Desondanks acht Van Eijsden de kans zeer reel dat ze binnen afzienbare tijd hun kunsten in het Amsterdamse bos vertonen. De verhuizing van het toernooi uit de provincie naar de hoofdstad heeft een 'duidelijk positief effect' gehad op de interesse van het bedrijfsleven. De afgelopen dagen werden bijna tweehonderd bedrijven door Van Eijsden genviteerd een kijkje te nemen in zijn theater en de tennisdirecteur heeft louter enthousiasme geproefd. 'Men vindt eigenlijk wel dat een groot tennistoernooi bij Amsterdam hoort.'
Bovendien is de scepsis verdwenen. De voorbije twee jaar lagen Van Eijsden en zijn partner Duncan de Mooij, directeur van het Amstelpark waar de Dutch Open wordt gespeeld, herhaaldelijk in de clinch met de gemeente Amsterdam. Maar nu ook de laatste juridische procedure in gunstige zin is beslecht, kan Van Eijsden het bedrijfsleven met een 'goed verhaal' tegemoet treden. 'En zij zullen toch de financile voorwaarden moeten scheppen.'
En er is meer goed nieuws. Van Eijsden heeft het gerucht opgevangen dat Krajicek volgend jaar graag in Amsterdam van de partij wil zijn. 'Met hem wil ik daarom snel gaan praten. Krajicek is goed voor de pr en voor de publieke belangstelling. Iedereen heeft kunnen zien welk effect Krajicek op het laatste toernooi van Rosmalen heeft gehad.
'Als ik in november weet dat Krajicek hier komt, kan ik heel eenvoudig bij het bedrijfsleven binnenstappen en dan heb je gerede kans dat er extra geld vrijkomt. En daarmee kan ik dan weer een paar andere topspelers aantrekken. Dat zijn allemaal neveneffecten die Krajicek teweeg brengt. Hij is de absolute nummer n op mijn verlanglijst.'

Foto
	Piet van Eijsden FOTO HENK KOSTER

