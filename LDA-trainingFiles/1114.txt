	Bulgaarse leider wil compromis
	Reuter, AFP
SOFIA
De nieuwe Bulgaarse president Petar Stojanov heeft de regerende socialisten opgeroepen hun regeringsopdracht te weigeren. De oppositie op haar beurt moet volgens de president 'begrip tonen' en terugkeren in het parlement, waarna de politieke partijen in een compromis vervroegde parlementsverkiezingen in mei mogelijk moeten maken.
Bulgarije verkeert in een diepe economische en politieke crisis, als gevolg waarvan de socialistische premier zijn ontslag indiende. De socialisten willen nu een nieuwe regering samenstellen, maar de oppositie eist onmiddellijk nieuwe verkiezingen. Zij ondersteunt die eis met talrijke massademonstraties.
Stojanov dringt aan op totstandkomen van wetgeving ter bestrijding van de crisis. Die zou binnen tien dagen beslag moeten krijgen.

