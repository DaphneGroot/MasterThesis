 "BETER BED" WIL BEURSNOTERING IN 1996 OF 1997. 
 UDEN, 3 sept (Reuter) - Directie en raad van commissarissen van Beter Bed hebben meegedeeld dat deze onderneming eind dit jaar of begin 1997 notering wil aanvragen op de officiele markt van de Amsterdamse effectenbeurs. 
 De keten van slaapkamerspeciaalzaken is volgens het bedrijf een van de grootste op haar gebied in Nederland met 52 verkoopfilialen. 
 Vorig jaar boekte het bedrijf een netto winst van 8,7 miljoen gulden op een omzet van 118 miljoen. 
 Beter Bed werd 15 jaar geleden opgericht door de broers Mark en Pieter Diks en richt zich op het grote middensegment van de markt. Het streven is om elk jaar vier tot zes nieuwe filialen aan de keten toe te voegen. 
 Het bedrijf, dat nu meer dan 800 werknemers heeft, wil ook uitbreiden in het hogere segment van de markt en op middellange termijn ook internationaal groeien. 
 "De beursnotering verschaft Beter Bed toegang tot de kapitaalmarkt waardoor kapitaal kan worden aangetrokken om toekomstige expansie te financieren," aldus het bedrijf. 
 Het realiseren van de groeiplannen zal mogelijk ook het deelnemen in of overnemen van bedrijven inhouden, zo wordt daar aan toegevoegd. 
 Beter Bed heeft eigen produktiefaciliteiten waardoor zij een eigen collectie op de markt brengt. In Uden staat een fabriek en verder zijn er twee dochters in Polen waar massief grenen meubelen worden gemaakt. In Uden, waar ook het hoofdkantoor van de groep gevestigd is, wordt nu een modern distributiecentrum gebouwd dat naar verwachting nog dit jaar in bedrijf komt. 
 De beursintroductie wordt begeleid door ABN AMRO Rothschild die optreedt als global coordinator en bookrunner. 
 (c) Reuters Limited 1996. 
