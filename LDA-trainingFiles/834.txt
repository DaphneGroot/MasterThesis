	Netanyahu dreigt PLO na aanslagen in Tel Aviv
	Reuter, AFP, AP
TEL AVIV
 Door een explosie van twee spijkerbommen in zuidelijk Tel Aviv zijn donderdagavond zeker dertien gewonden gevallen. Vier zijn er ernstig aan toe. De Israëlische premier Netanyahu zei meer dan rekening te houden met een Palestijnse terreuractie. 'Er is nauwelijks twijfel', zei Netanyahu, die met 'harde tegenmaatregelen' dreigde.

Minister van Openbare Veiligheid Kahalani zei gisteren evenwel de mogelijkheid van een aanslag door gewone criminelen niet uit te sluiten. Volgens de politie zijn de bommen door een tijdmechanisme tot ontploffing gebracht.
De eerste van de twee bommen, die verstopt waren in vuilnisbakken naast een porno-bioscoop, ging rond half negen af. Tien minuten later explodeerde de tweede. Na de dubbele aanslag zette de politie de omgeving af op zoek naar meer explosieven. De buurt van de oude busterminal is een van de meest verloederde van Tel Aviv. Hij geldt als centrum van de onderbetaalde gastarbeidersgemeenschap in Israël. Het wemelt er van de bars en seksclubs.
De Palestijnse groeperingen Islamitische Jihad en Hamas, die vorig jaar met een reeks zelfmoordacties Israëlische steden terroriseerden, waarschuwden vorige week wraak te zullen nemen voor een Israëlische terreuractie. De soldaat Noam Friedman schoot op Nieuwjaarsdag zijn geweer leeg op een Palestijnse groentenmarkt in Hebron, waarbij zes gewonden vielen.
Friedman, een kolonist, hoopte met zijn daad de Israëlisch-Palestijnse onderhandelingen over de bestuursoverdracht van 80 procent van Hebron te ondermijnen. Het overleg verloopt al weken uiterst moeizaam, ondanks de inspanningen van de Amerikaanse Midden-Oosten-coördinator Dennis Ross.
Ross had gisteravond een onderhoud met premier Netanyahu op het Israëlische ministerie van Defensie, toen op een kilometer afstand de twee explosies zich voordeden. Ross' bemiddelingspoging lijkt langzaam maar zeker dood te lopen op de kwestie van de Israëlische terugtrekking van de rest van de Westoever.
De twee partijen zijn het eens over de details van de Israëlische aftocht uit Hebron, waar 450 joodse kolonisten achterblijven. Maar Israël weigert aan de Palestijnse eis tegemoet te komen de aftocht van de rest van de westelijke Jordaanoever op 7 september dit jaar te voltooien, zoals oorspronkelijk was overeengekomen.
Israël stelt dat door de vertraagde uitvoering van de autonomie-akkoorden, de gefaseerde overdracht aan de Palestijnse Autoriteit pas in 1999 kan worden afgerond. De PLO wees gisteren een compromis-voorstel van Ross van de hand, dat voorziet in een Israëlische terugtrekking voor half 1998.
De persadviseur van Netanyahu, David Bar-Ilan, zei gisteravond dat het te vroeg was om te beoordelen of de bommen het overleg met de PLO zullen beïnvloeden. Netanyahu, die vorig jaar de socialist Peres versloeg met zijn belofte de terreur beter te bestrijden, zal een aanslag om electorale redenen niet onbeantwoord laten. Als de terroristen uit het gebied van de PA komen, zal Israël niet doorgaan alsof er niets aan de hand is, zei hij.

Foto
	Een kind van kolonisten kijkt op naar Israëlische militairen die een nederzetting in Hebron bewaken.FOTO AP

