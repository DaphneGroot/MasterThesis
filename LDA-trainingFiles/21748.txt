Reel 2 Real.
Reel 2 Real was een project rondom de zanger/rapper "Mad Stuntman" (echte naam "Mark Quashie") en producer Erick Morillo. Reel 2 Real scoorde halverwege de jaren 90 van de vorige eeuw enkele grote hits.
Mad Stuntman werd geboren in Trinidad, maar woonde vanaf zijn negende jaar in Brooklyn, New York. Hij ontmoette daar de producer Erick Morillo en samen maakten ze de hit "I like to move it". Dit nummer werd in 1993 een grote clubhit. Een jaar later werd het nummer op single uitgebracht, en scoorde in onder meer Nederland een nummer 1-hit.
Later volgden singles als "Go on move", "Can you feel it" en "Raise your hands". Mad Stuntman verliet Reel 2 Real in 1996. Morillo ging nog even door met de singles "Jazz it up" en "After the rain". Sinds 1997 is er geen nieuw materiaal van Reel 2 Real verschenen.
