Het Klokhuis.
"Het Klokhuis" is een educatief jeugdprogramma van de NTR, dat iedere werkdag 's avonds vroeg wordt uitgezonden op NPO 3. "Het Klokhuis" leert kinderen in de leeftijdscategorie van 9 tot 15 jaar over de wereld om hen heen, in de breedste zin van het woord.
Opzet.
Een Klokhuisaflevering bestaat uit twee gedeelten, enerzijds een educatief gedeelte (reportage) en anderzijds veelal komische sketches en liedjes (de dramafragmenten). Per aflevering staat een bepaald onderwerp centraal. Dit onderwerp kan van alles zijn; van de koekjesfabriek tot New York. In het informatieve gedeelte wordt het onderwerp op een begrijpbare manier uitgelegd. Soms komen er experts over het onderwerp aan het woord, maar vaker legt de presentator het zelf uit.
De sketches en liedjes gaan over hetzelfde thema als de reportage, maar richten zich op de emotionele, morele en ethische aspecten van het onderwerp. Vaak wordt hierin een beetje de spot gedreven met het onderwerp. Af en toe spelen de sketches ook rechtstreeks in op wat er in het educatieve gedeelte gebeurt. In een aflevering waarin bijvoorbeeld een scène werd opgenomen in een jungle, kwam presentator Jeroen Kramer met zijn laars in de modder vast te zitten. In de sketch die hierop volgde was Loes Luca te zien in de rol van een fee, die haar beklag deed over een man die vastzat met zijn laarzen en steeds maar "ik wou" (haar call-sign) uitsprak. Wanneer haar baas haar vraagt wie die man is, antwoordt ze dat hij voor een programma werkt dat nu op televisie is. Ze zet de tv aan om het programma aan haar te tonen, waarop de sketch eindigt en het educatieve gedeelte weer verdergaat.
Geschiedenis.
In 1988 kwam er een derde net naast Nederland 1 en 2. Dit net was nog helemaal leeg en kon dus gevuld worden met nieuwe programma’s. Daar hoorde ook een nieuw kinderprogramma bij. Zo ontstond het idee voor "Het Klokhuis", een informatief programma voor kinderen ouder dan 6 jaar, als een opvolger van Sesamstraat.
De eerste uitzending van "Het Klokhuis" was op 3 januari 1988 op Nederland 2. De eerste maanden werd het programma alleen op zondag uitgezonden. Toen de nieuwe Nederlandse zender Nederland 3 in april 1988 van start ging, verhuisde "Het Klokhuis" daarheen. Vanaf dat moment werd "Het Klokhuis" vijf keer per week uitgezonden. In 1992 verhuisde het programma naar Nederland 1, samen met de andere NOS-programma's Sesamstraat en het Jeugdjournaal. Maar in 1994 gingen de drie programma's terug verhuizen naar Nederland 3. Met de komst van de kinderzender Z@ppelin in september 2000, ging het programma daarheen verhuizen. Vanaf dat moment werd "Het Klokhuis" zeven dagen per week uitgezonden. Sinds september 2005 is het programma tegenwoordig op NPO Zapp te zien.
In 1990 dreigde "Het Klokhuis" vanwege te hoge kosten van het scherm te verdwijnen. Vaste kijker Nina de Waal haalde dertigduizend handtekeningen op om het programma te redden. Er werden bovendien in de Tweede Kamer vragen gesteld. De actie slaagde in haar opzet en het programma bleef.
Op 19 mei 2011 werd er een Klokhuisaflevering in 3d uitgezonden (rood-groen).
Naam.
Niemand weet precies wie de naam "Het Klokhuis" heeft bedacht. Wel was duidelijk dat men naast de reeds bestaande ‘straat’ van Sesamstraat ook een ‘huis’ wilde hebben. In dat ‘huis’ zouden diverse onderwerpen heel grondig worden uitgelegd. ‘Tot op het bot’ en ‘Je tanden erin zetten’, de link naar het opeten van een appel tot op het ‘klokhuis’, was snel gelegd. De oprichter van het programma heette verder Ben Klokman.
Typetjes.
Loes Luca als Yvette de Vriesch-met-sch in "Het Klokhuis" in 1992
Kostuum van prof. Fetze Alvanouds in het museum bij het Instituut van Beeld en Geluid
In de sketches en liedjes komen een groot aantal verschillende typetjes voor, die worden vertolkt door onder anderen Nettie Blanken, Frank Groothof, Hans Kesting, Loes Luca, Edwin Rutten, Tjitske Reidinga, Joost Prinsen, Aart Staartjes, Harry van Rijthoven, Ellen Pieters, Laus Steenbeeke, Eric van der Donk, Gijs de Lange, Remko Vrijdag, Alex Klaasen, Wieteke van Dort, Pepijn Gunneweg, Sergio IJssel, Loes Haverkort en Katja Herbers. Tot aan haar dood in 2001 maakte ook Sylvia Millecam haar opwachting in het programma.
Liedjes.
Veel van de in "Het Klokhuis" ten gehore gebrachte liedjes waren van de hand van Willem Wilmink en Ted van Lieshout en getoonzet door Harry Bannink. Na het overlijden van Harry Bannink heeft Henny Vrienten veel muziek voor "Het Klokhuis" gecomponeerd. Ook Peter van de Witte schrijft en componeert regelmatig liedjes voor "Het Klokhuis". De liedjes worden afwisselend vertolkt door Jacqueline Govaert, Def P, Edwin Rutten, Loes Luca, Tjitske Reidinga, Bracha van Doesburgh, Aart Staartjes, Katja Herbers, Noortje Herlaar en Anne-Marie Jung.
Herkenningstune.
Aanvankelijk bevatte het programma een eigen titelsong, ingezongen door Gerda Havertong. In januari 1990 werd de intro echter ingekort tot alleen een muzikaal stuk.
Projecten.
In 2013 maakte "Het Klokhuis" een speciale serie en website over kindermishandeling. Met de aflevering ‘Kindermishandeling, je kunt er wat aan doen’ won "Het Klokhuis" de Cinekid Kinderkast publieksprijs en de Cinekid Gouden Kinderkastprijs.
Zoek Het Uit! is een serie over wetenschappelijk onderzoek. Deze laat niet alleen zien, maar daagt kinderen uit om zelf ook op onderzoek uit te gaan. Naast de afleveringen is er een app waarin kinderen worden uitgedaagd om met huis, tuin en keukenspullen kleine experimenten te doen. Maar ook een website en is er een verdiepend boek met meer verdieping op de afleveringen.
In de Klokhuis Gamestudio kunnen kinderen zelf aan de slag met het maken van computergames. Door het zelf te doen, leren ze spelenderwijs wat wel werkt in een game en wat niet.
De Dierenzoeker is een (mobiele) website en een app speciaal gemaakt voor kinderen. De Dierenzoeker stelt kinderen in staat op een leuke, gemakkelijke en speelse manier namen van dieren te achterhalen. De Dierenzoeker won op donderdag 29 november 2012 de Nationaal Groenfonds Natuurprijs.
In Het Klokhuis bouwt konden kinderen via de Klokhuis website meedenken over het ontwerp van Het KlokHUIS. Uit meer dan duizend inzendingen werden de beste vijf ontwerpen uitgekozen door een professionele jury onder leiding van Rijksbouwmeester Liesbeth van der Pol. Klokhuisarchitect Jord den Hollander heeft de beste ontwerpen samengevoegd tot het uiteindelijke ontwerp. In twaalf afleveringen volgde "Het Klokhuis" van ontwerp tot oplevering de bouw van het huis.
In de Reportagecursus kunnen kinderen zelf leren hoe zij een Klokhuisreportage kunnen maken. Alle stappen worden uitgelegd: vanaf het idee tot aan het bekijken van de reportage.
Lekker Goedkoop is een game die gemaakt is parallel aan de tv-serie De Slavernij Junior. Deze serie voor kinderen, gemaakt door de NTR, gaat over slavernij en is in het najaar van 2011 uitgezonden. Bij deze tv-serie is een game ontworpen: Lekker Goedkoop. In Lekker Goedkoop kan je je eigen kleding ontwerpen én produceren. In een reis rond de wereld ontdek je waar en hoe kleding gemaakt wordt en welke mensen dat doen. Je kan zelf bepalen hoe het er op de locaties aan toe gaat. Wil je kinderen laten werken op de katoenplantage of niet? Wat als er niet genoeg katoen geplukt wordt zonder hun hulp? Kan je je T-shirt wel betalen als je het eerlijk produceert? Maak je je kleren lekker goedkoop? In de game wordt ook extra informatie gegeven over het land waar de kleding wordt geproduceerd.
Tussen 3 maart 2006 en 28 april 2007 had "Het Klokhuis" een speciaal onderdeel. In Breaking News werd er steeds op een andere manier een auto kapotgemaakt. Elke aflevering werd gepresenteerd door Bart Meijer. In 13 afleveringen werd er geëxperimenteerd met het slopen van auto’s door middel van verschillende krachten, zoals elektriciteit, luchtdruk en warmte.
Bij extra belangrijke onderwerpen wordt er op de site van "Het Klokhuis" een uitgebreid dossier samengesteld met aanvullende informatie. Voorbeelden van dergelijke dossiers zijn: epilepsie, dyslexie en astma. Ook komen in deze dossiers vaak kinderen aan het woord die zelf ervaring hebben met bijvoorbeeld een bepaalde ziekte of aandoening.
Overblijf TV biedt eerder uitgezonden afleveringen van "Het Klokhuis" aan in hoge kwaliteit die gekeken kunnen worden op het digibord op school. De uitzending blijft de hele dag beschikbaar, waardoor docenten dus zelf kunnen bepalen wanneer de uitzending gestart wordt.
In de Klokhuis Sketchstudio konden kinderen zelf (Klokhuis)sketches maken. De Sketchstudio staat sinds begin 2012 niet meer online.
Eigen projecten.
Vanaf maart 2014 zond "Het Klokhuis" iedere week een aflevering uit over de hersenen.
In het kader van Zapp Your Planet 2014 maakt "Het Klokhuis" daarnaast vijf afleveringen over plastic. Deze werden uitgezonden op 31 maart en in de eerste week van april.
Het Klokhuis maakt Geschiedenis.
In ‘Het Klokhuis maakt Geschiedenis’ komen de belangrijkste personen, voorwerpen en plekken van vijftig hoogte- en dieptepunten uit de Nederlandse geschiedenis aan bod.
