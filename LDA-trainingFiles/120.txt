	Melkert belooft koudetoeslag voor minima
	Van onze verslaggeefster
DEN HAAG
Er komt een 'koudetoeslag' voor de minima. Minister Melkert van Sociale Zaken en Werkgelegenheid heeft dit donderdag toegezegd. Hij zal het kabinet in het voorjaar vragen hiervoor geld beschikbaar te stellen.

Op een persconferentie in Den Haag zei de bewindsman gisteren: 'Niemand hoeft in Nederland in de kou te zitten. We krijgen signalen dat ouderen twijfelen of ze de verwarming wel een graadje hoger kunnen zetten. Dat hoeft niet bij een kabinet dat armoedebestrijding op de agenda heeft geplaatst. Het gaat goed met Nederland, dus moet het met iedereen goed gaan.'
Melkert kon nog niet zeggen hoeveel geld er zal worden uitgekeerd en welke methode zal worden gebruikt voor het verstrekken van de koudetoeslag. Maar voor hem staat één ding vast: 'Niemand zal ervoor naar een loket hoeven.'
Vorig jaar was dit nog wel het geval. De ook toen strenge winter leidde voor elk Nederlands huishouden tot extra stookkosten van gemiddeld 250 gulden, berekende het Centraal Bureau voor de Statistiek. Hierdoor gingen huishoudens met lage inkomens er op achteruit, ook al hadden ze volgens de formele cijfers meer koopkracht gekregen.
Het kabinet weigerde vorig jaar die extra stookkosten met een algemene toeslag te compenseren aan huishoudens met een minimuminkomen. Gemeentelijke sociale diensten mochten via de bijzondere bijstand wel iets extra's toekennen aan gezinnen die daarom zouden vragen. In de praktijk blijkt een kleine minderheid van de minima die daarvoor in aanmerking kwamen, dit ook te hebben gedaan. Veel mensen schrokken terug voor de uitgebreide inlichtingen die hiertoe bij de sociale dienst moesten worden verstrekt.
Melkert hoopt dat de sociale diensten de koudetoeslag nu op een gemakkelijke manier, zonder ingewikkelde aanvraagprocedures, toekennen aan hele groepen huishoudens. Hij beloofde de gemeenten voor dit doel ook extra geld toe te kennen, 'op voorwaarde dat ze het ook echt uitkeren', zei hij gisteren.
Melkert weet niet hoeveel geld met zijn gebaar is gemoeid. Hij wil eerst bezien of het huidige strenge winterweer doorzet en of er inderdaad aan het einde van het seizoen sprake is van een meer dan gemiddeld gasverbruik. Waarschijnlijk is dat het geval. Deze winter is tot nu toe op twee na de strengste sinds de Tweede Wereldoorlog. Alleen als het in de rest van het seizoen extreem zacht weer wordt, zullen er geen extra stookkosten worden gemaakt.
De Tweede Kamer drong deze week al aan op een koudetoeslag voor minima. Alleen de VVD-fractie is een verklaard tegenstander. De partij vindt dat sociale diensten via de bijzondere bijstand gezinnen tegemoet kunnen komen, indien deze hun financiële nood kunnen aantonen.
Een algemene uitkering gaat de liberalen te ver. 'Het kost te veel geld', aldus de VVD, die daarnaast vreest voor ongunstige werkgelegenheidseffecten. Extra toeslagen voor gezinnen met een minimuminkomen komen grotendeels ten goede aan werklozen met een uitkering. Werknemers, ook al hebben ze het minimumloon of weinig meer, komen niet altijd in aanmerking voor extra uitkeringen. De VVD vindt dat verschil onrechtvaardig. Bovendien zou het de overstap van een uitkering naar een betaalde baan bemoeilijken, vreest de VVD. Een werkloze kan er financieel op achteruit gaan als hij de uitkering met bijzondere toeslagen inlevert voor het minimumloon.
Melkert erkent die problematiek. Hij wil daarvoor in het voorjaar, als het kabinet discussieert over het inkomensbeleid voor 1997 en 1998, een oplossing zoeken.

