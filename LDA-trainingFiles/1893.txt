	Strenge vorst brengt wintergroenten schade toe en drijft prijs behoorlijk op
	Van onze verslaggever
AMSTERDAM
Wintergroenten, zoals spruiten, kool, prei en knolselderij zijn de afgelopen week fors duurder geworden door de aanhoudende kou. Voor een netje spruiten moet op dit moment in de supermarkt zes keer meer worden betaald dan een paar weken geleden.
Volgens een woordvoerder van het Centraal Bureau voor de Tuinbouwveilingen neemt de aanvoer van groente af terwijl de vraag toeneemt. Van schaarste is echter geen sprake, zo verzekert zij. De zeer strenge vorst van afgelopen nacht heeft de nog op het land staande spruiten, prei en winterbloemkool behoorlijke schade toegebracht. 'Nog een nacht met 15 graden vorst en we moeten deze oogst afschrijven', aldus de woordvoerster van het CBT.
De strenge vorst treft niet alleen wintergroenten. Ook kasgroente als sla groeit langzamer door de kou en is daardoor duurder. Een gewone krop botersla kost op de veiling een gulden. Een winterse pot hoeft overigens niet altijd duur te zijn. Rode kool kost op de veiling maar een dubbeltje per kilo.
In welke mate de hogere prijzen de consumptie van groente be√Ønvloeden is nog niet duidelijk. De meest recente cijfers van het Centraal Bureau voor de Statistiek lopen tot oktober vorig jaar. Daaruit blijkt dat in de maand oktober consumenten bijna 10 procent meer aan voedings- en genotmiddelen hebben gekocht dan een jaar eerder.
Deze stijging komt voor een groot deel voor rekening van het grotere aantal koopdagen in oktober 1996 vergeleken met oktober 1995. Behalve aan voeding gaven consumenten in oktober ook aanzienlijk (8,1 procent) meer uit aan duurzame goederen. Ook hierbij speelt het aantal koopdagen een belangrijke rol. De totale consumptie (exclusief prijsstijgingen) nam in de eerste tien maanden van vorig jaar met 3,3 procent toe.

