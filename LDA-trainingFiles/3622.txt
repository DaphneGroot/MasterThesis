	BONNEFANTENMUSEUM: Koekoeksklokken en verwaaide bosgeluiden
	Op de laatste atelier-tentoonstelling van studenten aan de Rijksacademie was hij er al uitgesprongen: de als beeldhouwer opgeleide Antoine Bergs (26) toonde een beetje middeleeuws aandoende sculptuurtjes en tekeningen, vreemde figuren in merkwaardige houdingen, neergezet in een techniek die nog het meest aan die van oude fresco-schilders deed denken. Naar aanleiding van deze presentatie nodigde Anneke Oele Bergs uit voor de groepstentoonstelling 'Kunstenaarskunst' in haar galerie.
Bergs toonde daar fragiele beeldjes, tekeningen en een enkel schilderij. Ze vielen wat weg in de ruimte. De tentoontelling is inmiddels afgelopen. Nu, in het Bonnefantenmuseum, krijgt de jonge kunstenaar de kans om zich breed te maken.
Het museum nodigde vijf jonge kunstenaars uit, die op enigerlei wijze hun wortels in Limburg hebben liggen. Voor Bergs geldt dat hij geboren is in Geleen en gestudeerd heeft aan de Academie voor Beeldende Kunsten in Maastricht, voordat hij in 1996 naar de Rijksacademie in Amsterdam ging. Maar verder zeggen deze 'omstandigheden' niets over de kwaliteit van zijn werk.
Op de tweede verdieping van het museum is het gehele, grote trapportaal met zijgangen door Bergs ingenomen. Hier staan absurdistische beelden en installaties, hier hangen sprookjesachtige schilderijen en tekeningen, hier klinken koekoeksklokken en verwaaide bosgeluiden.
Zo jong als Bergs is, zo gedifferentieerd is zijn vocabulaire. Bergs zit weliswaar op de afdeling Beeldhouwen van de Rijksacademie en is volgend jaar toegelaten tot het Keramisch Werkcentrum in Den Bosch, maar hij schildert, tekent en 'construeert' met evenveel liefde voor het detail, met evenveel gevoel voor dramatiek en - om maar eens een beladen woord te gebruiken - magie, als dat hij beeldhouwt.
De kunstenaar leidt de bezoeker met vaste hand zijn wereld binnen. Wie over de trap boven naar boven komt, wordt verwelkomd door een lappen pop met een koekoeksklok op z'n billen. Wie de lift naar de tweede verdieping neemt, stevent af op het jammerlijke geluid dat door een denneboom in beton wordt voortgebracht (in: Und ewig singen die Wlder).
Vanaf die twee plekken gaat het voort - van een kolossale rode spinnenweb, waarvandaan een echte huisspin zich haastig uit de voeten maakt, tot een ladder die klaarstaat om je naar een spiegelbeeldige cul de sac te voeren; van een surrealistisch krukje met blauw jeans-rokje aan, tot een schildering op gips van een weg die in de lucht oplost (Into the fields of Illusion) en een groepje twee-dimensionale, aan Henk Visch herinnerende tekeningen in vitrines.
Bergs' vondsten zijn niet allemaal even diepzinnig. Maar zijn werk getuigt van zoveel plezier in het kunstenaarschap, van zoveel enthousiasme en fantasie om met het alledaagse aan de slag te gaan, dat de terloopse flauwe grap hem vergeven zij.
De jonge Limburger slaagt er in een heus huis in het Bonnefantenmuseum op te richten; een huis waarin alles schots en scheef staat en ieder ogenblik de raarste dingen gebeuren kunnen, maar toch: een huis om van te dromen.
LtB
Werk van Antoine Bergs is samen met dat van Mireille Brouwer, Gialt Lemmens, Roger Cremers en Maurice Thomassen t/m 1 febr te zien. Bonnefantenmuseum, Avenue Cramique 250, Maastricht. Dinsdag t/m zondag 11-17u.

