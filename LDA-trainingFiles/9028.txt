BNN.
BNN ("Bart's Neverending N'"etwork") is een publieke omroep in Nederland, opgericht op 15 augustus 1997 door Bart de Graaff, Gerard Timmer, Willem de Bois en Frank Timmer, die zich vooral richt op de doelgroepen jongeren en jongvolwassenen tussen 15 en 35 jaar.
BNN is begonnen als een televisieprogramma bij de commerciële televisiezender Veronica, gepresenteerd door Bart de Graaff. De benaming BNN, destijds afkorting van 'Bart News Network', was een persiflage op de Amerikaanse nieuwszender CNN (Cable News Network).
Terugkeer in het publieke bestel.
De Graaff had het plan opgevat om met een omroep terug te keren in het publieke bestel. Met hulp in de vorm van zendtijd van Veronica wist De Graaff in vrij korte tijd een groot aantal leden te werven.
Op 6 september 1998 werd het eerste publieke BNN-televisieprogramma uitgezonden. De naam werd toen veranderd in News Network met de B van Brutaal. Met "De Zondagavond van BNN" werden een aantal korte programma's gemaakt die aan- en afgekondigd werden door De Graaff en waarin luchtige informatie en humor de boventoon voerden. Na het overlijden van Bart de Graaff op 25 mei 2002, werd de naam veranderd in 'Barts Neverending Network'. Vanaf dat moment is De Graaff '(B)Ere-voorzitter'. Gerard Timmer werd voorzitter en werd later opgevolgd door Laurens Drillich. Drillich stopte op 1 december 2007 met zijn werkzaamheden en werd opgevolgd door Patrick Lodiers.
BNN dreigt te verdwijnen.
In november 2002 werd bepaald dat BNN 150.000 leden moet hebben om te kunnen voortbestaan (dit was eerst 100.000). In september 2003 begon een wervingscampagne om de resterende 50.000 leden voor 1 januari 2004 te verkrijgen, dit werd later uitgesteld tot 1 maart. BNN nam met enkele BN'ers de single "5 Jaar (en nog lang niet klaar)" op en zond op 27 oktober 2003 een grote ledenwerfactie ("We zitten in de SHIT dus word lid") op televisie uit, waarmee de resterende ruim 20.000 mensen lid werden gemaakt.
BNN mag 360 uur televisie en 1200 uur radio per jaar maken. BNN is de laatste omroep met leden in het publieke bestel zonder eigen televisiegids.
In mei 2004 dreigde BNN opnieuw te verdwijnen en de omroep begon een nieuwe campagne: 'BNN moet blijven'. Nu is het de Eerste Kamer die overtuigd moet worden dat BNN voldoende draagvlak heeft in de samenleving om in het omroepbestel te blijven. Hoewel het inmiddels bijna 225.000 leden heeft, moet BNN volgens de Mediawet 2008 300.000 leden hebben. Zowel staatssecretaris Medy van der Laan als de Tweede Kamer vindt dat dat aantal verlaagd kan worden tot 150.000, maar de Eerste Kamer is het daar niet mee eens. Die stelt dat er gelegenheidswetgeving gemaakt moeten worden om BNN tegemoet te komen en vindt dat deze verlaging deel moet uitmaken van de volledige mediavisie van het kabinet. De bewindsvrouw heeft dat inmiddels toegezegd.
In oktober 2006 won BNN de eerste Gouden Televizier-Ring met het programma De Lama's en in mei 2007 herdacht BNN het overlijden van De Graaff.
In 2008 begon BNN met een grootse campagne onder het motto 'Koop dit, word lid'. Hiermee probeerde de omroep zoveel mogelijk leden te werven, omdat het aantal gerelateerd was aan de hoeveelheid zendtijd die toegewezen werd. Op 24 maart 2009 werd tijdens de "De Coen & Sander Show" bekendgemaakt dat de omroep de grens van 300.000 leden had bereikt.
In mei 2011 hebben VARA en BNN te kennen gegeven het voornemen te hebben om onder voorwaarden te willen fuseren in het kader van de voorgenomen reorganisatie van het omroepbestel in 2016. Deze fusie is formeel ingegaan op 1 januari 2014.
De Grote Donorshow.
Op 1 juni 2007 zond BNN een grote liveshow uit, "De Grote Donorshow", waarin een terminaal zieke vrouw uit drie kandidaten, die wachtten op een donornier, mocht kiezen wie haar nier krijgt. Bart de Graaff stond zelf jaren op de wachtlijst voor een donornier. Het was dagenlang het gesprek van de dag in binnen- en buitenland; de Nederlandse Tweede Kamer besteedde er een debat aan. Maar uiteindelijk bleek het nep te zijn. De drie kandidaten die "streden" om de nier waren wel degelijk nierpatiënten, maar waren op de hoogte van het feit dat er geen nier beschikbaar was. Het programma was vooral bedoeld om aandacht te vragen voor het probleem dat er veel mensen overlijden doordat er geen donororganen beschikbaar zijn. De periode na het programma werd er weliswaar zowel nationaal als internationaal aandacht aan besteed, maar tot een wetswijziging omtrent donorregistratie kwam het niet. Het programma leidde wel tot een Emmy Award voor Beste Non-scripted Entertainment.
De Hoofdprijs.
Sinds 2003 wordt De Hoofdprijs uitgereikt, een prijs van BNN voor de populairste programma's. De Hoofdprijs wordt uitgereikt in vijf categorieën: amusement, infotainment, drama, presentatie en acteren.
101 TV.
Op 1 november 2006 is BNN gestart met de nieuwe themazender 101 TV. Het is een zender die te zien is via internet of via de decoder. De doelgroep van deze zender is jongeren tussen de 13 en 34 jaar. Zes jongeren maken voor deze zender programma's, presenteren, en doen het geluid en camerawerk.
Televisieprogramma's.
Tijdens de veranderingen in het publieke bestel op 4 september 2006 zijn de programma's van BNN verhuisd van Nederland 2 naar Nederland 3. Hiermee is BNN nog een van de weinige publieke omroepen die een eigen 'thuisnet' heeft.
Films.
Ook helpt BNN mee met het produceren van films.
Muziek.
Bart de Graaff en zijn opvolgers hebben in de geschiedenis van BNN een aantal clips opgenomen met een groot aantal BN'ers.
