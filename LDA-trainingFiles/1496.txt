	Boeing staakt ontwikkeling superjumbo
	Van onze redactie economie
AMSTERDAM
 Boeing stopt met de onwikkeling van de 'superjumbo', een vergrote versie van de 747. De Amerikaanse vliegtuigbouwer denkt dat de belangstelling van de luchtvaartmaatschappijen voor het nieuwe toestel gering is en vindt het daarom te riskant zeven miljard dollar uit te trekken voor de ontwikkeling.

Voor Boeings aartsconcurrent Airbus Industrie, dat zelf werkt aan een grote jumbojet, lijkt het besluit een geschenk uit de hemel. De groep van Europese vliegtuigbouwers liet in een reactie weten niet verbaasd te zijn dat Boeing van het project afziet.
Airbus zegt dat de laatste maanden duidelijk is geworden dat de luchtvaartmaatschappijen geen vergroot toestel van een oude generatie met verouderde techniek willen hebben. 'Ze zijn wel zeer geïnteresseerd in een heel nieuw concept zoals wij dat voorstellen met onze A3XX', aldus een woordvoerster. De nieuwe Airbus moet een capaciteit krijgen voor het vervoer van 550 tot 650 passagiers.
Afgelopen vrijdag ondertekende Fokker Aviation, onderdeel van het machinebouwconcern Stork, samen met het Belgische Belairbus een intentieverklaring voor samenwerking met Airbus bij de bouw van het nieuwe vliegtuig. De Europese vliegtuigbouwer wil de A3XX in 2003 de lucht in hebben. De onderneming heeft zich ten doel gesteld de ontwikkelingskosten niet boven de acht miljard dollar te laten uitkomen.
Boeing zal zich nu richten op de verbetering en modernisering van zijn middelgrote toestellen, de tweemotorige 767 en 777. Het vliegbereik van beide toestellen wordt vergroot.
De nieuwe superjumbo's, de 747-500X en de 747-600X, zouden plaats moeten bieden aan rond 500 passagiers. De kleinste versie zou een vliegbereik hebben van meer dan 16 duizend kilometer en 490 passagiers moeten vervoeren. De grotere 747-600X zou meer 500 tot 550 stoelen bevatten, maar een kleiner vliegbereik van 13.600 kilometer hebben. De huidige 747-400 vervoert 420 passagiers over een maximale afstand van ruim 13 duizend kilometer.
Het besluit van Boeing om het project in de ijskast te zetten, komt niet geheel onverwacht. De Amerikaanse fabrikant heeft maandenlang getalmd over een definitief besluit over de ontwikkeling van de nieuwe toestellen.
Aanvankelijk ging de luchtvaartindustrie ervan uit dat Boeing het besluit in september vorig jaar al op de luchtvaartshow in het Britse Farnborough bekend zou maken en dat het eerste toestel in december van het jaar 2000 zou worden afgeleverd. Maar Boeing-topman Ron Woodard waarschuwde een maand geleden al dat het nieuwe toestel pas eind 2001 uit de fabriek zou rollen - en dat alleen als er snel orders voor het vliegtuig binnen zouden komen. Boeing wil niets zeggen over het bedrag dat het concern tot dusver aan het project heeft besteed.
Er werkten duizend mensen aan het project. 'Zij zullen zo spoedig mogelijk ander werk krijgen', zei vice-president Mike Blair dinsdag. Zij hoeven niet bang te zijn dat zij worden ontslagen. 'Wij hebben werk genoeg', aldus Blair.
De grootste vliegtuigbouwer ter wereld heeft het plan voor een superjumbo opgegeven omdat maar weinig luchtvaartmaatschappijen behoefte hebben aan een nog groter passagiersvliegtuig. Volgens marktverkenningen van Boeing zijn slechts tien grote maatschappijen, die intercontinentale diensten onderhouden, geïnteresseerd. Boeing raamde dat deze maatschappijen samen hoogstens 450 superjumbo's zouden bestellen. Van de nieuwste versie van de 747 - de 747-400 - heeft Boeing er al meer dan duizend afgeleverd.
'We zijn erg tevreden over de wijze waarop het nieuwe toestel vorm krijgt', zei Blair, 'maar gezien het bedrag dat met de ontwikkeling gemoeid is, hebben we grote moeite het ook als een zakelijk gezond projet te zien.' Volgens topman Woodard blijft Boeing de mogelijkheden op de markt voor grotere toestellen bestuderen. 'Als die markt ontstaat, zijn we er klaar voor.' Maar de vliegtuigbouwer denkt dat het nog wel twee tot vijf jaar kan duren voor het zover is. En zelfs dan zal de vraag niet groter zijn dan 450 toestellen.
Eerder deze maand heeft Boeing de interesse bij luchtvaartmaatschappijen gepeild voor een verlengde versie van de 767 - de 767-400ERX. Dat nieuwe toestel zou 245 passagiers kunnen vervoeren over maximaal 10.400 kilometer. Deze nieuwe versie van de 767 zou de oude D-10 moeten vervangen. De meest populaire versie van de 767, die nu al in gebruik is, heeft een capaciteit voor 218 passagiers en eenzelfde vliegbereik.
Boeing, dat nu gewikkeld is in de overname van McDonnell Douglas, kijkt ook naar een grotere versie van de huidige 777-200, die goed is voor 300 passagiers en een bereik van 16 duizend kilometer. De ontwikkeling van deze nieuwe toestellen is veel makkelijker en goedkoper dan van de superjumbo. De ontwikkeling van nieuwe vleugels en motoren is niet nodig.

Foto
	De nieuwe luchtreuzen van Airbus, zoals deze A3XX die ooit 990 passagiers moet vervoeren, krijgt door het afhaken van Boeing meer kans. BRON AIRBUS

