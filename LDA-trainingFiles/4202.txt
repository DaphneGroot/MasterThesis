	Virginia boven alles
	OP DE GRAFSTEEN in Monticello - het riante landgoed dat hij zelf had ontworpen en in de loop van veertig jaren steeds verder had vervolmaakt, en waar hij in 1826 stierf - staat gebeiteld: 'Hier rust Thomas Jefferson, opsteller van de Amerikaanse Onafhankelijkheidsverklaring en van het Statuut van Virginia voor vrijheid van godsdienst, en stichter van de universiteit van Virginia.'
Meer had er waarschijnlijk niet op gekund. Jefferson was weliswaar ook nog de eerste gouverneur van zijn geboortestaat geweest, en minister van Buitenlandse Zaken in Washingtons eerste kabinet, en Amerikaans gezant in Parijs, en vice-president onder John Adams, en gedurende twee termijnen (1801-1809) zelfs president van de toen nog maar zeventien Verenigde Staten - maar kennelijk wilde hij bovenal vanwege die drie andere verdiensten herinnerd blijven; hij had dat grafschrift tenslotte zelf geschreven, zoals hij trouwens ook het ontwerp voor de zerk zelf had getekend.
Virginia boven alles. Op die ene politieke geloofsbelijdenis na waarmee de vrijheidslievende Amerikaanse kolonisten zich losmaakten van Engeland, teneinde aan gene zijde van de Atlantische Oceaan aan een werkelijk Nieuwe Wereld te beginnen. De enige tekst uit de Amerikaanse geschiedenis, schrijft de historicus Joseph J. Ellis, die in de buurt komt van 'politieke pozie'.
Ellis heeft zijn briljant geschreven boek over Jefferson niet opgezet als een traditionele biografie, maar als een verzameling 'grepen uit het leven': de jaren in Philadelphia waar hij als een der founding fathers de definitieve breuk met George III hielp voorbereiden, de periode in Parijs (waar hij nog net woonde toen de Bastille werd bestormd), de fase waarin hij zich in Monticello weer helemaal op Virginia concentreerde, de terugkeer in 'federale' dienst, en ten slotte van het presidentschap alleen de eerste ambtstermijn.
De 'karakterschets' begint ook niet bij Jeffersons geboorte in 1743, maar in 1993, als de herdenking van de tweehonderdvijftigste geboortedag door Amerikaanse historici wordt aangegrepen voor een onzachtzinnig debat over de Jeffersoniaanse erfenis.
Was hij door de eeuwen heen terecht geerd als een soort heilige van de Amerikaanse Revolutie, en had hij geleefd naar de verheven normen van gelijkheid, vrijheid en the pursuit of happiness die hij zo potisch had gepredikt?
Integendeel, voerden de aanklagers aan: hij was een verstokte racist geweest, die z'n welvaart en z'n weelderige Monticello aan slavenarbeid had te danken, en wiens pleidooien voor de beindiging van de slavenhandel niet zozeer als halfhartig, maar als ronduit hypocriet moesten worden bestempeld. Als getuige  charge produceerden ze voor hun requisitoir een man die letterlijk met terugwerkende kracht de 'politieke incorrectheid' van Jefferson kon bewijzen: een vermeende nazaat van een der kinderen die Jefferson ontuchtig zou hebben verwekt bij zijn slavin Sally Hemings.
Die beschuldiging, die al tijdens Jeffersons presidentschap opdook en die gretig werd gebruikt door zijn politieke tegenstanders, is nooit waargemaakt en zal - anders dan via een soort archeologisch genenonderzoek - vermoedelijk ook nooit waargemaakt kunnen worden. In een bondige appendix betoogt Ellis dat Jeffersons 'psychogram' een liaison met wie dan ook hoogstonwaarschijnlijk maakt.
Ellis' positie in het debat is duidelijk. Hij veroordeelt het gemakzuchtige presentism, waarin de geschiedenis wordt gedegradeerd 'tot een supermarkt voor onze telkens veranderende nationale behoeften'. Maar aan de andere kant gispt hij ook het verstokte pastism, dat het verleden zou kunnen verabsoluteren, en als het ware vacumverpakt zou willen weghouden van nieuwe interpretaties in nieuwe tijden en nieuwe culturen.
Ergens tussen die twee uitersten in probeert hij op zoek te gaan naar de 'ware' Jefferson, en tot z'n verhelderendste bevindingen behoort het inzicht dat Jefferson lid was van een generatie van uitzonderlijk begaafde Amerikaanse denkers en politici, die aan het eind van de achttiende eeuw aan een experiment begonnen waarvan zij de mogelijkheden, de begrenzingen en ook de kansen niet of nauwelijks hebben kunnen voorzien. Hij laat zien dat de 'vaders' van de Verenigde Staten allerminst een vastberaden, zelfverzekerde, homogene groep vormden, en dat eigenlijk alleen de afkeer van een Engels (of lees: Europees) overheersingssysteem hen bond.
Jefferson bijvoorbeeld heeft z'n hele leven, ook gedurende z'n presidentschap, getwijfeld aan de macht van welke staat dan ook. Juist vanwege z'n afkeer van George III en alle andere al dan niet 'verlichte' despoten in Europa, was hij een volbloed 'republikein', dat wil zeggen iemand die elk centraal gezag wantrouwde, en die daarom de hardnekkige tegenstander zou blijven van de 'federalisten', die voorstanders waren van een sterk, regelend en boven de belangen van de afzonderlijke staten geplaatst 'Washington'. Niet voor niets zou hij blijkens de zelfgeschreven graftekst tot aan z'n dood trotser blijven op wat hij voor Virginia had gedaan dan op het feit dat hij als president ook de zestien andere staten had gediend.
Het zou niet de enige paradox in zijn biografie blijven. De raadselachtigste was natuurlijk die rond de slavernij - maar in feite was zijn dubbelzinnigheid op dat punt de paradox van het hele jonge Amerika, dat zich daarvan misschien pas na de burgeroorlog (en meer speciaal Lincolns Gettysburg Address van 1863) althans in theorie verloste. Tegenover de anti-slavernij-campagnes die Jefferson in zijn Parijse jaren voerde, staat volgens Ellis zijn nooit overwonnen diepe overtuiging dat blanke en zwarte Amerikanen nooit in harmonie met elkaar zouden kunnen leven, hetgeen een fundamenteler probleem zou opleveren dan de kwestie van (de afschaffing van) de slavernij.
De brandende vraag is uiteraard of Jefferson bereid zou zijn geweest slaven - en dan met name z'n eigen slaven - vrij te laten. Zeer vermoedelijk zou hij dat niet als een probleem hebben gezien (z'n slavenbestand was goeddeels samengesteld uit twee 'clans' waarvan de Hemingsen er n vormde, en hij heeft met regelmaat leden van de families hun vrijheid hergeven), maar we weten dat de vroeg-Amerikaanse slavernij bovenal ook een onwegdenkbare factor was geworden in de economie, en als het daarom ging, zou ook Jefferson wel hebben willen persisteren bij een handelwijze die vandaag niet meer door de politiek correcte beugel zou kunnen.
Hij was in veel opzichten een vereenzaamde, weinig sociabele man, en in alle opzichten een universele geest: zoals tientallen andere Amerikanen van die unieke generatie.
Dat boek van Ellis doet hem alle recht, in z'n zwakke kanten niet minder dan in z'n sterke.

Joseph J. Ellis: American Sphinx - The Character of Thomas Jefferson.
Knopf; 365 pagina's;  56,40. ISBN 0 679 44490 4.

Foto
	Thomas Jefferson in 1788, geportretteerd door Mather Brown. ILLUSTRATIE UIT 'THOMAS JEFFERSON'S TRAVELS IN EUROPE'

