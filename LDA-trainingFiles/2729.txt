	'Rugby is iets waar je de rest van je leven wat aan hebt'
	Van onze verslaggever
DELFT
Met haar sporttas in de hand stond Anne-Mieke van Waveren deze zomer langs de lijn bij een toernooitje van de Rugby Club Delft. 'Wat kom je doen?' vroeg een van de spelers. 'Als jullie me nodig hebben, sta ik klaar', antwoordde ze. 'Nou ja, kleed je dan maar om.'
Dat was het begin van Van Waverens carrire in de rugbycompetitie. Ze is de enige speelster van de nationale selectie die zich op deze manier op de interlands voorbereidt. Vorig jaar speelde ze in het tweede vijftiental van Delft, maar toen Delft uit de ereklasse degradeerde kwam er een plaats voor haar vrij in het eerste.
Zo gemakkelijk als het in het tweede jaar ging, zo moeizaam verliep het acceptatieproces in haar eerste seizoen. Van Waveren stuitte op grote weerstand toen ze bij de bond aanklopte voor een licentie voor de mannencompetitie. 'Uit principe wilden ze geen vrouw in een mannenteam, maar reglementair bleek dat niet tegen te houden.
'Ze pakten me eerst nog wat voorzichtiger aan, maar na een paar rushes was dat gauw over. Een paar mannen baalden zo dat ze me op allerlei manieren uit het veld probeerden te krijgen. Gelukkig stond mijn team achter me.
'Rugby is een echte mannensport. Langzamerhand raken ze eraan gewend dat ook vrouwen het spelen. Tot nu toe vallen de blessures mee: rugby ziet er harder uit dan het in wezen is en het is zeker geschikt voor vrouwen. Toch beginnen veel vrouwen er niet aan uit angst voor botbreuken. Natuurlijk loop je recht tegen elkaar op, maar je traint erop om met je harde delen, je schouder en je heup, in te komen. Als een rubyster haar ribben breekt, beschermt ze zichzelf gewoonweg niet. Dan is het gewoon haar eigen schuld.'
Van Waveren was 22 jaar toen ze voor de eerste keer een rugbybal in haar handen hield. 'Ik wist niets van de regels, alleen dat je de bal achter de try-lijn op de grond moest drukken. Toch vond ik het meteen fantastisch. Ik voelde me thuis. Ik had al aan voetbal, basketbal, tafeltennis, badminton, zeilen en schaatsen gedaan. Maar daar had ik altijd iets gemist. Rugby is veel socialer dan welke andere sport ook.
'Toen ik een jaar in Canada ging werken en daar ging spelen, werd me verteld dat ik zo in de nationale ploeg mee zou kunnen doen. Ik kreeg een nieuwe positie. En na aankomst in Nederland duurde het inderdaad niet lang voordat ik in de selectie zat.'
Van Waveren kwam er snel achter dat het bijna onmogelijk is om in Nederland op hoog niveau vrouwenrugby te beoefenen. 'Ik zat weliswaar in een goede ploeg, maar we hadden bijna geen tegenstand. Daarom ben ik in 1992 bij Richmond in Londen gaan spelen.
'In Engeland trainen ze niet harder dan hier, maar de nadruk ligt veel meer op techniek; je wordt onderwezen in de dynamiek van het spelletje. Daar heb ik veel van geleerd. Je kan daar bovendien met iedereen over rugby praten.'
Voor het WK '93, dat in Nederland gehouden werd, kwam Van Waveren terug uit Engeland. 'Het toernooi ging niet door. Maar omdat ik al hier weer werk had, ben ik gebleven. In het Nederlands team werd ik ook captain, maar dat is achteraf niet zo'n goede beslissing geweest. Ik ben te fanatiek en ook niet positief genoeg.
Vrouwenrugby krijgt langzamerhand een volwaardige status. Van Waveren: 'Drie weken geleden speelden we een oefeninterland tegen Duitsland als voorprogramma voor de mannenwedstrijd tegen Polen. Dan merk je dat je nog echt bijzaak bent.'
En meer dan een consumptiebon voor de derde helft van de wedstrijd, in de kantine, is er bij wijze van spreken niet te verdienen in het vrouwenrugby.
Ze heeft een full-time baan als hovenier. Bijkans iedere avond wordt besteed aan de sport. Dinsdag en donderdag tackelt ze twee uur lang de scrumbok bij het herenteam in Delft, woensdagavond doet ze hetzelfde bij de nationale vrouwenselectie en maandag is ze anderhalf uur met gewichten in de weer. Op vrije avonden, leest ze vaak rugbyboeken, over tactiek en training. 'Ik heb het er graag voor over. Het is redelijk te combineren met mijn werk. Alhoewel ik voor toernooien vrije dagen moet nemen.
'Rugby is iets waar je de rest van je leven iets aan hebt. Je leert vallen. Hartstikke handig als je van de trap of van de fiets stort. Ik zorg dat ik de klap met mijn schouder en mijn heup opvang en daarna wegrol. Niet-rugbyers breken meteen iets, ik niet.'

Foto
	Annemiek van Waveren FOTO JRGEN CARIS

