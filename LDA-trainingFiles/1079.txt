	PERSOONLIJK
	De Albanese kardinaal MICHEL KOLIQI is dinsdag op 94-jarige leeftijd in zijn woonplaats Shkodër overleden. Dat heeft het Vaticaan woensdag bekendgemaakt. Onder het communistisch bewind heeft hij bijna de helft van zijn leven in gevangenissen of werkkampen doorgebracht.
In 1994 werd hij als eerste Albanees tot kardinaal verheven. Aanvankelijk studeerde hij in Italië voor ingenieur, voordat hij naar een Italiaans priesterseminarie ging. Na zijn priesterwijding keerde hij in 1931 naar Albanië terug, waar hij priester werd in zijn geboortestad Shkodrë.
Wegens agitatie en propaganda arresteerden de communisten hem in 1945 en kreeg hij vier jaar gevangenisstraf. Met uitzondering van enkele korte perioden heeft hij vervolgens tot 1986 gevangen gezeten. Na zijn vrijlating werd hij weer priester in Shkodër.

