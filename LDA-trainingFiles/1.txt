	Hoofdartikel
	TWEEHONDERD dagbladpagina's over de Tocht gelezen, en nergens het antwoord gevonden op een simpele vraag: kan Kroes er over veertien dagen, als het stevig is blijven vriezen, meteen wéér eentje uitschrijven?
Het hoofdartikel van NRC Handelsblad - mijn achterkleinkinderen zullen het niet willen geloven, maar het is echt zo: alle kranten wijdden in 1997 hoofdartikelen aan de Elfstedentocht - eindigde gisteravond zo:
'Zodra de Elfstedentocht niet meer te onderscheiden is van de Avondvierdaagse, Pinkpop en het Holland Festival is er veel verloren. Maar gelukkig blijft het doorgaan van de Elfstedentocht afhankelijk van de grillen van het winterweer. Het kan jaren achtereen onvoldoende vriezen, het kan snijdend koud zijn als de tocht verreden wordt. Alleen door deze onvoorspelbaarheid blijft de magie in stand.'
Let op het ten hemel schreiende Nederlands: alsof de zinnen om en om zijn geschreven door een grieperige dagsluitdominee, een ongeïnspireerde kerstboodschapkoningin en een socioloog in topvorm.
Een alinea eerder was ik trouwens deze alinea tegengekomen:
'Nederland is een uitgaansland geworden. Er is meer geld en meer vrije tijd - de wens om er van te genieten wordt door marktonderzoekers groeiend genoemd. En waarom ook niet: de economie draait goed, het buitenland is ontwapend, de toekomst de komende vakantie. Festivals, vakantieparken, popconcerten, musicals en horeca profiteren ervan. Kerst en Oudejaar worden weer uitbundiger gevierd: luxe is in. Een Elfsteden-weekeinde past in hetzelfde 'pluk-de-dag'-patroon waarin ook carnaval, Sail Amsterdam, de Auto-Rai en de Uitmarkt zijn onder te brengen. Afstanden zijn klein, vervoer snel en gemakkelijk, informatie is overal. Kranten publiceren Uitgaansbijlagen, talloze radio- en tv-stations zijn permanent op zoek naar onderwerpen die gelikt gebracht kunnen worden.'
En zo had de monsieur van de kwaliteitskrant nog wel uren en dagen door kunnen leuteren - dus nogal wiedes misschien dat ze ter redactie alle hoop hebben gevestigd op de grillen van het winterweer.
Mijn god.
Andere kranten bleken er ook mee terecht te kunnen, maar dit sloeg alles.
Waren we nog maar verzuild!
Toen hoefde de hoofdredacteur van de oude NRC of het oude Handelsblad alleen maar eens in de vier jaar te schrijven dat we op de VVD moesten stemmen, of hij moest Japan op de vingers tikken, of voorspellen dat de gulden niet zou devalueren - en klaar was Kees. Nu meende hij nog even te moeten doormeieren:
'Overbelicht door de media, annexatie door de commercie, verwatering van het Friese karakter' (wat zou de dichter daar precies mee bedoeld hebben?) 'welvaart en verveling kunnen van de Elfstedentocht een feestje maken, zoals van al die andere landelijke routine-evenementen.'
Maar stel nou dat niets in de reglementen van de vereniging Friesche Elf Steden verbiedt dat er rond de 26e van deze maand nog eentje wordt gehouden, en ijs dienende in februari nòg een, en straks in december, dankzij een vroege winter, weer eentje?
1997: het onvergetelijke jaar waarin vier Elfstedentochten werden verreden, terwijl het desbetreffende lemma in de zevende druk van de Winkler Prins (1974) nog geruststellend eindigde met de zin: 'Intensieve bemaling van en lozing op het water maken het voortbestaan van de Elfstedentocht twijfelachtig'!
Misschien werkt er bij NRC Handelsblad nog een journalist die het in Leeuwarden even voor me kan natrekken.

