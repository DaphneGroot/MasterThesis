	Met opsplitsing concern kiest topman Hessels voor snelle groei in plaats van brede basis; Vendex breekt met filosofie Anton Dreesmann
	Van onze verslaggever
AMSTERDAM
Met de scheiding tussen detailhandel en diensten breekt Vendex' bestuursvoorzitter Jan-Michiel Hessels volledig met de filosofie van zijn voorganger Anton Dreesmann. Deze entrepreneur vond dat de diverse bedrijfsonderdelen elkaar moesten ondersteunen. Maar volgens Hessels hebben de twee divisies afzonderlijk betere mogelijkheden om te groeien.

'Als Vedior een buitenlands bedrijf wil overnemen, is het lastig om te zeggen dat je concern wel vijf dingen doet', legde Hessels gisteren uit tijdens een persconferentie in Amsterdam over de splitsing en de overname van het Franse uitzendbedrijf BIS. 'Sommige uitzendbedrijven willen liever geen supermarkt als broertje.'
De verzamelwoede van Dreesmann, die de meterslange gang in het Vendex-hoofdkantoor nodig had om alle dochterbedrijven in schema te brengen, leverde het concern uiteindelijk een fiscaal compensabel verlies op van een kleine miljard gulden.
Het concern heeft de afgelopen jaren kunnen profiteren van wat financieel bestuurder W. Angenent omschrijft als 'een van de verborgen schoonheden van het bedrijf'. Aan de mogelijkheid om concernwinst voor de belasting weg te strepen tegen eerder gemaakte verliezen, komt dit jaar echter een einde. Dat heeft de opsplitsing van het concern vergemakkelijkt.
'Er is geen echte synergie', vertelde Hessels. 'De detailhandel groeit niet hard terwijl de dienstensector een structurele groei van zeker 10 procent haalt. Detailhandel is local business, maar diensten moeten het hebben van een internationaal netwerk. Winkels zijn kapitaalsintensief, diensten mens-intensief', aldus de bestuursvoorzitter.
De overname van BIS heeft echter, zo bleek gisteren, de doorslag gegeven. Met de overname van het Franse bedrijf wordt Vedior het derde uitzendconcern ter wereld. In Europa, waar een kleine miljard gulden omgaat in de dienstensector, krijgt Vedior een marktaandeel van 3,9 procent. Manpower en Adecco blijven nummer één en twee met respectievelijk 8,6 en 8,5 procent. Randstad, in Nederland veruit nummer één, blijft in Europa steken op een vijfde plaats met een marktaandeel van 2,8 procent.
Door de overname stijgt de omzet van Vedior aanzienlijk. Op basis van de cijfers over 1995 ontstaat een dienstenconcern met een omzet van 6,3 miljard gulden en een bedrijfsresultaat van 256 miljoen gulden. Beoogd bestuursvoorzitter G. Smit, die nu nog binnen de raad van bestuur van Vendex belast is met de dienstenpoot, waarschuwde echter dat de resultaten van BIS het afgelopen jaren fors gedaald zijn. 'De groei bij de Vendex-bedrijven is onvoldoende om dat te compenseren', aldus Smit. Cijfers wilde hij niet geven.
BIS behaalde in 1995 een omzet van 9 miljard franc (3 miljard gulden) en een winst van 200 miljoen franc (66 miljoen gulden). Het bedrijf met zijn 521 kantoren en 2100 vaste medewerkers hield gemiddeld 50 duizend uitzendkrachten aan het werk. Vedior haalde een omzet van bijna 3,4 miljard gulden een een bedrijfsresultaat van 115 miljoen. Vedior heeft 1900 vaste mensen in dienst en biedt werk aan 50 duizend uitzendkrachten.
De nieuwe uitzendcombinatie is vooral actief in Frankrijk, Nederland en België. 'Maar we willen over niet al te lange tijd een grote speler worden in Duitsland', vertelde Smit. Om dat te bereiken is volgens de Vendex-bestuurder een nieuwe overname nodig. 'Al hoor je in Duitsland met een omzet van 300 miljoen mark echt tot de allergrootsten', voegde Smit er even later aan toe.
Nieuwe acquisities, nodig om in Europa tegenspel te kunnen bieden aan internationale concerns, zullen na de opsplitsing geen probleem zijn, maakten Smit en Hessels duidelijk. Ook de winkelbedrijven van Vendex zijn groot en rijk genoeg om alleen verder te gaan. Terwijl de warenhuizen intern de marges en kosten willen verbeteren, hebben de supermarktketens (Edah, Basismarkt en Konmar) behoefte aan acquisities. Hessels: 'Maar we hebben voldoende middelen voor instandhouding van de winkels en voor normale acquisities.'
Vendex is, zo zei Hessels, van plan eerst de overname van BIS 'netjes af te werken'. Daarna pas worden nieuwe aandelen Vedior naar de beurs gebracht, begeleid door een complete road show voor beleggers. Omdat uitzendbedrijven op de beurs beter gewaardeerd worden dan winkelconcerns, zei bestuurder Angenent te verwachten dat er veel belangstelling is voor het nieuwe fonds. Vendex hoopt met die emissie 'een groot deel van de 800 miljoen gulden die Vendex voorschiet' terug te verdienen.
De notering heeft als positief neveneffect dat er een objectieve waardering komt voor Vedior. Bij de splitsing van het oude aandeel Vendex, dat pas daarna komt, weten beleggers beter wat ze in handen hebben. Na de splitsing zullen alle banden tussen het detailhandels- en het dienstenconcern worden doorgesneden.

Foto
	Een uitzendkracht laat zich inschrijven bij Vedior, het uitzendbedrijf van Vendex.FOTO BERT VERHOEFF - DE VOLKSKRANT

