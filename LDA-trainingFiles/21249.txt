Salt-n-Pepa.
Salt-n-Pepa is een Amerikaanse R&B- en hiphopgroep, die eind jaren 80 en begin jaren 90 van de 20e eeuw enkele hits scoorde, waaronder in Nederland en Vlaanderen een nummer 1-hit in 1988 ("Push it") en een nummer 1-hit in 1991 met "Let's talk about sex".
Salt-n-Pepa debuteerde in 1986 met de single "The Show Stopper", dat een undergroundhit werd. De groep bestond toen uit Cheryl James ('Salt'), Sandy Denton ('Pepa') en dj Pamela Green. Nadat dj Cameron Paul het nummer "Push It" (oorspronkelijk een B-kant) remixte, brak de groep internationaal door. Het nummer werd een wereldwijde hit en kreeg een Grammy-nominatie.
Na het succes van "Push It" werd dj Green vervangen door dj Spinderella. "A Salt with a deadly Pepa", het album dat volgde, werd niet succesvol. Het derde album "Blacks Magic", met daarop de hitsingle "Let's talk about sex" uit 1991, werd in Nederland wel goed verkocht. In Amerika werd de single door veel stations niet gedraaid, ondanks dat de opbrengst naar het aidsfonds ging. Het nummer bereikte een dertiende plaats. In 1993 kwam Salt-n-Pepa met haar vierde album, getiteld "Very Necessary". Op dit album staan de hits "Shoop" en "Whatta Man" (met En Vogue).
