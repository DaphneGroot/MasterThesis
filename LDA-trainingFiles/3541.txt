	Bonobo belangrijk in evolutie mens
	'Het is hoog tijd dat het grote publiek zich bewust wordt van deze aantrekkelijke, fascinerende primaat, die de traditionele opvattingen over de oorsprong van de mens op losse schroeven zet.' Etholoog Frans de Waal en wildlife-fotograaf Frans Lanting zetten hoog in in hun voorwoord bij hun nieuwe publicatie Bonobo - De vergeten mensaap (Natuur & Techniek/Kosmos-Z&K;  79,90). Zij hebben het vermoeden, schrijven zij, dat de in bossen wonende bonobo 'de sleutel tot een nieuwe reconstructie van het verleden wordt'.
Dat belooft wat. De bonobo, ook wel bekend onder de naam 'dwergchimpansee', werd nog niet zo lang geleden als aparte primatensoort ontdekt. Dat gebeurde in 1929 in een Belgisch koloniaal museum, waar een schedel van een aap minutieus werd onderzocht. De soort kreeg de officile naam Pan paniscus, maar behield in de wandeling de benaming 'bonobo'. Terecht, vindt De Waal, want die naam klinkt vrolijk en dat past goed bij het karakter van de soort. Primatologen hebben het zelfs onder elkaar over 'bonobon'.
De Waal, bekend van eerdere publicaties over mensapen, geeft een boeiend en toegankelijk geschreven overzicht van het onderzoek naar het gedrag van bonobo's. Een van de meest in het oog springende aspecten is de grote rol die seks in het leven van de bonobo's speelt. De Waal: 'Als de chimpansee van de twee aspecten seks en macht een voorkeur heeft voor het laatste, kiest de bonobo duidelijk voor het eerste. De chimpansee lost seksuele kwesties op met macht; de bonobo lost machtskwesties op met seks.' Anders dan de meeste dieren copuleren bonobo's bij voorkeur in de 'missionarishouding'.
De chimpansee heeft tot dusver een centrale positie gekregen in de theorievorming rond de ontwikkeling van de eerste mens. Hij heeft dit te danken aan zijn vermogen werktuigen te hanteren en in groepsverband te jagen. De bonobo's kennen daarentegen een veel grotere binding tussen vrouwen en hebben dichter bij de mens staande omgangsvormen. De Waal: 'Bestaande modellen van onze evolutie benadrukken binding en samenwerking tussen mannen, terwijl er geen twijfel kan zijn dat de binding tussen vrouwen bij onze soort net zo uitgesproken is. Wellicht is dit ook een erfenis uit ons verleden als bosbewoners, een erfenis die we delen met onze elegante verwanten.'
Han van Gessel

Foto
	Moeder-bonobo met kind. FOTO UIT 'BONOBO'

