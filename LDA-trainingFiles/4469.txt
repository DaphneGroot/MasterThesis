	ADRIAAN MORRIENS MINUTIEUZE AANDACHT VOOR HET KLEINE Drievoudig voortreffelijk
	G EEN SCHRIJVER DIE zoveel van vrouwen houdt als Adriaan Morrin. Van vrijwel alle vrouwen, met een zeldzame ruimhartigheid. Van een ongenaakbare lerares Russisch, een macrobiotische koekjes bakkende struise boerin, een naar de grond glimlachende voorbijgangster. Van een klein negermeisje met 'kunstig gedraaide haarstrengetjes' in Artis, een Parijse hoer die een fotootje van zijn babydochter tegen haar hart drukt, een meisje dat 'als een duif of een mus' iets van het bord van haar vriend pikt. 'God wat kun je van een vrouw houden zonder haar te kennen of zo nodig te moeten of hoeven kennen', is een verzuchting die op veel plaatsen klinkt in Ik heb nu weer de tijd, het tweede deel van Morrins herinneringen, de opvolger van Plantage Muidergracht uit 1988.
Het is een dadenloze, door en door erotische wijze van kijken, die veel vrouwen zenuwachtig maakt. Niet omdat zo'n bewonderaar macho of opdringerig is, misschien juist door het volmaakt ontbreken van een macho-instrumentarium, van herkenbare jachtriten waarop passende reactie mogelijk is. Morrins lichamelijk ervaren van een wereld vol zachte vrouwelijkheid, sensaties die niet rechtstreeks met seksualiteit te maken hebben, zet vrouwen buitenspel. Een hele vrouw is vaak niet eens nodig, een onderdeel volstaat. Hij raakt betoverd door 'de gezelligheid van shagjesdraaiende meisjesvingers', 'een allerinnemendst krulletje in een stem', een gulle ronde schouder, een hand tegen een deurpost. Soms is zelfs een telefoonnummer - 251937 - een aanbiddelijke fetisj: 'Hester is 19. Een van de drie voortreffelijke leeftijden waaruit haar telefoonnumer is samengesteld. Ik benijd haar om die drievoudige voortreffelijkheid, haar huidige en beide toekomstige.'
Schoonheid is ook geen voorwaarde. Een lelijke vrouw kan 'aangrijpend' zijn, kromme benen 'aandoenlijk', terwijl ook mooie vrouwen kunnen rekenen op zijn medelijden: 'Die arme meisjes en vrouwen die altijd en overal maar weer gedeelten van hun blote lichaam moeten tonen om de aandacht van jongens en mannen op zich te vestigen en gaande te houden' - om dan na een jaar of veertig te ontdekken dat de meeste mannen niet meer genteresseeerd zijn.
Morrin verklaart zijn identificerende aandacht voor vrouwen uit een 'teveel aan vrouwelijke hormonen'. Hij is zich pas laat gaan scheren, kan niet autorijden, heeft nooit in een reguliere betrekking gewerkt, en vindt mannengesprekken in cafs doorgaans oninteressant. Met vrouwen, intellectueel of niet, kan hij over alles praten. Over kleren, huidverzorging, geuren, over 'de verschillende mogelijkheden van aaien of kriebelen'. 'Probeer maar eens met een ''onontwikkelde'' man te praten'
De schrijverscarrire van Adriaan Morrin, nu 84 jaar, heeft alle trekken van een vrouwencarrire. Versnippering door een teveel aan bezigheden, het ontbreken van een brandende ambitie en een grote dienstbaarheid aan anderen. Terloops ontstond een oeuvre dat groot is in de minutieuze aandacht voor het kleine en huiselijke en een verbluffende kennis van alle pasteltinten van het gevoel. Hij debuteerde, net voor de Tweede Wereldoorlog, met succes als dichter, en zette zich als redacteur van de literaire tijdschriften Criterium, Libertinage en Literair paspoort onvermoeibaar in om schrijftalent uit eigen land en buitenland verder te helpen.
Hij vertaalde veel (onder anderen Freud) en schreef mooie portretten van schrijvers, eerder 'ontmoetingen' dan interviews, waarvan er enkele in deze bundel zijn opgenomen (met Menno ter Braak, Hans Lodeizen, Leo Vroman, Jan Hanlo, Gnter Grass). Die portretten munten ook uit in identificatie en belangeloze interesse. De behoefte om zelf te 'scoren' is geheel afwezig. Hoewel hij veel recensies geschreven heeft, en als het moet een precies en analytisch beschouwer is, is genadeloze kritiek niet zijn stiel.
Het merendeel van zijn oeuvre is 'mengelwerk': impressies, kanttekeningen, opgetekende dialoogjes, dromerige beschouwingen en beschouwingen over dromen - het soort stukken waaruit de twee delen Priv-domein zijn opgebouwd. Zij vormen daardoor niet de franje bij een oeuvre - pikante priv-beslommeringen in de marge van een groot literair bouwwerk, zoals de meeste delen in deze reeks - maar het hart ervan. Een deel van de stukken is betrekkelijk nieuw, in de laatste jaren gepubliceerd in NRC Handelsblad en Het Parool, een ander deel ouder en veelal afkomstig uit literaire tijdschriften en verhalenbundels. Kruimelwerk, maar uitgelezen kruimeltjes die achteraf, naar onderwerp en genre geordend, een wonderlijk coherent geheel vormen.
Nadeel van deze 'logische' ordening van ongedateerde stukken, waarvan je de vermoedelijke geboortetijd alleen via de bronvermelding kunt achterhalen, is dat het telkens een verrassing is of je de jonge, middelbare of oude Morrin voor je hebt. Tussen die mannen bestaat overigens weinig verschil. De lichte, melancholieke, maar door ingrijpen van een nuchter verstand nooit naar sentimentaliteit afglijdende toon, is overal dezelfde. 'Het liefkozen gaat mij nog altijd gemakkelijk af', onthult de schrijver met enige trots. Voor het liefkozen met woorden, want dat is wat Morrin het beste ligt, geldt hetzelfde.
Niet dat het altijd makkelijk ging. Een echte grote roman - die was Morrin naar eigen zeggen vaak van plan, maar het kwam er nooit van. Al in 1952 schrijft hij: 'De gedachte aan mijn roman, die ik de komende maanden zou moeten schrijven, benauwt mij. Alles houdt mij ervan af: traagheid, moeheid, gevoel van onmacht, besef van de gecompliceerdheid van de taak, scepticisme, waardoor ik bijvoorbeeld een intrige belachelijk vind en eigenlijk het gehele genre iets onnatuurlijks, een demonstratie van eerzucht, ijdelheid, geknutsel, systeembouwerij.'
Een botsing tussen de twijfelaar Morrin en de dwangmatige systeembouwer die leefde en werkte volgens het motto 'Ik heb altijd gelijk', had ook niet kunnen uitblijven. Het is waarschijnlijk niet makkelijk om ruzie te krijgen met Morrin, maar W.F. Hermans kreeg het voor elkaar, na acht jaar vriendschap. In deze bundel is Morrins brochure 'De gruwelkamer van W.F. Hermans of Ik moet altijd gelijk hebben' (1954) opgenomen. Het is een dodelijk portret van de jonge, ambitieuze Hermans, geschreven in koelbloedige, ingehouden haat.
Hermans moet Morrin keihard op zijn ziel getrapt hebben toen hij hem er in Podium van beschuldigde hun beider tijdschrift Criterium te hebben verkwanseld. En hij trapte nog eens pijnlijk na door J.B. Charles in een pamflet af te maken, waarin hij beweert dat deze op oneerlijke wijze een prijs zou hebben bemachtigd. Woedend weerlegt Morrin Hermans' 'leugenachtige voorstelling van zaken' in beide geschriften, waarbij hij Hermans' methoden 'fascistisch' noemt. Wie er precies gelijk had in deze dorpsvete, is niet meer te achterhalen, omdat een van beide partijen er niets meer over kan vertellen. Wat nu opvalt, en bijna heimwee naar de jaren vijftig wekt, is het enorme belang dat op het spel stond bij de val van een literair tijdschrift - kom daar nu eens om. Die verbeten ernst waarmee de vete werd uitgevochten. Een kwestie van leven of dood. Publicatiemogelijkheid of niet, brood of geen brood op de plank.
Schep je alle haat eraf, dan blijft een verbazend scherp portret van Hermans over, dat alle liefhebbers van zijn werk zal overtuigen. Een doodeenzame man, gevoed door wrok alleen, een leven lang monomaan bezig een burcht op te richten tegen zijn ouders die hem hadden miskend. Een jongen met weinig vriendjes en veel talent, noodgedwongen enig lid van zijn eigen geloofspartij. Hermans' bezwaar tegen zijn voormalige vriend was louter diens 'notoire indolentie'. En daar had 'de oudtestamentische godheid' weer een beetje gelijk in. Maar ook uit indolentie kan veel moois spruiten.
Aleid Truijens
Adriaan Morrin: Ik heb nu weer de tijd.
De Arbeiderspers; 307 pagina's;  39,90.
ISBN 90 295 3194 X.

Foto
	Adriaan Morrin FOTO DANIEL KONING - DE VOLKSKRANT

