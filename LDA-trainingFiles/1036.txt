	Vredescommissie gaat bemiddelen in Lima
	Reuter, AFP, AP
LIMA
De Tupac Amaru-guerrillastrijders die al een maand 74 gijzelaars vasthouden in de residentie van de Japanse ambassadeur in Lima hebben woensdag ingestemd met de vorming van een bemiddelingscommissie. De commissie gaat proberen de gijzeling zo snel mogelijk en vreedzaam te beÃ«indigen.
De 'vredescommissie' zal bestaan uit vertegenwoordigers van het Rode Kruis, het Vaticaan, de regeringen van Guatemala en Peru, de guerillastrijders en een bemiddelaar uit een niet nader genoemd Europees land.
Het akkoord over de bemiddelingscommissie is een doorbraak in de gijzelingsaffaire. Sinds 31 december is er niet meer onderhandeld over een oplossing. Op die dag spraken de leider van het overvalcommando, Nestor Cerpa, en minister van Onderwijs Palermo voor het eerst en het laatst met elkaar. De gijzelnemers stemden gisteren met de commissie in, nadat een Rode Kruis-delegatie urenlang met de rebellen had gesproken.
Nestor Cerpa wil zelf zitting nemen in de commissie. Namens de Peruaanse regering zal minister Palermo aan de onderhandelingstafel gaan zitten. De aartsbisschop van Ayacucho, Juan Luis Cipriani, vertegenwoordigt het Vaticaan. Cerpa wil ook een vertegenwoordiger uit Guatemala in de commissie, omdat in dat land op 29 december een vredesakkoord werd getekend na 36 jaar burgeroorlog.
Cerpa herhaalde gisteren nogmaals zijn belangrijkste eis: vrijlating van ruim vierhonderd gedetineerde Tupac-Amaru-strijdmakkers. Vooralsnog blijft president Fujimori weigeren die eis in te willigen. De Peruaanse regering maakte gisteren bekend dat een niet nader genoemd land de gijzelnemers asiel wil verlenen. Cerpa zei gisteren bereid te zijn onderhandelingen te beginnen over het vertrek van zijn commando naar het buitenland. 'Het lijkt me geen goed idee te zeggen naar welk land'. Ecuador heeft al eerder asiel aangeboden. Cuba is ook een optie, maar Havana zwijgt in alle talen.

