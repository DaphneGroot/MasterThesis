Genève (stad).
Het twaalf meter hoge standbeeld 'Broken Chair' van Daniel Berset, in 2007 opgericht ter ere van de slachtoffers van landmijnen en clusterbommen op de Place des Nations
Genève (Frans: "Genève"; Arpitaans: "Geneva"; Duits: "Genf"; Italiaans: "Ginevra"; Reto-Romaans: "Genevra") is na Zürich de grootste stad van Zwitserland en heeft volgens de gemeentelijke website 201.164 inwoners (december 2015) en ligt in het Franstalige gedeelte van het land.
Genève is ook de naam van het omliggende, meest westelijke kanton van het land.
Demografie.
Van de 185.526 inwoners die de stad in 2004 telde, was 43% afkomstig uit het buitenland.
Geografie.
De stad ligt aan de westpunt van het Meer van Genève en wordt doorsneden door de rivieren de Rhône, die uit het meer stroomt, en de Arve.
Geschiedenis.
De stad ontstond als nederzetting van het Keltische volk de Allobroges. Na verovering door de Romeinen maakte deze deel uit van de Provincia Romana (Gallia Narbonensis). Nabij Genève hield Julius Caesar de naar het westen oprukkende Helvetiërs tegen.
In de 9e eeuw werd het de hoofdstad van Bourgondië. In de 16e eeuw was Genève voor de protestanten wat tot heden ten dage Rome voor de katholieken is, namelijk het middelpunt van het calvinisme. Genève was toen een zelfstandige republiek.
In 1781 kwamen burgerij en arbeiders aan de macht. waarna een representatief-democratische grondwet werd aangenomen. Een jaar daarna greep het patriciaat met hulp van Bernse en Savoyse troepen echter opnieuw de macht en gingen vele burgers in ballingschap. Op 15 april 1798 werd Genève door Frankrijk geannexeerd en maakte daar tot 1813 als Département du Léman deel van uit. In 1815 sloot Genève zich als kanton bij Zwitserland aan.
Verkeer en vervoer.
Het stadsvervoerbedrijf "Transports Publics Genevois" exploiteert vijf tramlijnen, zes trolleybuslijnen en meerdere dieselbuslijnen.
De luchthaven van Genève ligt dicht bij de stad en wordt ook bediend vanuit het belangrijkste treinstation van de stad, de Gare de Cornavin.
