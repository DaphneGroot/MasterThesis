	Witte-pruikencriminaliteit
	HET MOET een zelden vertoond schouwspel zijn geweest op 22 augustus 1725 in Wenen. Een groot spektakel, en wat niemand wist, de zoete wraak van een kale landjonker. De stille overwinning van een Groningse boerenbaron die zichzelf uit de vette klei omhooggetrokken had. Maar dat moest liever buiten beschouwing blijven.
Het ganse volk liep uit voor wat het zag: een statige edelman die met een rijke stoet van 62 koetsen zijn intrede deed als ambassadeur van Spanje, getooid met de titel van hertog, Duque de Riperd , de Groningse achternaam Ripperda verbasterd tot echt Castiliaans voor wie het geloven wilde.
Dat waren er velen. En dat de pracht en praal het resultaat waren van list en bedrog, bevroedde vrijwel niemand - althans niet op dat moment. De keizerlijke ministers, de bisschop van Wenen, de pauselijke nuntius, de andere leden van het corps diplomatique - allemaal stapten ze in de koetsen, zich welbewust van de geopolitieke ontwikkelingen, van de wijzigingen in het machtsevenwicht door de nieuwe Spaans-Oostenrijkse vriendschap, waarvan de apotheose - volgens de nogal voorbarige belofte van de verse Duque - een Spaans-Oostenrijks dubbelhuwelijk zou zijn met alle voordelen van dien voor de uit Parma afkomstige Spaanse koningin Elisabeth Farnese.
De karossen werden elk door zes paarden getrokken en gesecondeerd door bereden pages, dienaren in livrei en palfreniers in rood fluweel, allen voorzien van een hoofddeksel met het hertogelijk wapen in goud en zilver en met een zilveren staf in de hand. Later vonden ze ook in Madrid dat de Spaanse eer wel erg duur werd betaald.
Intussen mag de Weense zomerdag worden bijgeschreven als een mooi voorbeeld van internationale bedriegerij, van bepoederde-pruikencriminaliteit zo men wil, met brio in scne gezet door een tot hertog gebombardeerde landjonker ut Oldenhove, van wie zelfs niet zeker is dat zijn bloed echt blauw was.
Postuum wordt Johan Willem Ripperda (1680-1737) door Sijtze van der Veen in diens biografie Johan Willem Ripperda - De man die geen koning werd van Corsica geerd als een meester-oplichter, die in het prestigieuze rijtje thuishoort van Casanova, de Schotse specialist in windhandel John Law, de Franse graaf van Saint-Germain die alles van occulte zaken wist, maar Fransman noch graaf was, en nog zo een aantal adellijke en pseudo-adellijke avonturiers, charlatans en oplichters die in de achttiende eeuw op de meest onverwachte plaatsen opduiken.
Tot dat gilde behoorde zeker ook een Duitse baron, Theodor von Neuhoff, die het wl tot koning van Corsica bracht, maar met het geld en de wapens van Ripperda, die de overigens nog te installeren Corsicaanse troon voor zichzelf had bestemd. De bedrieger bedrogen en het einde van een spectaculaire loopbaan als usurpator, die, zoals de moraal voorschrijft, eindigde in armoede en eenzaamheid, met naar het schijnt de Statenbijbel als schrale troost.
Ripperda hield als Spaans ambassadeur in Wenen en Madrid verhalen die nogal verschillend waren getoonzet. Aan het Spaanse hof toverde hij een waar fata morgana voor, in Oostenrijk hield hij het heel prudent low profile. Het dubbelhuwelijk was de kern van zijn strategie om de verloren Italiaanse gebieden voor Spanje terug te winnen. En een gedroomde mogelijkheid om zijn eigen positie te versterken.
De Spaanse vorstin Elisabeth, die in feite de macht uitoefende omdat haar echtgenoot Filips V periodiek aan krankzinnigheid leed, vond het een machtig plan. In Wenen hadden ze nogal wat twijfels.
Ripperda had Elisabeth doen geloven dat de Oostenrijkse keizer hem weinig autoriteit zou toedichten als hij als ambassadeur niet de titel van hertog had. Dus werd hij met een p minder en de toevoeging van een accent als een authentieke Madrileense 'Riperd ' gelanceerd, met de titel Duque bij de gratie van een schitterend uitgevoerd diploma dat nu als pronkstuk geldt van het Rijksarchief in Groningen.
Ripperda herhaalde dezelfde truc nog een paar keer door eerst te stellen dat het voor het verdrag met Oostenrijk het beste zou zijn als hij minister van Buitenlandse Zaken werd (en zijn zoon ambassadeur in Wenen), om vervolgens te melden dat de Oostenrijkse keizer eigenlijk alleen maar in de nieuwe alliantie vertrouwen stelde als hij, de nieuwbakken hertog, eerste minister zou worden. Ook dat kreeg hij voor elkaar.
In feite handelde Ripperda niet anders dan in het begin van zijn carrire. Hij wist toen in het gevlij te komen bij de regerend machthebber, de Friese stadhouder Johan Willem Friso (1687-1711), en vooral bij diens moeder Henriette Amalia.
Dat was een constante: doordringen tot het hof, met name via de dames, al dan niet pas op de plaats makend in slaapkamer of boudoir.
Zo lukte het hem een positie te verwerven in de Staten-Generaal. Hij viel er al snel door de mand als een onbetrouwbare windbuil. Zijn benoeming tot afgezant in Madrid viel dan ook onder het hoofdstuk 'opgeruimd staat netjes'. Maar ook als ambassadeur maakte hij zich al snel onmogelijk. Hij werd door de toenmalige minence grise van het regime, de ook al uit Parma afkomstige kardinaal Alberoni, zo ingepakt dat hij Den Haag probeerde mee te slepen in de meest hachelijke avonturen.
Eenmaal ambassadeur af trad hij in Spaanse dienst, maar - o vernedering - als directeur van een lakenfabriek. Het tij keerde toen Alberoni in ongenade viel. Wenen was niet ver meer, de hoogste post in Madrid kwam al spoedig binnen handbereik.
Als premier maakte hij er ook een puinhoop van. Met zijn wilde acties op het diplomatieke front bracht hij Spanje in gevaar. Zijn positie werd andermaal onmogelijk. Hij zocht bescherming bij de vijand, op de Britse ambassade, wat tot een ernstig diplomatiek incident en zelfs bijna tot oorlog leidde. Hij werd vastgezet in het Alcazar van Segovia, waaruit hij vervolgens wist te ontsnappen door de dienstmaagd van de slotvoogd te verleiden.
Hij week uit naar Marokko, waar hij binnen de kortste keren tussen de lakens van de nog jonge koningin-moeder verzeild raakte, waardoor hij het tot onder-sultan bracht. Met het geld van zijn nieuwe beschermvrouwe en minnares toog hij naar Tunis om wapens te kopen voor haar zoon, die door rivalen was verdreven.
Daar trof hij de eerder genoemde Theodor von Neuhoff, die hij al kende van de antichambres bij kardinaal Alberoni. Von Neuhoff was op zoek naar steun voor Corsicaanse onafhankelijkheidsstrijders en wist hem het geld van de Marokkaanse koningin afhandig te maken in ruil voor het nog schimmige Corsicaanse koningschap.
Zo is Ripperda's leven de avonturenroman die de achterflap van de biografie belooft. Van der Veen is weliswaar geen Alexandre Dumas, maar zijn boek is lezenswaard en geeft een goed beeld van een man die kennelijk echt van zijn tijd was. Alleen de parallel die Van der Veen meent te zien met Don Quichot, lijkt nogal gezocht. De ridder van de droevige figuur is allesbehalve een Ripperda. Om het wat dichter bij huis te zoeken: er zijn meer overeenkomsten met iemand als de flamboyante zakenman-minister en bedrieger Bernard Tapie.
De vergelijking met Don Quichot gaat misschien in n opzicht op: ook Ripperda kon bij al zijn mislukkingen altijd rekenen op de trouw van zijn eigen Sancho Panza, de Franse pruikenmaker Antoine Dupr. Deze was zelfs bereid zijn voorhuid op te offeren voor zijn meester, toen die overwoog om in welbegrepen eigenbelang de islam te omarmen. Want voordat hij zichzelf liet besnijden, wilde Ripperda toch eerst bij een ander zien aan welke risico's hij zich blootstelde. Want zo was de kale landjonker: dapper, maar niet moedig.
Philip Freriks
Sijtze van der Veen: Johan Willem Ripperda - De man die geen koning werd van Corsica.
Regio-PRojekt, Groningen; 112 pagina's;  34,95.
ISBN 90 5028 092 7.

Foto
	Ripperda stort zich in de armen van de Spaanse maagd. Achttiende-eeuwse gravure. ILLUSTRATIE UIT 'JOHAN WILLEM RIPPERDA'

