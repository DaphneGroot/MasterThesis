 NIB ZIET WINST 1996 BOVEN 150 MLN GULDEN. 
 DEN HAAG, 2 jan (Reuter) - De Nationale Investeringsbank NV (NIB) heeft meegedeeld dat haar netto winst over 1996 waarschijnlijk boven de 150 miljoen gulden zal uitkomen, vergeleken met een winst van 128,2 miljoen in 1995. 
 De medio vorig jaar genoemde winststijging over 1996 van 15 procent zal vermoedelijk worden overtroffen, aldus president-directeur Marius Jonkhart in een nieuwjaarsspeech. 
 Jonkhart noemde het verheugend dat alle onderdelen van de NIB aan het resultaat hebben bijgedragen terwijl bovendien de bank zeer behoudend omgaat met marktrisico's. 
 "Als gevolg daarvan wordt het winstcijfer niet geflatteerd door grote winsten uit rente-en valutaposities, de stijging weerspiegelt dus de toegenomen winstgevendheid van de activiteiten zelf," aldus Jonkhart. 
 De NIB verleende het afgelopen jaar voor circa 4,7 miljard gulden aan nieuwe kredieten, 18 procent meer dan in het vorige recordjaar 1995. Bovendien werd voor zo'n twee miljard gulden aan nieuwe hypotheekportefeuilles gefinancierd. 
 De totale kredietportefeuille, inclusief hypotheken, steeg met circa 20 procent in omvang tot ruim 15 miljard gulden. 
 Participatie-dochter PARNIB heeft volgens Jonkhart ook een goed jaar gehad met nieuwe investeringen in 40 bedrijven van totaal bijna 200 miljoen gulden. Daarnaast werd voor 70 miljoen in andere participatiemaatschappijen geinvesteerd. 
 PARNIB, dat in 1995 voor totaal 130 miljoen gulden investeerde, zag haar totale portefeuille met circa 44 procent groeien tot ongeveer 800 miljoen gulden. 
 Effectendochter NIBStrating Securities wist volgens Jonkhart in 1996 een belangrijke winststijging te realiseren. 
 Die winst van NIBStrating was volgens Jonkhart zelfs de hoogste sinds NIB in 1991 volledig eigenaar werd. 
 "Dit werd niet alleen veroorzaakt door de goede gang van zaken aan de Amsterdamse Effectenbeurs maar tevens door een aantal belangrijke veranderingen in het bedrijf zelf," aldus de NIB-topman. 
 Volgens Jonkhart wist ook advies-dochter NIBConsult in 1996 een duidelijke groei en hogere resultaten te realiseren. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
