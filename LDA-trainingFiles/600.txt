	Weer minder eerstejaars op universiteiten
	Van onze verslaggeefster
AMSTERDAM
Het aantal eerstejaars studenten in het wetenschappelijk onderwijs is in het studiejaar 1996-'97 opnieuw gedaald. Op 1 december stonden 27.900 eerstejaars ingeschreven bij een universiteit, 2 procent minder dan de 28.500 studenten van het jaar ervoor. Dat blijkt uit gegevens van het Centraal Bureau voor de Statistiek.
Het aantal eerstejaars studenten met een vwo-diploma is nagenoeg hetzelfde gebleven als in het studiejaar 1995-'96. De daling komt voor rekening van de studenten uit het hoger beroepsonderwijs, die zich in mindere mate bij de universiteiten hebben gemeld. De nieuwe regels voor studieduur en studiefinanciering maken doorstuderen met een beurs onmogelijk.
Na een piek in 1991, toen er 36 duizend eerstejaars waren, is hun aantal ieder jaar afgenomen. De daling was dit studiejaar echter geringer dan in de voorgaande jaren. Vergeleken met 1991 is het totale aantal eerstejaars met eenvijfde afgenomen.
Vooral de rechtenopleidingen hebben te kampen met een afnemende populariteit. Hier liep het aantal in vergelijking met een jaar eerder 9 procent terug. Bij technische opleidingen, economie en taal- en cultuurstudie was de terugval minder fors. Bij de sectoren landbouw, gezondheid en gedrag en maatschappij steeg het aantal eerstejaars.
Tussen de universiteiten bestaan grote onderlinge verschillen in de ontwikkeling van het aantal eerstejaars. De Universiteit Maastricht, de Landbouwuniversiteit Wageningen en de Rijksuniversiteit Groningen hebben meer eerstejaars dan in het voorgaande studiejaar. De overige universiteiten werden geconfronteerd met een terugloop.
Of het totale aantal eerstejaars volgend studiejaar zal stijgen of dalen is nog onduidelijk. Wel hebben de universiteiten in januari 6 procent minder vooraanmeldingen dan in januari 1996. Studenten schrijven zich echter steeds later in, zodat dit cijfer niet veel zegt over het definitieve aantal aanmeldingen.
De universiteiten van Leiden en Delft laten de grootste terugloop zien in de vooraanmelding, respectievelijk 17 en 14 procent. De Leidse unversiteit zegt ieder jaar wat achter te blijven in de aanmeldingen, maar dat ook ieder jaar weer in te lopen. Wel zorgelijk vindt de universiteit de landelijke trend van een verminderde belangstelling voor de rechtenstudie. Leiden heeft van oudsher een sterke rechtenfaculteit - een op de drie Leidse studenten doet rechten.
In het studiejaar 1996-'97 stonden in totaal bijna 165 duizend studenten ingeschreven bij een universiteit. Dat is 7 procent minder dan in het voorafgaande studiejaar.

Foto
	GRAPHIC: Aantal eerstejaarsstudenten en daling t.o.v. voorafgaande jaren en Aantal eestejaarsstudenten per sector.

