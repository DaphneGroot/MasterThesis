Los del Río.
Los del Río bij een optreden in Madrid, 2009
"Los del Río" is een Spaans zangduo, bestaande uit Rafael Ruíz en Antonio Romero Monge. In 1996 scoorden ze een wereldwijde nummer 1-hit met het nummer "Macarena". Het succes was mede te danken aan het bijhorende dansje.
"Los del Río" is opgericht in Sevilla in de jaren 60 van de 20e eeuw. Voor de doorbraak met de "Macarena" had het duo al meer dan 30 albums opgenomen met traditionele Spaanse muziek. Het nummer "Macarena" werd oorspronkelijk in 1993 opgenomen. Al snel werd het populair op Spaanstalige radiostations. Een platenmaatschappij maakte vervolgens een remix van het nummer dat eerst in Spanje en later wereldwijd werd uitgebracht.
Later werden nog enkele andere versies van de "Macarena" uitgebracht, zoals "Macarena Christmas" (feitelijk hetzelfde liedje, maar met het geluid van kerstbellen op de achtergrond).
