 ARTU PLAATST ONDERHANDS 100.000 AANDELEN. 
 AMSTERDAM, 23 dec (Reuter ) - Artu Biologicals NV heeft meegedeeld dat zij heeft besloten haar recht tot het onderhands uitgeven van 100.000 certificaten van aandelen uit te oefenen. 
 Plaatsing van deze aandelen tegen een kleine disagio van drie procent ten opzichte van de beurskoers per 19 december heeft vandaag plaatsgevonden, aldus de directie. 
 Volgens Artu houdt de uitgifte verband met de mogelijkheid om versneld een deel van de royaltyverplichting af te lossen. 
 "Met deze versnelde aflossing verwacht Artu aan het einde van dit boekjaar geheel vrij te zijn van al de royaltyverplichtingen, waardoor de winstgevendheid van Artu over het volgende boekjaar aanzienlijk verbeterd zal kunnen worden," aldus het bedrijf. 
 Het maatschappelijk kapitaal van het anti-allergiemedicijnen makende bedrijf bedraagt na deze uitgifte en plaatsing 2.821.271 aandelen van 0,05 gulden nominaal. 
 In het boekjaar 1995/96 boekte Artu een netto winst van 170.000 gulden tegen een winst van 280.000 gulden in het voorgaande jaar. 
 Het bedrijf zei in september voor het nu lopende jaar een aanzienlijke verbetering van de winstgevendheid te verwachten. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
