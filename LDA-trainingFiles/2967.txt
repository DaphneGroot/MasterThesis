	'who's Afraid of' weer kort te zien
	
ANP
AMSTERDAM
Het schilderij Who's Afraid of Red, Yellow and Blue van Barnett Newman is weer te zien. Het Stedelijk Museum in Amsterdam exposeert het tot en met zondag in verband met de herinrichting van de erezaal.
Twee weken geleden werd bekend dat de gemeente Amsterdam en de Amerikaanse restaurator Goldreyer de ruzie over het schilderij hadden beslecht. Met een schikking, waarbij de gemeente 170 duizend gulden betaalde aan Goldreyer, werden alle rechtszaken over de restauratie ingetrokken. Dat het schilderij nu weer kort te zien is, heeft daarmee niets te maken, aldus het Stedelijk.
Het doek werd in 1986 vernield. Na restauratie brak een storm van kritiek los. De Amerikaan zou het rode oppervlak gewoon met een verfroller hebben bewerkt.

