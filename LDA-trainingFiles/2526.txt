	Rotterdam Topsport breidt het werkterrein uit
	Rotterdam Topsport, de stichting die zich de afgelopen jaren vooral bezig hield met de financile ondersteuning van individuele topsporters, heeft haar aandacht verschoven naar de verenigingen. Clubs die naar de top willen, kunnen aankloppen voor steun bij de stichting. Het meest recente voorbeeld daarvan is de volleybalclub Zevenhuizen.
Hoewel Zevenhuizen eigenlijk niet binnen het werkterrein van de stichting valt - Rotterdam Topsport was in eerste instantie alleen bedoeld voor sporters die lid zijn van Rotterdamse clubs - is er toch besloten tot een samenwerkingsverband. De eredivisieclub had in het Zuid-Hollandse dorp geen mogelijkheden tot verdere expansie en de stad Rotterdam was blij een topvolleybalclub in de armen te kunnen sluiten.
Directeur Jaap Noordenbos: 'Voor ons is het de ideale manier om volleybal te promoten. We hadden natuurlijk al wel de World Volleybal League in Ahoy', maar dat is niet structureel. Als je met een club wekelijks in de belangstelling staat op de televisie, is dat een prachtige promotie voor onze stad.'
Het doel van de stichting, die in 1991 werd opgericht, is het verbeteren van het topsportklimaat in Rotterdam. Sport wordt door de overheid meer dan vroeger beschouwd als een effectief beleidsinstrument. 'Niet alleen bevordert het de gezondheid, het draagt ook bij aan sociale integratie en het vergroot de maatschappelijke betrokkenheid.'
De gemeente Rotterdam is de eerste en vooralsnog enige stad die zich op zo'n nadrukkelijke wijze profileert als sportstad. Rotterdam Topsport is bovendien door NOCNSF aangewezen als n van de twaalf Olympische steunpunten in Nederland.
De twee trajecten waarop de stichting zich richt zijn (top)sportinfrastructuur en topsportevenementen. Onder de infrastructuur vallen het adviseren en begeleiden van topsporters en verenigingen en het creren van faciliteiten om de combinatie topsport en onderwijs te vergemakkelijken. Ook bij topsportevenementen, bijvoorbeeld de marathon, of de WVL in Ahoy', speelt Rotterdam Topsport een voortrekkersrol.
Het budget voor de komende jaren is met 1 miljoen gestegen, naar 3,2 miljoen. Het grootste deel is gereserveerd voor infrastructuur (1,1) en evenementen (0,9). De gemeente draagt 70 procent bij aan subsidies, het overige bedrag wordt door middel van sponsoring via het bedrijfsleven gegenereert.
Dat de aandacht is verschoven naar de verenigingen heeft volgens Noordenbos te maken met het verbeterde topsportklimaat in Nederland. Individuele topsporters krijgen tegenwoordig meer financile ondersteuning van het NOCNSF. Bovendien verwachtte de stichting een tegenprestatie van de sporters en het bleek dat zij daar slecht aan konden voldoen.
Noordenbos: 'Promotionele zaken rondom hun eigen sport en rondom Topsport Rotterdam werden nauwelijks gedaan. Hele simpele dingen, zoals het dragen van een shirt met onze naam tijdens een interview op televisie, gingen al mis. Dat is n van de redenen geweest dat wij ertoe hebben besloten om onze aandacht te richten op de basis, de clubs.'
De individuele sporters werden onder meer bijgestaan met onderwijs, huisvesting en fysiotherapie. Daarnaast werd een deel van de onkosten vergoed. In het nieuwe beleidsplan is alleen nog facilitaire hulp beschikbaar voor de Rotterdamse sporters, om bijvoorbeeld de combinatie tussen sport en onderwijs te vereenvoudigen.
Volgens de stichting Rotterdam Topsport hebben de verenigingen, waarvan het maatschappelijk belang ook in de sportnota Wat sport beweegt is onderstreept, de steun harder nodig dan ooit. Noordenbos: 'Als je ziet met welke ellende de sportverenigingen kampen: ledenterugloop, kadertekort, noem maar op. Toch willen zij aan topsport blijven doen en daar kunnen wij veel voor betekenen.'
De verenigingen die aangeven dat zij topsport willen bedrijven, moeten aan een aantal eisen voldoen. De belangrijkste voorwaarde is een gezonde financile huishouding. 'Wij treden nooit als de sponsor op, die even een zak met geld aflevert.' Verder dient de club over een redelijk kader te beschikken, moet er een goed jeugdbeleid zijn en moet het eerste team al op een hoog niveau uitkomen.
Noordenbos: 'Wij geven geen geld, maar regelen dat er sportkeuringen plaats kunnen vinden, dat sporters bij blessures worden doorverwezen naar ziekenhuizen en orthopedisten. Verder zorgen we voor mentale begeleiding en een voedingsdeskundige. Het blijkt dat die verlangens bij de verenigingen heel hoog zijn.'
Voor Zevenhuizen, de club die vanaf augustus verder gaat onder de naam VC Nesselande, heeft de stichting een trainingshal gevonden bij het Thorbecke Lyceum, een LOOT-school waar een aantal jonge spelers uit het eerste team al onderwijs volgt. Voorlopig vestigt de club zich alleen statutair in Rotterdam. De wedstrijden worden nog in dorpshuis De Swanla in Zevenhuizen gespeeld. De gemeente Rotterdam is wel bezig een nieuwe sporthal te ontwikkelen vlakbij het stadion Feijenoord.
De finale van de World League in Ahoy' heeft volgens Noordenbos een belangrijke rol gespeeld in de samenwerking. 'In de VIP-boxen zijn de contacten tussen Zevenhuizen en Rotterdam Topsport ontstaan. Wij hadden nog geen topvolleybal, maar het stond voor ons vast dat het er wel moest komen.'
Dit is de vierde aflevering uit een serie verhalen over Olympische topsportprojecten in Nederland.

