Elx.
Elx (Spaans: Elche) is een gemeente en de hoofdstad van de Spaanse comarca Baix Vinalopó. Elx ligt op 23 kilometer van Alicante. Naar inwoneraantal is Elx de op drie na grootste stad van de regio Valencia.
Het oorspronkelijke centrum van Elx ligt in de archeologische vindplaats L'Alcudia. Hier is het borstbeeld van de Dama de Elche gevonden.
Omstreeks de 10e eeuw vestigden de Arabieren de stad op de huidige plaats en omgaven deze met palmbomen. Daardoor wordt Elx in enkele kronieken uit die tijd vergeleken met de heilige stad van de islam. Ook een boomgaard met dadelpalmen en irrigatiesysteem werd in de 10e eeuw door de Moren aangelegd. Deze palmboomgaard (palmeral) is een zeldzaam voorbeeld van Arabische landbouwpraktijken in Europa. Meer dan 300.000 palmbomen geven Elx een exotische sfeer. De palmbomen mogen niet worden omgehakt. Deze "Palmeral" is eind 2000 tijdens de 24e sessie van de Commissie voor het Werelderfgoed door UNESCO tot werelderfgoed verklaard.
Het Mysterie van Elche.
In Elche wordt ieder jaar op 14 en 15 augustus "Het Mysterie van Elche" (Misteri d'Elx) opgevoerd, een voorstelling over de laatste levensdagen, de ten hemelstijging en de kroning van de Heilige Maria en welke daar "La Festa" wordt genoemd. In deze Valenciaanse stad heeft het mysteriespel zijn oorspronkelijk vorm weten te behouden en is het tot op heden het enige middeleeuws spel in die vorm. De toelating kreeg men daarvoor van paus Urbanus VIII in 1632. De opvoering werd in 1931 erkend als nationaal erfgoed en in 2001 kwam het misteri d'Elx op de Lijst van Meesterwerken van het Orale en Immateriële Erfgoed van de Mensheid van UNESCO. Het vindt plaats in en om de Santa Mariabasiliek.
Sport.
Elche CF is de professionele voetbalclub van Elx en speelt in het Estadio Manuel Martínez Valero. De club speelde meerdere seizoenen op het hoogste Spaanse niveau, de Primera División. Elx was speelstad voor het WK Voetbal van 1982 en de wedstrijden werden gespeeld in het Estadio Manuel Martínez Valero.
