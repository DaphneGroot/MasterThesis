Batavierenrace.
Aankomst op de Oude Markt in Enschede (2005)
De Batavierenrace is een studentenestafette over ruim 175 km in 25 etappes van het Universitair Sportcentrum van de Radboud Universiteit Nijmegen via Duitsland en de Achterhoek naar de campus van de Universiteit Twente. De Batavierenrace is met 8509 deelnemers (28 april 2012) volgens Guinness Book of Records 's werelds grootste estafetteloop.
Dit grootste studentensportevenement van Nederland vindt jaarlijks eind april plaats. De start is altijd in de nacht van vrijdag op zaterdag om 00:00 uur. Er zijn herstarts in Ulft, Barchem en op de Oude Markt te Enschede. De finish is op de UTrack van de Universiteit Twente, de laatste etappe start sinds 2005 in de binnenstad van Enschede. Na afloop vindt het grootste studentenfeest van Europa plaats op de campus van de Universiteit Twente.
Ontstaan.
In 1972 kwamen enkele Nijmeegse studenten zó enthousiast terug van de (oorspronkelijke) SOLA-estafette in Zweden, dat ze een dergelijk evenement ook in Nederland wilden organiseren. In navolging van de Batavieren, die in 50 vóór Christus op vlotten de Rijn afzakten, werd voor de Batavierenrace dezelfde route gekozen: van Nijmegen naar Rotterdam. In 1973 namen zo'n 600 studenten deel aan de eerste Batavierenrace. Aan deze eerste race dankt de Batavierenrace haar naam, maar vanwege infrastructurele problemen is het traject verplaatst. Sinds 1974 lopen de atleten vanaf het Universitair Sportcentrum Nijmegen, via Duitsland en de Achterhoek naar de campus van de Universiteit Twente. Op enkele wijzigingen na is de route vanaf 1974 vrijwel gelijk gebleven. De herstart in Boekelo is verplaatst naar Enschede en in 2011 vond er voor het eerst een herstart plaats in Ulft in plaats van Dinxperlo. De prijs voor het winnende team, een houten Zweeds paard, herinnert nog aan de SOLA-estafette.
