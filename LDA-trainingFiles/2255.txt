	President Arzu wil 1,7 miljard dollar voor akkoord met guerrilla na veertig jaar strijd 'Zonder hulp komt er geen vrede in Guatemala'
	
Van onze verslaggever
Art van Iperen
DEN HAAG
 'De frustratie van de bevolking is het grootste obstakel voor de vrede.' Catalina Soberanis, lid van het dagelijks bestuur van de Asamblea de la Sociedad Civil, is bang dat de 59 procent van de Guatemalteken die in extreme armoede leven te snel resultaten verwachten.
'Als de EU, de Inter-Amerikaanse Ontwikkelingsbank en de andere geldschieters niet over de brug komen, kan Guatemala onbestuurbaar worden. Het risico is dan groot dat instabiliteit, criminaliteit, stakingen en demonstraties tot de terugkeer van een autoritair regime zullen leiden.'
De Asamblea vertegenwoordigt sinds mei 1994 vierduizend burgerlijke belangengroepen. De kerk, academici, indianen, boeren, journalisten, vluchtelingen, mensenrechtenactivisten, vakbondsleiders, vrouwen - allemaal kunnen ze er hun bijdrage leveren aan 'de constructie van de democratie, de vrede, de bewaking van rechtsstaat en de socio-economische transformatie van Guatemala.' Minder bombastisch gezegd: de Asemblea ziet toe op de uitvoering van het vredesakkoord.
Guatemala was tot voor kort steevast het land dat op de eerste plaats stond van de ranglijst met de grootste mensenrechtenschenders in Latijns Amerika. Soldaten, politieagenten, paramilitaire doodseskaders en zelfverdedigingsmilities konden straffeloos iedereen arresteren, martelen en 'laten verdwijnen'. Mensenrechtenactivisten werden permanent met de dood bedreigd.
'Nu kan ik zonder angst terugkeren naar Guatemala', vertelt Catalina Soberanis met enige trots in het Haagse Novib-kantoor. 'Vroeger kreeg ik dreigbrieven en anonieme telefoontjes. Ons kantoor is opgeblazen. Maar stapje voor stapje, met vallen en opstaan, is er een klimaat van openlijke participatie ontstaan. Bang zijn we niet meer, maar we moeten niet te vroeg juichen. Er zijn nog veel obstakels voor de vrede'.
Vreemd is dat niet na bijna vier decennia burgeroorlog met 150 duizend doden en een miljoen vluchtelingen. De economie groeit sinds 1991 weliswaar met gemiddeld ruim 4 procent, maar de armoede is alleen maar toegenomen. In 1980 stond 35,9 procent van de bevolking te boek als 'extreem arm'; nu is dat 59 procent.
Voor de afstammelingen van de Maya's, die tweederde van de bevolking uitmaken, zijn de cijfers nog alarmerender: 93 procent van de zes miljoen indianen leeft in armoede, 81 procent in extreme armoede.
'De inheemse bevolking heeft het meest geleden tijdens de oorlog en verdient nu alle steun om uitzicht te krijgen op een betere toekomst', meent Helmer Vel squez, voorzitter van de Coordinacion, een koepelorganisatie van alle ngo's (niet-gouvernementele organisaties) in Guatemala. 'De bestrijding van de armoede is prioriteit nummer n en zonder buitenlandse hulp redden we het niet.'
Het vredesakkoord geeft de indianen, die al eeuwen als tweederangs burgers worden beschouwd, recht op hun eigen cultuur, een stukje grond en een rol in de politiek. Als het akkoord wordt uitgevoerd, behoort de achterstelling en discriminatie van de inheemse meerderheid tot het verleden.
Vel squez is er niet zeker van dat de blanke elite en extreem-rechts bereid zijn 'de assimilatie' van de indianen toe te staan. 'In het Congres bestaat onvoldoende politieke wil om de indianen te geven waar ze recht op hebben. Kijk maar naar de verkapte amnestiewet die het parlement heeft goedgekeurd. Het Congres vindt dat we het verleden maar moeten vergeten. Het is zo goed als onmogelijk gemaakt militairen veroordeeld te krijgen die de mensenrechten hebben geschonden. De wonden blijven zo altijd open. De familieleden van de slachtoffers hebben recht op de waarheid, de weduwen en wezen moeten schadeloos worden gesteld.'
Ook bij Catalina Soberanis strijden optimisme en scepsis om de voorrang. 'Kijk maar wat er in El Salvador en Nicaragua gebeurt. Na het beindigen van de burgeroorlog zijn daar de sociale tegenstellingen, de armoede en de criminaliteit alleen maar toegenomen. De vrede lost dergelijke problemen echt niet op. Ook in Guatemala wil de elite geen macht en geld verliezen. Ik acht het blanke establishment in staat een alliantie aan te gaan met de gefrustreerde militairen die hun baan kwijtraken door het vredesakkoord.'
Soberanis en Vel squez vestigen hun hoop op wat zij la derecha moderna noemen, de nieuwe lichting rechtse politici, militairen en zakenlieden die zich niet langer laten leiden door Koude Oorlogs-retoriek, maar een pragmatische aanpak prefereren. President Alvaro Arzu is daar het boegbeeld van. Zonder vrede geen buitenlandse investeringen, is zijn axioma.
Gesteund door 'modern rechts' voelde Arzu zich sterk genoeg de strijdkrachten te zuiveren en de generaals het vredesakkoord door de strot te duwen. Hij wist bovendien de guerrillastrijders met rigoureuze sociaal-economische hervormingen te verleiden tot het neerleggen van de wapens en het vormen van een politieke partij. Sinds de terugkeer van de democratie in 1986 is geen van Arzu's voorgangers daarin geslaagd. Ze ontbeerden de wil en/of de macht.
Wie de laatste en langste burgeroorlog van Midden-Amerika beindigt, verdient lof. Misschien wel de Nobelprijs voor de Vrede, zoals hier en daar in Guatemala wordt gesuggereerd. 'Onzin', meent Catalina Soberanis, 'het vredesakkoord is geen persoonlijk succes van Arzu. Hij heeft slechts een proces afgerond dat al jaren aan de gang was. De Nationale Commissie van Verzoening die het akkoord stap voor stap heeft voorbereid, speelde de sleutelrol.'
Helmer Vel squez valt haar bij: 'Arzu was n van de factoren en niet de enige hoofdrolspeler. De val van de Berlijnse muur en Nafta, het vrijhandelsverdrag tussen de VS, Canada en Mexico, zijn ook belangrijk geweest. Washington wilde stabiliteit aan de zuidgrens van Nafta-lid Mexico en heeft Arzu onder druk gezet vrede met het URNG te sluiten.'

Foto
	Inwoners van het Guatemalteekse dorp Cuarto Pueblo herdachten vorige maand de moord op 324 dorpsgenoten door het leger op 14 maart 1982. FOTO REUTER

