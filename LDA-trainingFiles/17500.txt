 POLYNORM STABIELE WINST 2E HALFJAAR. 
 BUNSCHOTEN, 22 aug (Reuter) - Kunststoffenverwerker Polynorm NV verwacht in het tweede halfjaar een resultaat in de orde van grootte van dezelfde periode in 1995 toen 14,6 miljoen gulden werd verdiend. 
 Dat betekent volgens het bedrijf een belangrijke verbetering ten opzichte van de eerste helft van dit jaar. 
 Het houdt tevens in dat Polynorm uitgaat van een winstdaling over het hele jaar. In het eerste halfjaar viel de netto winst terug tot 6,5 miljoen gulden van 11,4 miljoen. 
 In het eerste halfjaar daalde de omzet met acht procent tot 266,2 miljoen gulden. De divisies Automotive en Bouwprodukten gaven omzetdalingen te zien van respectievelijk 21 en 15 procent en bij Installatieprodukten was er een daling van twee procent. 
 Polynorm Roosendaal gaf echter een groei van de halfjaaromzet te zien met 30 procent. 
 Volgens Polynorm is de daling bij de divisie Bouwprodukten het gevolg van de langdurige vorstperiode dit jaar en van de minder gunstige ontwikkeling van de Duitse economie. 
 "De divisie verwacht in het tweede halfjaar de omzetachterstand nog verder terug te brengen maar aan een vermindering van het jaarresultaat lijkt niet te ontkomen," aldus Polynorm. 
 (c) Reuters Limited 1996. 
