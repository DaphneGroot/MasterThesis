Federatie Nederlandse Vakbeweging.
De Federatie Nederlandse Vakbeweging (FNV) is een Nederlandse werknemersvereniging.
De FNV ontstond in 1976 toen het Nederlands Verbond van Vakverenigingen (NVV) en het Nederlands Katholiek Vakverbond (NKV) intensief gingen samenwerken. Op 1 januari 1981 gingen de NVV en de NKV formeel op in de FNV. Op 1 januari 2015 zijn Abvakabo FNV, FNV Bondgenoten, FNV Bouw, FNV Sport en de FNV Vakcentrale gefuseerd tot een ongedeelde FNV. Ook FNV Kiem heeft in principe besloten mee te gaan in de fusie. Per 1 februari 2017 werd ook FNV Zelfstandigen rechtstreeks onderdeel van de grootste vakbond van Nederland.
Werking.
Sinds 15 mei 2013 heeft de FNV een nieuwe organisatiestructuur met een ledenparlement, een dagelijks bestuur en een algemeen bestuur. Het ledenparlement is het hoogste orgaan van de FNV en bestaat uit 108 leden. Elke sector (totaal 29 sectoren) heeft zijn eigen vertegenwoordiger in het ledenparlement gekozen. Het algemeen bestuur van de FNV geeft sturing aan de FNV vereniging en bestaat uit 18 personen. De voorzitter van de FNV vereniging, is voorzitter van het algemeen en dagelijks bestuur. Het dagelijks bestuur is verantwoordelijk voor de dagelijkse uitvoering van het FNV beleid, dat is bepaald en vastgesteld door het ledenparlement. Het dagelijks bestuur bestaat uit 8 personen. De leden van het dagelijks bestuur maken ook onderdeel uit van het algemeen bestuur.
Bonden.
De FNV bestaat uit een vereniging met meerdere sectoren en dertien aangesloten zelfstandige bonden, met in totaal ruim 1 miljoen leden. Hiermee is de FNV de grootste Nederlandse vakcentrale. In totaal zijn circa 1,9 miljoen personen in Nederland lid van een vakbond.
Elke FNV-bond beweegt zich op een specifiek terrein, bijvoorbeeld industrie, detailhandel, bouw of onderwijs. Voor de bonden is de collectieve arbeidsovereenkomst, de cao, een instrument om de belangen van de leden te waarborgen. Ruim twee miljoen werknemers vallen onder een door de FNV afgesloten cao. De bonden verlenen tevens individuele rechtshulpverlening bij problemen met werk of inkomen.
Dienstverlening.
De FNV Belastingservice is een ISO-gecertificeerde dienstverlenende afdeling, die voor alle bij de FNV aangesloten bonden werkt. Ca 4.250 vrijwilligers hebben in 2016 ongeveer 215.000 aangiften van FNV-leden afgehandeld. De invullers worden opgeleid door 350 instructeurs, die zelf ook jaarlijks worden bijgeschoold. De FNV Belastingservice is daarmee de grootste belastingconsulent van Nederland. In 2009 is de belastingservice van de ANBO opgegaan in die van de FNV, maar de ANBO is met ingang van 1 januari 2013 uit de federatie getreden en doet nu de belastingservice weer onder eigen noemer.
De FNV Ledenservice, die als aparte organisatie voor de leden van een aantal bonden werkte, is opgeheven en de ledenservice wordt weer verleend door de bonden zelf.
Internationaal.
De FNV is vertegenwoordigd in de Internationale Arbeidsorganisatie (ILO) van de Verenigde Naties. De ILO stelt internationale arbeidsnormen op, en bestaat uit werkgevers, werknemers en overheden.
De FNV is lid van het Europees Verbond van Vakverenigingen (EVV) en het Internationaal Vakverbond (IVV). Het IVV is een wereldwijde vakorganisatie en vertegenwoordigt 170 miljoen leden. Het is een forum voor regelmatig contact met federaties van vakbonden uit de hele wereld. Bonden steunen elkaar, wisselen informatie uit en voeren gezamenlijke activiteiten en campagnes. Het IVV coördineert de bevordering van sociale normen in internationale handel of spreekt het Internationaal Monetair Fonds (IMF) en de Wereldbank aan op de sociale gevolgen van hun economische aanpassingsprogramma’s. Daarnaast zet het IVV zich actief in voor de naleving van vakbondsrechten.
Mondiaal FNV.
FNV Mondiaal is de internationale afdeling van de FNV. Via deze afdeling wordt vakbondswerk in Afrika, Azië, Latijns-Amerika en Oost-Europa met middelen van het ministerie van Buitenlandse Zaken, van de FNV en FNV-bonden gesteund.
Sinds 1975 heeft de FNV een relatie met het ministerie van Ontwikkelingssamenwerking in de vorm van het Vakbondsmedefinancieringsprogramma (VMP). De kern van dit werk is het geven van steun aan vakbonden in ontwikkelingslanden. In 1982 richtte de FNV het Internationaal Solidariteitsfonds "Wij en Zij" op. In 1988 kwam een integratie van het Vakbondsmedefinancieringsprogramma en het Solidariteitsfonds "Wij en Zij" tot stand. "Wij en Zij" werd in 1997 omgevormd tot het huidige FNV Mondiaal.
FNV Mondiaal zet zich in voor de versterking van democratische, onafhankelijke en representatieve vakbonden in Azië, Afrika, Latijns-Amerika en Oost-Europa. In samenwerking met deze vakbonden en hun mondiale vakorganisaties stimuleert de FNV "Decent Work for All" of "Gewoon goed werk".
FNV Mondiaal verleent steun aan democratische vakbonden en aanverwante organisaties in Afrika, Azië, Latijns-Amerika en Centraal- en Oost-Europa. Kernactiviteit is het projectenwerk: Vakbonden ondersteunen in hun versterking en vernieuwing, het uitvoeren van programma’s ter bevordering van vakbondsrechten, bestrijding van kinderarbeid en discriminatie, versterking van de positie van de vrouw en hiv/aidspreventie.
In Nederland bevordert FNV Mondiaal "Decent Work for All" via campagnes en lobby. FNV Mondiaal is deelnemer aan de campagne "Stop Kinderarbeid. School, de beste Werkplaats".
De FNV is verder vertegenwoordigd in diverse coalities ter bevordering van het maatschappelijk verantwoord ondernemen. Daarnaast zet FNV Mondiaal zich in voor de erkenning van vakbondsrechten wereldwijd, met speciale aandacht voor Colombia, Zimbabwe, Wit-Rusland en China.
Lokaal FNV.
Lokaal FNV is een lokaal vrijwilligersnetwerk dat door heel Nederland afdelingen heeft en op lokaal niveau probeert de politieke ontwikkelingen op het gebied van werk en inkomen te beïnvloeden. Hiermee wordt gelobbyd op lokaal niveau, door FNV leden in hun eigen omgeving. Na de fusie in 2015 zijn ook de Lokaal-netwerken hervormd, sindsdien verzorgen ze ook de jubilarissen en de FNV Belastingservice in hun gebied.
