	KNP BT stoot verpakkingen af aan Amerikaans Tenneco Packaging
	Van onze verslaggever
AMSTERDAM
Het papier- en distributieconcern KNP BT gaat een groot deel van zijn verpakkingsactiviteiten verkopen. Het Nederlandse bedrijf is bijna rond met het Amerikaanse bedrijf Tenneco Packaging. Het gaat om de fabrieken voor kunststof verpakkingen. Dit onderdeel heeft een jaarlijkse omzet van bijna een miljard gulden en telt drieduizend medewerkers in elf landen.
Na de verkoop fabriceert KNP BT's verpakkingsdivisie nog kartonnen en kartonpapieren producten. Dit onderdeel heeft dan een omzet van 2,7 miljard gulden met 7.600 medewerkers in zeven Europese landen. Door de transactie kan KNP BT zich concentreren op zijn kernactiviteit van papieren en kartonnen producten.
Het concern maakt een boekwinst op de verkoop, maar geeft geen details. De opbrengst zal worden geïnvesteerd in uitbreiding van de kartonnen verpakkingsactiviteiten. Vooral in Oost-Europa ligt volgens het bedrijf nog terrein braak. KNP BT is de derde verpakkingenfabrikant in Europa.
Het Nederlandse bedrijf heeft vorig jaar al een deel van de flexibele kunststofverpakkingen verkocht aan Sengewald USA. Het resterende deel stond nog in de etalage. Tenneco bleek erin geïnteresseerd, maar toonde ook belangstelling voor de fabrieken van harde kunststofverpakkingen.
'Daarover viel met ons te spreken', zegt KNP BT bestuurssecretaris Pieter Barbas. 'Het is een sterk gefragmenteerde industrie waar je moeilijk groot genoeg wordt. En er was geen enkele synergie met onze andere verpakkingsactiviteiten.'
De fabrieken worden met alles erop en eraan overgedaan aan Tenneco Packaging. De CNV Industrie- en Dienstenbond maakt zich zorgen om de werkgelegenheid bij het enige Nederlandse onderdeel, Pillo-Pak in Eerbeek met 210 medewerkers. Amerikaanse ondernemingen stellen vaak aanzienlijk hogere rendementseisen aan hun Europese dochters dan Europese concerns, zegt de bond. Overigens zegt Barbas dat de fabrieken die nu worden verkocht winstgevend zijn.
De kunststof verpakkingen zijn een erfenis van Bührmann-Tetterode toen dat nog als een apart concern door het leven ging. Dat bedrijf breidde in de jaren tachtig die activiteiten flink uit. Na de fusie met KNP in 1993 is de kunststof verpakkingstak nauwelijks gegroeid.
Na de transactie met Tenneco is de verpakkingsdivisie het kleinste onderdeel van KNP BT geworden. De papierfabricage van KNP Leykam, waar het concern een partner voor zoekt, droeg 3,3 miljard gulden bij aan de omzet in 1995, het laatste volledige boekjaar. De grootste divisie was Distributie met een omzet van 8,4 miljard.

