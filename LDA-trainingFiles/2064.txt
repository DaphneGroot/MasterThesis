	Clingendael-medewerker De Wijk waarschuwt voor ondoordachte bezuinigingswoede; 'Regering mist visie op beleid Defensie'
	Van onze verslaggever
Ewoud Nysingh

DEN HAAG
'Als je naar de verkiezingsprogramma's kijkt, lijkt het of Nederland een eiland is. Er staat vrijwel niets in over buitenlands en defensiebeleid. Dat is in de politiek kennelijk een non-issue geworden.'
Dr. R. de Wijk, defensiedeskundige van Instituut Clingendael en actief lid van D66, weet uit ervaring dat buitenlandse betrekkingen en defensie een kleine rol spelen in de Haagse politiek. 'Maar het wordt steeds erger, terwijl iedereen de mond vol heeft van globalisering en de toename van EU-regelgeving uit Brussel. Bovendien zijn de veiligheidsrisico's na de val van de Muur helemaal niet weg. Kijk naar de proliferatie van wapens, het mijnenprobleem en de bedreiging van onze vrede en veiligheid die een conflict als in voormalig Joegoslavi출 tot gevolg heeft.'
Er is volgens De Wijk sprake van een identiteitscrisis. 'Nederland zoekt een nieuwe plek in de wereld, maar de regering blijft hardnekkig vasthouden aan de Atlantische band. Het gaat echter niet om een keuze tussen de VS en Europa. Het gaat om beiden. Het is 축n-축n.'
De herijking van het buitenlands beleid door het paarse kabinet heeft volgens De Wijk geen nieuwe filosofie opgeleverd. 'Buitenlandse Zaken is geherstructureerd en er wordt meer nadruk op de economie gelegd. Maar ik zie niet hoe is geprobeerd alle elementen van buitenlands beleid elkaar te laten aanvullen en versterken.'
Het gevolg daarvan is, zegt De Wijk, dat er ook geen visie is op de rol van de krijgsmacht. Een kerntaak van Defensie na het eind van de Koude Oorlog is crisisbeheersing. Als gevolg van het debacle in Srebrenica zijn politici echter terughoudend geworden met deelname aan VN-operaties, hoewel de grote partijen dat tijdens de behandeling van de Defensiebegroting niet snel zullen toegeven.
Het gebrek aan visie, de kater van Srebrenica en de toenemende nadruk op binnenlandse politiek leiden tot een vacu추m waarin de roep om nieuwe bezuinigingen op defensie steeds luider begint te klinken. In Paars 2 zou een meerderheid voor zijn: de PvdA wil ongeveer een half miljard van de begroting afhalen, D66 een miljard en de VVD niets.
Volgens De Wijk kan er 'altijd' op defensie worden bezuinigd. 'Er zal dan dramatisch moeten worden ingegrepen, want met de kaasschaaf kan het niet meer. Ik ben echter bang voor een wilde discussie waarbij allerlei eenheden van de drie krijgsmachtdelen door politici in de aanbieding worden gedaan. Als je onderdelen afschaft, moet je verdomd goed weten wat je niet meer nodig hebt.'
De Wijk pleit voor het opstellen van een nieuwe Defensienota, nog door dit kabinet. Het verlagen van het ambitieniveau, bijvoorbeeld naar twee operaties, lost volgens De Wijk niets op. 'Het aantal van vier operaties is alleen vastgelegd om te kunnen ramen. Defensie kan op dit moment wel tien operaties uitvoeren. Naar twee teruggaan is geen bezuiniging. Zo werkt het niet.'
De belangrijkste vraag die moet worden beantwoord, is wat Nederland met de krijgsmacht wil. 'Alleen inzetten voor vredesoperaties en nooit meer voor de verdediging van het eigen grondgebied? Dat zou een nieuwe halvering van de landmacht betekenen. Bij marine en luchtmacht kunnen dan eenheden worden geschrapt. Dan kan je nog wel meer bezuinigen dan een miljard. De vraag is wie dat voor zijn rekening durft nemen, want dan schaf je de traditionele krijgsmacht af. De Denen hebben zoiets gedaan. Ze zagen als klein land de noodzaak niet meer van een grote krijgsmacht, want de kans op een groot conflict is minimaal. Ook Nederland komt voor dit soort vragen te staan.'

Foto
	Dr. R de Wijk. FOTO BERT VERHOEFF

