Hendrik Heukels.
Hendrik Heukels (1854 – 1936) was een Nederlandse leraar aan de kweekschool en floraschrijver.
Hendrik Heukels was leraar aan de Rijkskweekschool te Nijmegen. Hij vond de kennis van de planten- en dierenwereld erg belangrijk en daarom vertaalde en bewerkte hij Otto Wünsche's "Schulflora von Deutschland" voor Nederland. Deze bewerking verscheen als de "Schoolflora van Nederland" onder zijn naam. In 1900 verscheen ook de "Geïllustreerde schoolflora" van zijn hand met tekeningen van planten. In 1932 verscheen er naast deze ook nog een beknopte versie. De flora zou uitgroeien tot de belangrijkste wetenschappelijke flora in Nederland.
In 1933 verscheen de laatste druk van de "Schoolflora van Nederland". Van de twee andere flora (de geïllustreerde en de beknopte) bleven echter steeds nieuwe drukken verschijnen.
In 1901 was hij één van de oprichters van Nederlandsche Natuurhistorische Vereeniging.
In 1907 verscheen van zijn hand "Woordenboek der Nederlandsche volksnamen van planten". Deze uitgave zorgde ervoor dat er een lijst kwam met officiële Nederlandse plantennamen. Deze werden daardoor veel eenduidiger dan de gebruikelijke volksnamen die van plaats tot plaats varieerden.
