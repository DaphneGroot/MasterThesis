Silvia Farina-Elia.
Silvia Farina-Elia, geboren Silvia Farina (Milaan, 27 april 1972), is een voormalig tennisspeelster uit Italië. In september 1999 trouwde zij met haar coach Francesco Elia. Zij speelde haar eerste officiële wedstrijd in 1988 en beëindigde haar carrière in 2005. Ze wist op de WTA-ranglijst net niet de Top 10 te bereiken in het enkelspel. Haar hoogste positie was de 11e (20 mei 2002).
In het enkelspel wist zij drie WTA-titels te winnen, alle drie op het toernooi van Straatsburg, drie jaar op rij van 2001 tot en met 2003. Haar beste prestatie in een grandslamtoernooi was het bereiken van de kwartfinale op Wimbledon in 2003. Ze verloor toen van de Belgische Kim Clijsters.
Ook in het dubbelspel was zij succesvol. Ze won negen titels op de WTA-tour, waaronder in 1999 het toernooi van Rosmalen met partner Rita Grande.
In de periode 1993 tot en met 2004 nam zij bijna jaarlijks deel aan het Italiaanse Fed Cup-team. Driemaal vertegenwoordigde zij haar land op de Olympische Spelen: in 1996 (Atlanta), 2000 (Sydney) en 2004 (Athene) – haar beste prestatie daar was het bereiken van de derde ronde in het enkelspel, in Sydney (2000).
