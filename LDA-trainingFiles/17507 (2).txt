Gerhard Schröder.
Gerhard Fritz Kurt Schröder (Mossenberg-Wöhren, thans deel van Blomberg in Noordrijn-Westfalen, 7 april 1944) was van 1998 tot 2005 bondskanselier van Duitsland. Als lid van de Sociaaldemocratische Partij van Duitsland SPD leidde hij twee coalitieregeringen: de regeringen Schröder I en II, die beide uit een coalitie van de SPD en de Groenen bestonden. Voordat hij voltijds politicus werd, was hij advocaat.
Schröder is momenteel voorzitter van de toezichtsraad van Nord Stream.
Jeugd.
Hij groeide als een van vijf kinderen in een arbeidersgezin op en had een halfbroer. Zijn vader Fritz Schröder, * 12 september 1912, werd in Roemenië tijdens de Tweede Wereldoorlog op 4 oktober 1944 gedood.
Schröder was van 1951 tot 1958 leerling op de lagere school en volgde daarna tot 1961 een middenstandsopleiding.
Beroepsloopbaan.
Van 1961 tot 1963 was Schröder werkzaam in de bouw en als commercieel bediende in Göttingen. Van 1962 tot 1964 maakte hij op een avondschool zijn middelbare opleiding af en deed tussen 1964 en 1966 het Abitur in Bielefeld. Van 1966 tot 1971 studeerde hij rechten in Göttingen en beëindigde zijn studies met het tweede staatsexamen in 1976.
In 1976 werd hij als advocaat toegelaten en tot 1990 was hij in deze branche werkzaam. In die hoedanigheid verdedigde hij onder meer Horst Mahler, die lid van de RAF was, en andere linkse activisten.
Van 1990 tot 2005 was Schröder actief in de Duits politiek, van 1998 tot 2005 bondskanselier van Duitsland.
Na 2005 Schröder keerde terug in het bedrijfsleven, hij vestigde hij zich als zelfstandig advocaat en consulent in Berlijn.
Ook werd bekend dat hij vanaf januari 2006 persoonlijk adviseur inzake internationale politiek van Michael Ringier, voorzitter van het Zwitserse mediaconglomeraat Ringier AG zou worden. Verder heeft Schröder sinds begin 2006 een contract met het New Yorkse Harry Walker Agency om als spreker op congressen op te treden.
Begin december 2005 raakte bekend dat Gerhard Schröder een leidende positie zou opnemen in het consortium NEGP Company, dat door het Russische Gazprom en de Duitse bedrijven Wintershall, 100% dochter van BASF, en E.ON gevormd wordt. Dit consortium legt oliepijlijnen aan en bouwde de Noord-Europese Gasleiding van Rusland naar Duitsland. Schröder werd voorzitter van de raad van toezicht, te vergelijken met de Nederlandse raad van commissarissen. Schröders benoeming oogstte, vooral bij de Duitse oppositie, veel kritiek. Als bondskanselier had Schröder substantieel bijgedragen tot het tot stand komen van de verdragen rond de pijplijn. Er werd publiekelijk gespeculeerd dat zijn benoeming wel een 'Danke-schön' van de betrokken ondernemingen en van de Russische president Vladimir Poetin voor bewezen diensten kon zijn. Hij begon de functie op 30 maart 2006.
In maart 2006 werd ook bekend dat hij deel zou uitmaken van de Europese bijraad van de Rothschild-Invesmentbank met zetel in Zwitserland.
Privé.
Schröder was van 1968 tot 1971 getrouwd met Eva Schubach, van 1972 tot 1984 met Anna Taschenmacher en van 1984 tot 1997 met Hiltrud Hensen. In 1997 trouwde Schröder voor de vierde keer, nu met de 19 jaar jongere journaliste Doris Köpf. Doris had een dochter, Klara, geboren 1991, uit een vroegere verbintenis. In 2004 adopteerde het gezin een meisje, Victoria, geboren 1991. In augustus 2006 raakte bekend dat de familie weer een kind, ditmaal een minder dan een jaar oud jongetje, had geadopteerd. Beide kinderen komen uit weeshuizen in Sint-Petersburg in Rusland. De familie Schröder woont in Hannover.
Gerhard Schröder heeft een halfbroer, Lothar Vosseler, en twee halfzussen.
Politieke loopbaan.
Van 1980 tot 1986 was Gerhard Schröder lid van de Duitse Bondsdag. Vanaf 1986 was hij lid van de Landtag in Nedersaksen. Van 1986 tot 1990 was hij leider van de oppositie. Vanaf 1990 had de rood-groene coalitie een meerderheid in het parlement en werd Schröder minister-president van Nedersaksen. In 1994 en 1998 werd Schröder in dit ambt herkozen. Vanaf 1998 had de SPD in Nedersaksen de absolute meerderheid en was geen coalitie meer nodig.
Door zijn ambt als minister-president was hij van 1 november 1997 tot 27 oktober 1998 president van de Bondsraad. Vanaf 1998 was Schröder weer lid van de Bondsdag en werd de 7e bondskanselier van Duitsland. In 2002 werd hij in dit ambt herkozen.
Van 1990 tot 1998 was hij minister-president van Nedersaksen. Bij de bondsdagverkiezingen van 1998 was Schröder de politiek leider van de SPD. De SPD werd de grootste partij met 40,9 % van de stemmen. De SPD vormde met de Groenen een coalitie, Schröder werd de bondskanselier. Na de bondsdagverkiezingen van 2005, die hij had geforceerd, kon hij zijn rood-groene meerderheid niet behouden en trok hij zich na drie weken onderhandelingen terug als bondskanselier en werd hij door Angela Merkel van de Christendemocratische Unie van Duitsland
Op 18 oktober, de dag waarop de nieuwe bondsdag werd geconstitueerd, werd hij volgens het politieke gebruik samen met de andere ministers van zijn kabinet door president Horst Köhler uit zijn ambt ontslagen. Tot de verkiezing van Angela Merkel op 22 november handelde hij de lopende zaken verder af.
Op 21 november 2005 kondigde hij aan dat hij zijn Bondsdagmandaat zou neerleggen, zich uit de politiek zou terugtrekken en zich opnieuw aan zijn advocatenloopbaan zou wijden. Op 22 november, onmiddellijk na de verkiezing van Merkel tot kanselier, nam hij ontslag uit de bondsdag. Zijn plaats werd door de vakbondsleider Clemens Bollen uit het Nedersaksische Ostrhauderfehn ingenomen.
Loopbaan binnen de SPD.
In 1963 werd Schröder lid van de Sociaal Democratische Partij SPD. In 1971 werd hij voorzitter van de Jusos, jonge socialisten, voor het district Hannover en van 1978 tot 1980 was hij hun voorzitter. In 1973 werd Schröder lid van de ÖTV. Nadat Oskar Lafontaine in maart 1999 als voorzitter van de SPD had genomen, werd Schröder de voorzitter van de SPD. Hij werd in dit ambt in de jaren 2001 en 2003 herkozen. In 2004 volgde Franz Müntefering hem op.
Schröder als bondskanselier.
Na de verkiezingen in 1998 werd Schröder op 27 oktober 1998 tot 7e bondskanselier van de Bondsrepubliek Duitsland verkozen. De regering werd door een coalitie tussen de SPD en de Groenen gevormd. Schröder werd hierdoor de derde sociaaldemocratische kanselier van Duitsland. Zijn manier van regeren werd, al naargelang de politieke houding, als pragmatisch of populistisch geclassificeerd. Kenmerkend voor Schröder was zijn vaardigheid in de omgang met de media.
Met de verkiezing van Schröder werd voor het eerst na 16 jaar een sociaaldemocraat in het kanselierschap verkozen. Onder meer door het feitdat voor het eerst politici van de nieuwe sociale bewegingen aan de regering deelnamen, was er snel sprake van het project rood-groen, dat een wijziging in de politieke cultuur van Duitsland personifieerde.
In het begin van de eerste legislatuur, 1998 tot 2002, was het feit dat Schröder en de toenmalige minister van Financiën Oskar Lafontaine verschillende opinies over substantiële economische en financiële vraagstukken hadden een probleem. In de loop van dit meningsverschil, dat tot een machtsstrijd evolueerde, verliet Lafontaine in 1999 de regering en gaf zijn ambt als partijvoorzitter op. Schröder volgde hem als partijvoorzitter op en verving Lafontaine door Hans Eichel als minister van Financiën.
Nadat het eerste jaar van regeren voor de rood-groene coalitie in een reeks verliezen in de landdagsverkiezingen leidde, kon het kabinet van Schröder zich in de loop van de CDU-spendenaffaire consolideren. Schröders hervormingen werden niet alleen door de CDU maar ook herhaaldelijk door delen van SPD en de Groenen aan de kaak gesteld. De hervormingen waren voor veel leden van de coalitie te vergaand, zodat Schröder meerdere keren de eenheid van de coalitie door min of meer bedekte ontslagdreigementen moest waarborgen.
Voor Schröder was het hoofddoel van zijn politiek de werkloosheid in Duitsland te verlagen. Hij slaagde er niet in dit te bewerkstelligen. In 2002 vertrouwde hij Peter Harz de vorming van een hervormingsconcept toe.
Tijdens de verkiezingen op 22 september 2002 hadden SPD en Groenen een kleine voorsprong. Schröder werd op 22 oktober 2002 tot bondskanselier herkozen.
Schröder en zijn vicekanselier Joschka Fischer brachten Duitsland terug als grootmacht op het wereldtoneel. Voor het eerst sinds de Tweede Wereldoorlog traden Duitse troepen op buiten de landsgrenzen: in Kosovo en in Afghanistan. Samen met Frankrijk en Rusland werd tegen de Irakoorlog geprotesteerd. De goede band tussen Berlijn en Washington kwam tijdens de rood-groene coalitie tot een voorlopig einde.
Gerhard Schröder was een machtspoliticus, die om zijn wil door te drukken het uiten van bedreigingen tegen zwakkere partners niet schuwde. Tegenover de nog prille Jan Peter Balkenende zei hij bijvoorbeeld in 2002 met betrekking tot de toetreding van Polen tot de EU: "Als Nederland dwarsligt over de toelating van Polen, kijken we jullie honderd jaar niet meer aan".
Op 1 juli 2005 werd hij weggestemd toen hij het vertrouwen vroeg van de Bondsdag. Dit was ook zijn bedoeling; de coalitie van SPD en Groenen had nog wel de meerderheid in de Bondsdag, maar vanwege herhaald verlies in deelstaatverkiezingen niet meer in de Bondsraad. Door het verliezen van de vertrouwensvraag was het mogelijk om aan de Bondspresident de ontbinding van de Bondsdag te vragen en vervolgens nieuwe verkiezingen te houden. Deze verkiezingen vonden plaats op 18 september, de SPD bleef de grootste partij, maar de Union, CDU en CSU samen, haalden meer stemmen en dus meer zetels in het parlement. Zowel de SPD als de Union eisten het kanselierschap op. Tijdens de coalitieonderhandelingen werd na moeilijk overleg besloten dat Angela Merkel van de CDU de opvolgster van Schröder zou worden.
Op 19 november 2005 nam Duitsland in het openbaar officieel afscheid van Gerhard Schröder als bondskanselier. Met een "Großer Zapfenstreich" werd hij 's avonds voor het stadhuis van Hannover geëerd. Behalve de muziek die traditioneel tot deze tattoo behoort, speelde de muziekkapel van de Bundeswehr op Schröders verzoek de Moritat von Mäckie Messer van Kurt Weill, "Summertime" van George Gershwin en het door Claude François en Jacques Revaux gecomponeerde Comme d'habitude, dat daarna door Frank Sinatra geïnterpreteerd als My Way wereldwijd bekend is geworden.
Op 22 november werd Angela Merkel de nieuwe kanselier.
Onderscheidingen.
De bondskanselier werd door een aantal landen onderscheiden. Zo is hij grootkruis in de Orde van de Ster van Roemenië.
