	De bands van Manchester
	 De groep Oasis uit Manchester staat niet bekend om haar vernieuwende geluid of gewaagde songmateriaal. De muziek klinkt jong en oud vertrouwd in de oren. Dat herkenbaarheid verkoopt, heeft Oasis wel bewezen. De groep heeft nooit getwijfeld aan haar doorbraak.
Toen de eerste single uitkwam in 1994, riep Oasis zichzelf uit tot de beste groep ter wereld. En terwijl de kopstukken van Oasis, de broers Noel en Liam Gallagher, in eigen land voer werden voor de paparazzi, verdwenen de muzikanten van het eerste uur in de anonimiteit.
Oasis komt voort uit de in 1990 opgerichte groep The Rain, waarvan Chris Hutton de zanger en drijvende kracht was. Hutton komt in Don't Look Back in Anger - Growing up with Oasis (Simon & Schuster, import Van Ditmar; ÂŸ 52,20) met zijn eigen verhaal over verraad in de band, over opportunisme van oude maten en over de laagheid van de mensheid. Het geijkte verhaal van iedereen die ooit uit een band geknikkerd is die later bekend werd. De geschiedenis van The Rain is dan ook alleen interessant in het licht van het latere Oasis. Dat Oasis zelf een verleden heeft geconstrueerd waarin de Rain-leden niet zo erg prominent vertegenwoordigd zijn, valt onder de wetten van de showbizz. Toch is Don't Look Back in Anger geen klaag- en zeurboek geworden. De atmosfeer waarin de bandleden van The Rain en Oasis opgroeiden, was die van de stad Manchester en haar inmiddels legendarische popcultuur van de jaren tachtig. Hutton stond daar middenin en weet er ook boeiend over te vertellen. Gastschrijvers droegen stukjes bij over beroemde Manchester bands als Joy Division, de Happy Mondays en de Stone Roses.
Daardoor is het boek veel meer dan het zielige verhaal van ene Chris Hutton. Het is een welkome bijdrage aan een tijdsbeeld en een stadsbeeld: twee zeer belangrijke parameters van de popcultuur.
Lutgard Mutsaers

