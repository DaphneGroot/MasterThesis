Partij voor het Noorden.
De Partij voor het Noorden (PvhN) is een Nederlandse politieke partij die komt op voor de belangen van de bewoners uit de provincies Groningen, Friesland en Drenthe.
Doel.
De Partij voor het Noorden gelooft in de kracht van, en komt op voor de belangen van de provincies Groningen, Friesland en Drenthe. Naar mening van de PvhN belemmert de huidige bestuurlijke situatie in Nederland de provincies in Noord-Nederland in haar ontwikkeling. Daarom streeft de PvhN naar bestuurlijke vernieuwingen, waaronder het ontstaan van een autonoom landsdeel Noord-Nederland. Hierin dienen de drie Noordelijke provincies, naar mening van de PvhN, o.a. een eigen parlement te krijgen, dat onafhankelijk van de Staten-Generaal besluiten kan nemen over onderwerpen die voor Noord-Nederland van grote betekenis zijn. Een voorbeeld hiervan zijn de aardgasbaten; de partij zich ervoor in dat 25% van de opbrengst van de aardgaswinning direct ten goede komt aan Noord-Nederland. Ook heeft de Partij voor het Noorden sinds de oprichting haar ongerustheid uitgesproken over de gevolgen van de gaswinning in Groningen voor wat betreft de bodemdaling en de tot gevolg hebbende bevingen. De Partij voor het Noorden is ook de partij die steeds van mening was en is dat alle schade, veroorzaakt door de NAM, moet worden vergoed. Ondertussen hebben nu meerdere politieke partijen zich hiervoor uitgesproken, waardoor het draagvlak voor het terugbrengen van de gewonnen kubieke meters gas groter is en ook in gang is gezet.
Provinciale Staten.
Sinds 11 maart 2003 was de Partij voor het Noorden met twee zetels vertegenwoordigd in de Provinciale Staten van Groningen. Bij de verkiezingen van 7 maart 2007 bleef de Partij stabiel en haalde net als vier jaar eerder 3,6 % van de stemmen. In zetels ging de partij van 2 naar 1 zetel wegens het verminderen van het totale aantal zetels in de Staten van Groningen. Deze zetel werd bij de Statenverkiezingen van 2011 behouden. In Friesland en Drenthe, waar de partij in 2007 voor het eerst meedeed, werd geen zetel gehaald.
In 2011 is de Partij voor het Noorden haar zetel in Provinciale Staten kwijtgeraakt. Lijsttrekker en statenlid Veerenhuis-Lens besloot de zetel mee te nemen na een verschil van mening. In 2015 deed de partij wederom mee aan de Provinciale Statenverkiezingen in Groningen. Met lijsttrekker Be Zwiers uit Oostwold (Oldambt) lukte het de partij om met één zetel terug te keren in Provinciale Staten van Groningen.
De Partij voor het Noorden is in de Eerste Kamer aangesloten bij de Onafhankelijke Senaatsfractie (OSF).
Europees parlement.
In 2004 is deelgenomen aan de Europese Parlementsverkiezingen 2004 voor het Europees Parlement. De partij behaalde 18.234 stemmen (0,4% van de stemmen), niet genoeg voor een zetel. In het Noorden van het land behaalde de PvhN in sommige gemeenten 4-5% van de stemmen.
Gemeenteraad.
Op 7 maart 2006 nam de Partij voor het Noorden voor het eerst in drie gemeentes deel aan de gemeenteraadsverkiezingen, te weten Groningen, Delfzijl en Emmen. In Delfzijl is het de partij gelukt een zetel te bemachtigen. Ook in 2009 heeft de partij een zetel kunnen halen, te weten bij de vervroegde verkiezingen in Oldambt. De zetel in Delfzijl ging na de gemeenteraadsverkiezingen van 2010 verloren.
In Oldambt deed de Partij voor het Noorden in 2014 opnieuw mee aan de gemeenteraadsverkiezingen. Het zetelaantal werd toen verdriedubbeld. Naast Jurrie Nieboer kwamen toen Mark Kalse en Eveline Oudhoff in de raad. Ook neemt de Partij voor het Noorden deel aan de coalitie, samen met de PvdA, SP en het CDA. Bard Boon wordt de eerste Partij voor het Noorden wethouder.
