	Zolang heit er maar in gelooft
	'Mooi h', is het enige wat hij zegt als hij zijn kostbaarste bezit showt. Met de handen in de zakken staat hij in de garage. Blauwe benzinedampen en het zware, onregelmatige geronk van de motor brengen hem tot rust. 'Als ik thuis kom van trainingskamp loop ik vaak meteen door naar de garage, even de moter aanslaan. Sta ik hier een beetje aan niets te denken, alleen luisteren, prachtig geluid. Een Harley Davidson is altijd mijn jeugddroom geweest.'
Falko Zandstra heeft alles waar een jongen van kan dromen. 'Nou ja, bijna alles.' En het meeste heeft hij zelfs gekregen, of voor een prikkie kunnen kopen. Zoals de immense stereo-installatie en de televisie. Dat zijn de voorrechten van een tieneridool dat goed kan schaatsen, zoals Falko Zandstra dat kon aan het begin van dit decennium. 'Ik maakte de gekste dingen mee. Sponsors zeiden zoek maar uit. Ja, als je dat tegen me zegt. Ik heb nogal een dure smaak.'
En hij schaamt zich niet voor de weelde waarmee hij zich kan omringen. Pas 25 jaar, maar toch al de trotse bezitter van een fraaie vrijstaande woning aan het water. Binnenkort komt de tuinman. Als je in het voorjaar 's morgens vroeg de tuindeuren openschuift hoor je de vogels fluiten. 'Hier hoef ik nooit meer weg.' En over een paar maanden wordt hij ook nog vader. 'Met zo'n buideltje op je buik hier door het dorp lopen, daar verheug ik me op.'
Zoveel geluk kenmerkt de sportman die na een jaar van twijfels en tegenslagen 'het oude gevoel' heeft teruggevonden. Maar de sportieve crisis heeft hem ook de waarde van dingen leren inzien. 'Ik ben dolblij dat ik weer goed schaats en dat ik er weer bij hoor, maar ik heb gelijkertijd geleerd dat het toch maar schaatsen is.
'Ik besef nu dat het maar betrekkelijk is. Al mijn geluk hing van schaatsen af, ik had er nooit over nagedacht hoe bevoorrecht ik was. Als je dat talent hebt en je wint grote toernooien, vind je het zefs een beetje vanzelfsprekend. Toen dat ineens wegviel, kon ik het maar niet begrijpen. Mijn hele wereld stortte in. M'n familie heeft me leren kennen zoals ze me nog niet kenden. Omdat ik in de put zat, raakte de rest van de familie ook in de put.
'Juist in de periode heb ik ook ontdekt wat er nog meer is in het leven. Hele eenvoudige dingen. Een eigen huis, een beetje met de hond stoeien in de tuin. Vader worden. Het duurt wel even voor je dat inziet, maar het is een wijze les. Het neemt de spanning en de druk van het schaatsen weg. Een jaar geleden lag ik hier dagen te janken op de bank. Waarom gaat het niet, waarom ik? Nu ik er weer ben, benader ik het schaatsen relaxter.'
Het is dat zijn vader in een come back geloofde, anders had Falko Zandstra de schaatsen na het vorige seizoen voorgoed in het vet gezet. 'De mening van mijn vader is me meer waard dan die van duizend trainers.' Voornamelijk dankzij heit raapte hij vorig seizoen de moed bijeen om tegen de KNSB-adviezen in een onafhankelijk medisch specialist in Geldrop te bezoeken en eveneens dankzij heit wordt hij nu financieel ondersteund door een gulle sponsor.
Trouwens, als die sponsor er niet was gekomen, had het Falko Zandstra ook aan niets ontbroken op de weg naar de Olympische Spelen in Nagano. Dan had Feike Zandstra zelf hoogstpersoonlijk vier ton op tafel gelegd. Want zoon Falko moet naar de Spelen, want Falko zal een keer Olympisch goud winnen. Dat heeft heit zelf ooit voorspeld. 'En wat m'n vader voorspeld heeft, is altijd nog uitgekomen.'
Falko Zandstra: 'Mijn vader heeft als uitgangspunt dat alleen het beste goed genoeg is. Als je iets wilt bereiken, dan moet je zorgen dat je daarvoor de optimale middelen tot je beschikking hebt. Zo heeft m'n vader ook z'n zaak opgebouwd. Toen hij begon had hij niets, nu is hij rentenierend directeur. Je moet zelf beslissingen durven nemen en je niets aantrekken van wat anderen zeggen.
'Als klein jongetje zorgde hij dat ik de beste schaatsen kreeg. De specials van Viking kostten zevenhonderd gulden, maar ze zaten me toch net iets minder lekker dan Krienbhls. Die kostten veertienhonderd gulden. Doe die Vikings maar, zei ik. Geen denken aan, zei mijn vader, en legde zo het geld voor die Krienbhls op de toonbank. Ik schaamde me dood. Zat ik als broekie op Thialf met die dure schaatsen in de kleedkamer. Maar ik reed er wel super op.
'Die instelling heb ik overgenomen. Wat anderen van me denken interesseert me niet langer, ik doe wat voor mij het beste is. Vorig seizoen raadde m'n vader me aan een onafhankelijk specialist te raadplegen. Ik voelde me constant ziek. Een verkoudheidje, kreeg ik steeds te horen. Aan de manier waarop ze dat zeiden hoorde ik dat ze me een aansteller vonden. ''Ach ja, Falko, zwakke mentaliteit.'' Pas in december durfde ik naar een andere arts te gaan. Stom, had ik veel eerder moeten doen.'
De winter van 1995/'96 was er n zoals Falko Zandstra nog niet eerder in zijn loopbaan meemaakte. Weliswaar was hij in de voorgaande twee seizoenen ook al verstoken gebleven van internationale titels, maar de terugval kreeg pas dreigende vormen toen hij vorig seizoen ontbrak bij alle grote kampioenschappen. Het werd het jaar waarin de kiem werd gelegd voor zijn breuk met de KNSB en het jaar waarin hij de keerzijde van de medaille leerde kennen.
'Achteraf had ik in januari moeten zeggen ik stop er voor dit seizoen mee. Dan had ik nu waarschijnlijk nog in de kernploeg gezeten. Maar ik wilde zo graag laten zien dat ik nog meekan. En ik wilde laten zien dat ik niet zo gemakzuchtig ben als ze beweerden. Het verwijt dat ik niet gemotiveerd genoeg was, zit me heel erg hoog. Bij de kennismaking in de zomer vr het seizoen zei Gemser dat ik de eerste schaatser kon worden die onder de 13.30 rijdt, dik een half jaar later word ik uit de ploeg gezet.
'Elke keer dat ik maar even dacht ''het gaat weer'' bleek het toch weer in een teleurstelling te eindigen. Op een gegeven moment is de angst voor weer een tegenslag groter dan het geloof dat het goed gaat. Ik stapte soms het ijs met het idee ''het zal straks wel weer tegenvallen''. De meeste vreemde gedachten komen bij je op: ''misschien is dit wel mijn lot, misschien heb ik al mijn geluk al gehad''.'
Tal van experts trachtten zijn vormcrisis te verklaren. Het huwelijk en de koop van een eigen huis zouden hem van zijn onbevangenheid hebben beroofd. 'Onzin. Dat was zo'n beetje de enige plek waar ik nog gelukkig was.' Sommigen meenden dat de krachtsinspanning die Zandstra in 1993 leverde om Johann Koss van de wereldtitel te houden zijn fysieke en mentale weerbaarheid voorgoed had aangetast. 'Hou op zeg. Ik ben afgelopen seizoen gaan trainen terwijl achteraf blijkt dat ik doodziek was. Ik heb vorig jaar meer afgezien dat ze voor mogelijk houden.'
In het ziekenhuis van Geldrop vond hij een verklaring. 'Mijn conditie was goed, maar zodra ik begon te verzuren kon ik niet meer verder, was ik helemaal leeg. Volgens de internist kon dat alleen komen door een ontsteking in mijn lichaam.' Foto's bevestigden die theorie en Zandstra kreeg de keus tussen opereren of een zware antibiotica-kuur. 'Mijn hele kaak was ontstoken. 't Was een grote troep. Opereren leek me niets, dus ben ik twee weken aan de antibiotica geweest. Daardoor werd ook m'n conditie bijna helemaal afgebroken.'
Door zijn consult in Geldrop raakte de verstandhouding met de medische staf en de beleidsbepalers van de schaatsbond ernstig beschadigd. 'Frank Nusse (bondsarts) reageerde gerriteerd. Snap ik wel hoor. Een specialist had iets ontdekt wat Frank niet had kunnen vinden.' Binnen de bond werd hij als dwars en eigenwijs bestempeld. 'Omdat ik een contract had met de bond vonden ze dat ik niet teveel moest zeuren.'
De toch al gespannen verstandhouding met bondscoach Gemser brak eind februari in Calgary, waar Zandstra een ultieme poging om zich te plaatsen voor de WK-afstanden in de zoveelste deceptie van het seizoen zag eindigen. 'Ik was zo blij geweest dat ik mee mocht. Toch nog een kansje, dacht ik. Maar mijn conditie was door de antibiotica-kuur te veel aangetast. Ik was op. Ik zei tegen Gemser ''mijn seizoen is over''. Ok, zei Henk.
''s Avonds zat ik aan de bar met Rintje en Wopke de Vegt en we dronken een biertje. En we namen d'r nog een. Gemser kwam binnen en zei ''Falko, je hebt genoeg gehad''. Ik zei: ''joh Henk, wat maakt dat nou uit''. Misschien vond hij dat ik hem de gek aanstak, maar dat was zeker niet zo bedoeld. Mijn hele seizoen was een drama, ik moest me ook even afreageren. Ik denk dat Henk geprikkeld was omdat ik met Rintje en Wopke aan tafel zat.
'Toen al vroeg ik me af hoe het verder zou moeten. Kan ik nog wel met Gemser samenwerken? Maar dat mocht voor mijn gevoel geen probleem zijn. Die dag in mei toen Gemser bij me langskwam dacht ik ook dat hij ging zeggen, dat hij het komend seizoen weer bondscoach zou zijn en dat ik weer in de ploeg zat en dat we er opnieuw met frisse moed tegenaan zouden gaan. Niet dus. Ik was perplex. Uit de ploeg gezet, ongemotiveerd, al die verwijten.
'Ik ben nota bene twee keer Europees kampioen geweest, n wereldkampioen. Na n slecht jaar word ik aan de kant gezet. Dat zit diep. Er is veel gebeurd tussen ons. Het was stom in een interview te zeggen dat ik in staat was hem van de weg af te rijden. Maar ja, ik heb wel vaker spijt gehad van dingen die ik in een opwelling riep. Zo ben ik nou eenmaal. Henk en ik kunnen inmiddels weer gewoon met elkaar praten, maar het is wel zoals Henk zei: ''de afstand tussen ons zal nooit kleiner worden''.'
De schaatswereld had hem afgeschreven en gevallen kampioenen blijken veel minder vrienden te hebben dan ze aanvankelijk dachten. 'Als je verliest sta je d'r alleen voor, dat heb ik geleerd.' Waar Zandstra op krediet rekende van de bedrijven die hem na zijn triomfen in 1992 en '93 liefdevol hadden omarmd, werden plots contracten niet meer verlengd. En de felicitaties die voorheen door de telefoon klonken maakten evenmin plaats voor opbeurende teksten. 'Het klinkt naef, maar dat had ik nooit verwacht.
'Mensen die een paar jaar geleden het beste met me voorhadden, lieten me ineens links liggen. Niet alleen de KNSB en NOCNSF, ook bedrijven waarmee ik persoonlijke contracten had. Dat komt hard aan hoor als je 24 bent. Ik werd uit de kernploeg gezet en gelijk worden de contracten verbroken. Sommmigen laten gewoon niets meer van zich horen. Je staat er helemaal alleen voor. Ik zal wel als een oude wijze man klinken.'
Zoek een baantje, stelde zijn vader voor, dat leidt je gedachten af. En natuurlijk had heit gelijk. De therapeutische waarde van de betrekking als vertegenwoordiger in dakpanplaten was onmiskenbaar groot. ''s Ochtends trainde ik en om twaalf uur deed ik het nette pak aan en ging de weg op, bij de dealers langs. In die periode heb ik ontdekt dat het publiek nog van me houd. Mensen waren weer aardig voor me.
'De standaardzin ''lekker weer h'' hoefde ik nooit te gebruiken. Zij begonnen wel te praten. Drie kwartier kletsen over schaatsen en dan nog een kwartiertje over de zaak. Er is zo vaak tegen me gezegd ''kop op, laat je niet klein krijgen, doorzetten''. Je hebt geen idee hoeveel dat voor me betekende. Ik voelde me weer de publiekslieveling die ik een paar jaar eerder was.
'Dat je vrienden en familie je moed inpraten dat is logisch, daar zijn ze voor. Maar zomaar wildvreemde mensen die je proberen op te beuren, dat raakt je echt. Ik ben een keer ergens voor mijn werk geweest waar iemand van het personeel ineens zei: ''jij bent toch maar mooi de enige geweest die Koss heeft verslagen''. Dat streelde me, ongelooflijk. 't Klinkt misschien stom, maar dat had ik nou net nodig. Het is natuurlijk ook zo. Ik heb Koss drie keer verslagen, wie kan dat zeggen?'
Aan de vooravond van de winter maakte hij schoon schip. Uit angst opnieuw in een klimaat van ruzie en spanning verzeild te raken zag hij af van het voornemen de KNSB voor het gerecht te dagen om de geldigheid van zijn verbroken contract te betwisten. Kort daarop verbrak hij de samenwerking met manager Hein Vergeer en samen met zijn vader en privtrainer Sjoerd de Boer stippelde hij zijn route naar het nieuwe seizoen uit.
En alsof het lot wilde laten zien dat het hem weer gunstig gezind is, werd in de eerste weken van het seizoen een sponsor gevonden. Unit 4 garandeert hem een zorgeloze en optimale voorbereiding op de Olympische Spelen van Nagano. Dat heeft heit voor elkaar gekregen. Wie anders? 'Hein Vergeer kreeg er niet uit wat wij wilden. Mijn vader kreeg er meer uit dan we gedacht hadden.
'In eerste instantie had ik ze afgezegd. Hein Vergeer had lang met ze zitten onderhandelen en volgens hem wilden ze alleen maar een eenjarig contract sluiten. Zet er dan maar een streep onder, zei ik. Ik wilde zekerheid tot en met de Spelen. Alternatieven waren er niet. Geen sponsor, dan hadden we zelf moeten betalen, mijn vader dus. Maar dan hadden we wel geweten waar we aan toe waren. Ik wil rust. Als ik een eenjarig contract had gesloten, had ik in april weer alles opnieuw op een rij moeten zetten.
'Op dat moment heb ik ook de samenwerking met Hein Vergeer verbroken. De laatste jaren had ik een nare smaak aan onze samenwerking overgehouden. Hij zou op zoek naar sponsors, maar dat gebeurde niet altijd. Hij had het druk met de Amsterdam Arena. Nadat ik in mei door de KNSB op de stoep was gezet, heeft het tot augustus geduurd voor ik iets van hem hoorde. Voor een zaakwaarnemer lijkt me dat niet juist. Hein is toch zelf schaatser geweest.'
'Dat was op zondagmorgen. Een half uur later belden de mensen van Unit 4 me persoonlijk op. Ze wilden nog een keer praten. Diezelfde avond hebben we thuis bij mijn ouders onderhandeld. Na een uur hadden we wat we wilden. Iets meer zelfs. Mijn vader sleepte alles eruit. Mijn vader beheert nu ook het budget tot en met Nagano. Dat zit wel goed.
'Ik ben weer gelukkig, cht gelukkig. In oktober in Calgary, in de tweede week dat we er waren, voelde ik dat het er weer was: het gemak waarmee ik vroeger kon schaatsen. Het was bijna een wonder. Zolang ik gezocht heb naar die vorm. En ineens, daar was het weer. Dit is het jaar waarin ik wilde laten zien dat ik er weer bij hoor. Ik ben derde op het EK geworden, dit seizoen is al geslaagd. Volgend seizoen ben ik weer een van de grote troefen.
'Ooit heb ik gezegd dat ik misschien wel een nieuwe Eric Heiden was. Dat was niet arrogant bedoeld, maar het voelde wel zo. Het zal niet gebeuren. Met een beetje geluk had ik in Albertville (OS'92) of Hamar (OS'94) kunnen stunten. Die kans is geweest. Een paar wereldtitels of drie keer Olympisch goud, dat zit er niet meer in. Maar nog n keer wereldkampioen of n keer goud in Nagano, wat zal ik daar verschrikkelijk van genieten.'

