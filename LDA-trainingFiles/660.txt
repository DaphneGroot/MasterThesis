	Proces Johan V. weer vertraagd na tv-uitzending over kroongetuige
	Van onze verslaggever
AMSTERDAM
Het proces rond de bende van Johan V., alias de Hakkelaar, heeft donderdag opnieuw vertraging opgelopen. De rechtbank in Amsterdam zal vrijdag, op de 24ste zittingsdag, beslissen over een verzoek van de verdediging om wethouder P. Sörensen uit Antwerpen te horen als getuige. Zij vertelde woensdag in het EO-programma Tijdsein dat kroongetuige Fouad Abbas in België is betrokken bij vrouwenhandel en kinderprostitutie.
Donderdag zou het onderzoek in de zaak worden afgesloten. De vragen van de verdediging over Tijdsein verhinderden dit. De rechtbank wil voor de behandeling van het verzoek dat de drie verdachten aanwezig zijn. De raadslieden boden aan dit zonder hun cliënten te doen, om vertraging te voorkomen.
Volgens de advocaten van V. en diens 'sous-chefs' Koos R. en Bertus K. is zekerheid over Abbas' betrokkenheid bij onder meer vrouwenhandel nodig om de rechter een oordeel over de inzet van de kroongetuige te laten vormen. Volgens advocaat Spong komt de 'proportionaliteit van het gebruik van deze kroongetuige' verder onder druk te staan 'als justitie een kinderprostitutiehandelaar gebruikt om een hasj-handelaar te vangen'.
Spong wil ook weten of tussen minister Sorgdrager van Justitie en haar Belgische ambtgenoot een afspraak bestaat om in België geen onderzoek te beginnen naar mogelijke andere misdrijven van Abbas, dit om het Hakkelaar-proces niet in gevaar te brengen. Een woordvoerder van Justitie in Den Haag ontkende gisteren het bestaan van zo'n afspraak. Ook het Belgische ministerie zegt niets te weten van een deal.
Het Openbaar Ministerie (OM) is van mening dat de rechtbank het verzoek Sörensen te horen moet afwijzen. Navraag van het OM bij justitie in België leerde dat tegen Abbas geen onderzoek loopt in verband met genoemde delicten, noch tegen diens vriendin Ann Deckers. Zij werd genoemd als ronselaar van vrouwen voor de prostitutie. Tegen haar zou een gerechtelijk vooronderzoek lopen. Volgens het OM heeft Tijdsein zich schuldig gemaakt aan 'onzorgvuldige journalistiek' door het openbaren van 'Belgische roddel en achterklap'.
Desalniettemin verzocht het OM de rechtbank de kwestie te behandelen in aanwezigheid van de verdachten. Zij vreest een processuele 'vormfout' als de mannen, die worden verdacht van grootschalige hasjhandel, niet opnieuw in de gelegenheid worden gesteld een 'laatste woord' uit te spreken. Wethouder Sörensen van Antwerpen heeft al laten weten opnieuw getuigen over de kwestie te willen horen voor zij nieuwe verklaringen aflegt.

