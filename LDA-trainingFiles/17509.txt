 FUGRO ZIET WINST 1996 OP NIVEAU 1993/1994. 
 AMSTERDAM, 23 aug (Reuter) - Fugro NV verwacht dat de nettowinst over 1996 ongeveer even hoog zal zijn als die in de jaren 1993 en 1994 toen de winst rond de 30 miljoen gulden lag. 
 "Onvoorziene omstandigheden buiten beschouwing gelaten, verwachten wij 1996 af te sluiten met een nettowinst op het niveau van de jaren 1993 en 1994", aldus het bedrijf in het halfjaarbericht. 
 Het ingenieursbedrijf zei in juni voor het eerste halfjaar een winstverbetering te verwachten vergeleken met de magere 1,1 miljoen gulden die in de eerste helft van 1995 werd verdiend. Een jaarprognose werd tot nu toe nog niet gegeven. 
 Fugro boekte over heel 1995 een nettowinst van 15,8 miljoen gulden. 
 "Als onderdeel van nadere interne evaluatie analyseert Fugro thans de positie van de divisie Milieu. Deze analyse is mede ingegeven door de nog steeds moeilijke marktomstandigheden en de noodzaak van additionele investeringen voor een sterkere positie in deze markt", zei Fugro. 
 Alle andere divisies droegen bij aan de halfjaarwinst, behalve Plaatsbepaling dat nog in een ontwikkelingsfase zit. 
 Raadgevend ingenieursbureau Fugro NV zit met haar huidige resultaatherstel wel weer "op spoor" maar is nog niet tevreden met de huidige winstniveaus, aldus directeur Gert-Jan Kramer in een persconferentie. 
 Eerder dit jaar zei Fugro voor de lange termijn als doel te hebben een winst te boeken van 10 procent van de omzet uit eigen diensten. Dat zou voor de eerste helft van 1996 neerkomen op een winst van zo'n 25 miljoen gulden in plaats van de nu gerealiseerde 9,6 miljoen. 
 "Zo lang we daar (bij die langetermijndoelstelling) niet zijn, zijn we nog niet tevreden," aldus Kramer. 
 Fugro denkt over heel 1996 terug te keren naar een niveau als in 1993 en 1994 toen netto winsten werden geboekt van respectievelijk 27,3 miljoen en 30,7 miljoen gulden. 
 Dat is weliswaar een flinke verbetering ten opzichte van de jaarwinst van 15,8 miljoen in 1995 maar gezien de inmiddels omzetten betekent dit wel dat de marges zijn verminderd. 
 Volgens Fugro blijven haar vooruitzichten in Hong Kong en de Golf van Mexico gunstig, evenals op een aantal deelmarkten in Zuidoost-Azie met uitzondering van Singapore. De Noordzee is nu echter een relatief ongunstig gebied voor Fugro dat enkele jaren geleden met precies de omgekeerde situatie te maken had. 
 Volgens Kramer gaven de divisies Geotechniek op Land, Offshore Geotechniek en Offshore Survey goede resultaten te zien in de eerste helft van het nu lopende jaar. 
 De resultaten van Survey op Land en de Milieudivisie zaten rond het break-even niveau en de nieuwe divisie On-shore Plaatsbepaling leverde, conform de eerdere prognose, ook nog geen winstbijdrage. 
 Fugro heeft wel hoge verwachtingen van deze dochter die nog in de ontwikkelingsfase zit en denkt daar in de toekomst flink uit te breiden. Volgens Kramer wordt hier over een a twee jaar ook een bijdrage aan de netto groepswinst van verwacht. 
 Zoals eerder vandaag door Fugro werd gemeld vallen de resultaten bij de Milieudivisie tegen, reden om deze dochter en de toekomst ervan eens tegen het licht te houden. 
 Volgens directielid Klaas Wester stelt de groei van de milieumarkt al enige tijd teleur en bekijkt Fugro nu een aantal alternatieven. Een mogelijkheid zou zijn om verder in die sector te investeren om zo de marktpositie te versterken maar ook zou een gehele of gedeeltelijke afstoting kunnen worden overwogen. 
 Volgens Kramer is uit een recente studie in de VS gebleken dat Fugro's milieusector de kritische omvang voor een succesvol milieubedrijf niet haalt. 
 Fugro's milieudivisie heeft nu een jaaromzet van zo'n 100 miljoen gulden, op een groepsomzet in 1995 van 654 miljoen, en dat zou bij deze dochter wereldwijd in een aantal jaren toch wel moeten verdubbelen, aldus Kramer. 
 Volgens de president-directeur zit Fugro nog midden in haar studie over de toekomst voor de milieudivisie en zal die ook nog wel enige maanden vergen. Besluiten zijn nog niet genomen. 
 Afhankelijk van de uitkomst van de studie wordt ook bekeken of nieuwe acquisities gewenst zijn. Recentelijk bleef dat beperkt tot twee relatief kleine overnemingen van de bedrijven Geos, waarvan Fugro de helft al bezat, en Alluvial Mining. 
 Volgens Kramer heeft Fugro vooralsnog geen acquisities gepland maar als zich onverwacht goede mogelijkheden voordoen zullen die niet uit de weg worden gegaan. 
 Vooral in de markt voor offshore survey is er een proces aan de gang dat volgens Kramer dicht in de buurt komt van een "koude sanering" waardoor eventueel bedrijven te koop kunnen komen. 
 "Ik denk dat dat proces nog wel even doorgaat," aldus Kramer. 
 - Theo Kolker, redactie Amsterdam, tel 020 504 5000. 
 (c) Reuters Limited 1996. 
