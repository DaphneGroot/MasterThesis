Eddy Pieters Graafland.
Eddy Pieters Graafland in actie in 1959 in de interland tegen België.
Eduard Laurens (Eddy) Pieters Graafland (Amsterdam, 5 januari 1934) is een Nederlands voormalig voetballer. In 1999 werd hij door de IFFHS opgenomen in de top drie van beste Nederlandse keepers van de twintigste eeuw. Hij stond hier achter Hans van Breukelen en Edwin van der Sar.
Als doelman kwam hij uit voor Ajax, Feyenoord en het Nederlands elftal. Zijn bijnaam was, naar zijn afgekorte achternaam, "Eddy PG".
Op zijn elfde werd Eddy lid van Ajax (twaalf was de minimumleeftijd, maar Pieters Graaflands vader was bestuurslid, waardoor hij voorrang kreeg) Op zijn zeventiende (1951) debuteerde hij in het eerste van Ajax, en in 1958 vertrok hij naar Feyenoord voor het toentertijd recordbedrag van 134.000 gulden. Bij Ajax werd hij opgevolgd door Bertus Hoogerman.
Zijn grootste succes als clubspeler beleefde hij in 1970. Dat seizoen was hij door Feyenoord-trainer Ernst Happel als eerste keeper gepasseerd en vervangen door Eddy Treijtel. Voor de Europacup I-finale tegen Celtic deed Happel toch een beroep op hem. Aanvankelijk voelde Pieters Graafland er niets voor om deze wedstrijd te spelen: "Je hebt me het hele seizoen niet zien staan. Ik doe het niet." Op dit besluit kwam hij later terug en mede dankzij zijn keeperswerk won Feyenoord de finale met 2-1.
Op 28 april 1957 debuteerde hij in het Nederlands voetbalelftal in het Olympisch Stadion tegen België (1-1). Hij zou 47 keer het doel van het Nederlands elftal verdedigen.
Als specialiteit had hij het keren van strafschoppen. Hiertoe hield hij in een notitieboekje van alle potentiële penaltynemers de favoriete hoeken bij.
Als hobby heeft Pieters Graafland het maken van amateurfilmbeelden. Van de kleurenfilms die hij tijdens zijn sportieve loopbaan maakte werden in 2003 delen uitgezonden in sportprogramma's op televisie. Zo heeft Pieters Graafland unieke kleurenbeelden geschoten van de Touroverwinning van Jan Janssen in 1968.
Tegenwoordig (2006) is Pieters Graafland eigenaar van een zaak in promotie- en relatiegeschenken.
Pieters Graafland is benoemd tot Ridder in de Orde van Oranje-Nassau en woont in Barendrecht.
