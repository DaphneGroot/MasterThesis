	Veen mist bij hockeyploeg wil om te winnen
	ANP
ADELAIDE
Voor de aanvoerder van het Nederlands hockeyteam, Stephan Veen, is het toernooi om de Champions Trophy in Adelaide het negende in zijn carrire; het zou ook wel eens zijn laatste kunnen zijn. Vast staat dat deze editie, na de nederlagen tegen Spanje en Australi, niet de beste uit zijn loopbaan zal zijn.
Al te dramatisch wil de 27-jarige middenvelder van HGC niet doen over de huidige gang van zaken in Adelaide. Als Nederland vanmiddag van Pakistan wint eindigt het nog als derde. 'Vanaf 1991 zijn we steeds als derde of vierde geindigd', benadrukt Veen.
'Vorig jaar wonnen we in Madras weliswaar, maar dat kwam mede door de vrij matige tegenstand. De Champions Trophy is nooit echt het toernooi van Nederland geweest. Dat neemt niet weg dat we met dit team eigenlijk in de finale hadden moeten staan.'
De Nederlandse spelers vermaakten zich gisteren met een beetje winkelen, golfen en luieren. Na de tweede nederlaag binnen 24 uur leek het bondscoach Roelant Oltmans beter het hockey even te vergeten. Zelf brak hij zich het hoofd over de oorzaken van de vormcrisis in zijn ploeg.
'Het is een complex van factoren', concludeerde Veen. 'Alles lijkt tegen te zitten. Maar wat we zeker missen, is de echte wil om te winnen. De bereidheid om met elkaar voor de overwinning te gaan. Ik weet niet of ik het gezapig of gemakzuchtig mag noemen. Maar als team zijn we niet scherp. En dat merk je in alle facetten van het spel.'
De conclusie van Veen loog er niet om. 'We zijn dit jaar misschien wel stil blijven staan, zeker in fysiek opzicht. Andere ploegen hebben zichtbare progressie geboekt ten opzichte van Madras. Zij trainen en spelen kennelijk ook meer met elkaar dan wij. Australi bijvoorbeeld is voor dit toernooi vier weken in trainingskamp gegaan, wij hebben net n keer gezamenlijk geoefend.'
Veen wanhoopt nog niet over het WK in Utrecht volgend jaar mei. 'Talent hebben we genoeg. En de sfeer in het team is ook prima. We zullen echter allemaal veel meer trainingsarbeid moeten verrichten. Want conditioneel komen de meeste spelers momenteel te kort voor een toptoernooi. In januari gaan we ruim drie weken terug naar Australi. Daar moeten we gezamenlijk een nieuwe basis leggen. Met een oefenperiode van vijf weken in de lente kunnen we bij het WK weer optimaal voor de dag komen.'
Veen is net afgestudeerd in de economie en per 1 augustus volgt hij in Utrecht een eenjarige interne opleiding bij de Rabobank, de hoofdsponsor van de hockeybond (KNHB).
Komt er daarmee volgend jaar een einde aan zijn avontuurlijke bestaan als hockeyinternational (196 caps)? 'Daar laat ik me nog niet over uit. Qua leeftijd en fitheid kan ik nog makkelijk mee tot Sydney 2000. Maar het moet wel leuk blijven. Zowel het hockey zelf als de combinatie met mijn werk. Voorlopig heb ik er nog veel plezier in. Ook nu het wat minder gaat. Bij het WK in Utrecht moeten we revanche nemen.'

