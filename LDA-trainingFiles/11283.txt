Nieuw-Lekkerland (dorp).
Nieuw-Lekkerland () is een plaats in de gemeente Molenwaard in de Nederlandse provincie Zuid-Holland, ten zuiden van de rivier de Lek en in het noordwesten van de Alblasserwaard gelegen. Tot 1 januari 2013 was Nieuw-Lekkerland een zelfstandige gemeente.
Het plaatselijk dialect dat er wordt gesproken, duidt men aan als Nieuw-Lekkerlands en valt onder het West-Alblasserwaards.
Geschiedenis.
In de eerste eeuwen na Christus was het grondgebied van Nieuw-Lekkerland in handen van de Romeinen. In die tijd was Nieuw-Lekkerland alleen maar moeras. Pas in de 10e eeuw kwam daar verandering in, men ging het moeras uitgraven. Door inklinking van het veen kwam het land steeds lager te liggen. Rond 1280 wordt het dorp "Leckerlant" genoemd. De naam "Nieue-Leckelant" wordt voor het eerst genoemd rond 1325 als tegenhanger van het dorpje "Oud-Leckelant" (nu Lekkerkerk). Pas in 1903 werd het dorpje Nieuw-Lekkerland genoemd. Het meest opvallende gebouw rond 1325 zou het Kasteel Schoonenburg zijn geweest. Het kasteel zou op een donk hebben gestaan en als toevluchtsoord voor mensen tijdens een overstroming hebben gediend. Na 1456 werd het kasteel verlaten en werd het een ruïne. De stenen zouden zijn gebruikt voor de bouw van de kerk in Streefkerk. Toen de Spanjaarden in Nederland de baas werden, stak men in Nieuw-Lekkerland de dijken door.
De Lek heeft in de geschiedenis een grote rol gespeeld in de plaatselijke economie en handel. De economie was gebaseerd op landbouw, veeteelt en visserij. In de 19e eeuw werd de scheepsbouw ontwikkeld. In 1849 werd op de dijk de huidige dorpskerk gebouwd. In 1915 werd aan de Lekdijk de watertoren gebouwd.
'Mijn voorganger is in oorlogstijd verdwenen. Nu ben ik in vredestijd verschenen'
Na de oorlog is Nieuw-Lekkerland snel uitgebreid.
Kernen.
Kinderdijk maakte deel uit van de gemeente Nieuw-Lekkerland en is bekend vanwege zijn "Kinderdijkse molens". De molens waren oorspronkelijk bedoeld om het water uit het moerasgebied te malen. Inmiddels is in Kinderdijk een gemaal gebouwd dat de waterstanden regelt. De molens zijn een toeristische attractie geworden. Kinderdijk en Nieuw-Lekkerland zijn nog steeds nauw verbonden.
Bevolking.
Nieuw-Lekkerland had in 2007 de op één na hoogste natuurlijke groei van de bevolking van alle Nederlandse gemeenten.
Godsdienst.
Nieuw-Lekkerland kent een grote kerkelijke meelevendheid. Allerlei kerkgenootschappen van protestantse signatuur treft men er aan. Nieuw-Lekkerland wordt tot de bevindelijk-gereformeerde Bijbelgordel gerekend wat zijn weerslag heeft in het grote aantal zetels dat SGP en ChristenUnie in de wacht slepen. De confessionele partijen nemen meer dan de helft van het aantal gemeenteraadszetels in van de voormalige gemeente. Voorts is Nieuw-Lekkerland een van de weinige voormalige gemeenten in Nederland die een vloekverbod kenden, al was dit niet handhaafbaar in het kader van de vrijheid van meningsuiting.
Gemeentelijk herindeling.
Op 1 januari 2013 zijn de gemeenten Graafstroom, Liesveld en Nieuw-Lekkerland samengegaan als één gemeente met de naam Molenwaard. Ze hebben nu ook geen aparte gemeentewerken meer. Het oude gemeentehuis van Nieuw-Lekkerland is inmiddels verbouwd tot openbare school (brede school).
Economie.
Van oorsprong is Nieuw-Lekkerland een agrarische gemeente, hoewel ook al heel lang industrieën langs de rivier de Lek zijn gevestigd. Inmiddels is in Nieuw-Lekkerland ook een binnendijks industrieterrein ontwikkeld aan de rand van het dorp waar een aantal lokale bedrijven zich heeft gevestigd.
Nieuw-Lekkerland kende eind 19e eeuw een Nederlandse primeur op elektriciteitsgebied. In 1886 werd in Kinderdijk de eerste openbare elektriciteitscentrale van het land neergezet. 295 gebouwen in Nieuw-Lekkerland en buurgemeente Alblasserdam konden zo van stroom worden voorzien.
Bezienswaardigheden.
Aan de Lekdijk bevinden zich drie rijksmonumenten. Dat zijn een boerderij op Lekdijk 63, Molen De Regt en het oude gemeentehuis. Aan de Lekdijk bevindt zich ook een watertoren uit 1915. Er een heuvel genaamd de Schoonenburgerheuvel, waar vroeger waarschijnlijk een kasteel heeft gestaan. In het zuiden grenst Nieuw-Lekkerland aan het water, het achterwaterschap, dat naar Kinderdijk stroomt. Aan het waterschap bevinden zich ook de molens en het eeuwenoude Waardhuis.
In Kinderdijk zijn alle 19 molens rijksmonument en zelfs werelderfgoed. Verder zijn de dorpskerk, het wisboomgemaal, het polderhuis en twee huizen rijksmonument.
Provinciale wegen.
In de gemeente Nieuw-Lekkerland liggen de volgende provinciale wegen.
Bussen.
Er gaat een aantal buslijnen door Nieuw-Lekkerland. Hieronder een overzicht. De lijnen zijn van Arriva.
De buslijn 190 is een sneldienst.
Veerdiensten.
Er varen drie veerdiensten vanuit de gemeente Nieuw-Lekkerland. Hieronder een overzicht.
Onderwijs.
Nieuw-Lekkerland heeft geen middelbare school, maar er zijn vier basisscholen.
