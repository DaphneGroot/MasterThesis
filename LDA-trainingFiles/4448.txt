	Mijmeringen over hier en daar
	DE ANTILLIAANSE schrijver Boeli van Leeuwen (1922) heeft alle kenmerken van een gefnuikt romanticus. Hij werd geboren op Curaao, maar studeerde in Nederland en bracht de oorlogsjaren door in Europa. Sindsdien wordt hij in elk 'hier' verscheurd door verlangen naar 'daar'. Geen eiland zo schoon als 'het kuise, drooggebrande Curaao met zijn geometrische diabaaspatronen en bizarre cactusversiering'. Maar in Europa staan de 'kathedralen van de menselijke geest: kathedralen van woorden en muziek die naar de hemel groeien'.
Zwerven moet hij derhalve, de oceaan op. En schrijven, over zijn God, over de sleetsheid van het bestaan, over verschrikkingen die hij zag. Maar vrouw en vier kinderen dwingen hem tot het burgermansleven van topambtenaar op het eiland. Resteren een dandy-achtige verschijning, wat drank en dromerij. En toch wat versnipperd schrijfwerk, in de avonduurtjes.
Dat werk, voor het grootste deel geschreven in de jaren zestig en zeventig en verschenen in kranten op Curaao, is nu gebundeld. Na de verschijning van De eerste Adam (1966) publiceerde hij twintig jaar niets; na zijn pensionering begon hij weer te schrijven. Zijn laatste boek is de verhalenbundel Geniale anarchie (1990). Dit voorjaar zal tijdens de Boekenweek, gewijd aan het thema 'mijn God', een echt nieuwe Van Leeuwen uitkomen, over zijn God, en Zijn Boek.
Een tussendoortje dus, de verhalenbundel De rune van een kathedraal, maar een smakelijk tussendoortje. Voor het merendeel. Van Leeuwen vertoeft graag in het grensgebied van meeslepende melancholie en goedkope romantische clichs. Favoriete personages zijn verschoppelingen met een hart van goud. Zoals de verlepte hoer Teresita, 'een tanige vijftiger op dorre flamingobenen waarboven een kleine, harde buik puilde'. Zoals het clich eist, biedt de begripvolle schrijver dit Goya-portret zijn laatste geld, alleen om met haar te praten. Volgt een ellendig verhaal over misbruik en uitstoting, dat na een tijdje toch het verzet tegen het geijkte thema breekt. Nt aan de prettige kant van de grens met melodrama. Dat heeft te maken met de zelfspot van de schrijver, en vooral zijn belangstelling voor de gekneusde mens, die authentiek is.
Soms is het net aan de verkeerde kant. Zoals de wijsheid van de grote neger Joans, een ongeschoolde visser die nooit verder is geweest dan Bonaire: 'Ik leef tussen de geheimen van God die geen verklaring behoeven, omdat ze door God zelf zijn gemaakt: de zee, de hemel, de vissen en de vogels.' De ik-figuur, die overal Boeli van Leeuwen heet, is verpletterd door zoveel inzicht: 'Wie zijn wijsheid heeft hoeft niet meer te reizen, want in hem woont de rust van het aanvaarden.' Al even dweperig is het mierzoete portretje van een zwart jongetje, het zwarte kroeskopje dat zich aftekent 'tegen het hardblauw van de zee, onder die koperen hemel'. En in beschamende tegenstellling tot de vadsige blanke, die dagelijks kreunt op de weegschaal, staan de majestueus etende zwarte dikkerd en zijn vrouw met de enorme billen 'van een natuurlijke, barokke pracht'. Zegt de blanke hoge ambtenaar.
De meeste van deze verhalen gaan eigenlijk nergens over, en dat stoort doorgaans niet. De schrijver is onderweg, mijmert aangenaam over hier en daar, God en de mensen. Soms gaat hij aan land, ontmoet een zonderling, bezoekt een vriend, of ziet tot zijn schrik zijn geliefde Amsterdam terug dat in de greep is van pedante intellectuelen die zich provo of kabouter noemen. Hij bezoekt zijn excentrieke uitgever in een Baarns kasteel en schrijft een zeer vermakelijk verhaal over diens sterfbed.
Op zijn best is Van Leeuwen als het gaat om echte verschrikkingen. 'De gorilla' is een aangrijpend verhaal, met ingehouden huiver verteld. Toen bommen een deel van Berlijn verwoestten , bezocht de schrijver er de dierentuin. Hij staat oog in oog met een bevende aap in een verbrijzelde kooi. Het dier stort, bevangen door angst, dood neer. De schrijver blijft staan. 'Iets verderop lag een nijlpaard in een plas grenadine, een granaat, die niet was ontploft, grotesk in zijn buik geplant.' In zo'n verhaal is geen plaats voor kokette weemoed en romantische pose. Misschien had dit kleine oeuvre n¢g iets kleiner moeten zijn.
Aleid Truijens
Boeli van Leeuwen: De rune van een kathedraal - Verhalen.
In de Knipscheer; 160 pagina's;  29,50.
ISBN 90 6265 432 0.

Foto
	'Zijn geliefde Amsterdam, dat in de greep is van pedante intellectuelen die zich provo of kabouter noemen.' FOTO BEN MERK

