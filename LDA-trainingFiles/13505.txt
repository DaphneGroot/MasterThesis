GR-pad.
De GR-paden vormen een netwerk van langeafstandswandelpaden door Europa (voornamelijk Frankrijk, België, Nederland, Groot-Brittannië, Duitsland en Spanje). In Frankrijk en Wallonië noemt men ze "Grande Randonnée", in Vlaanderen "Groteroutepaden", in Nederland "Lange-Afstand-Wandelpaden" (of LAW's), in het Spaans "Gran Recorrido" en in het Catalaans "Gran Recorregut".
Wegmarkering.
De paden zijn in beide richtingen met een wit-rood teken gemarkeerd met stickers, aangebracht op wegmeubilair, of met verf (deze markering is in Nederland volgens het merkenrecht beschermd) en in wandelgidsen beschreven. Het is aan te raden om naast de markeringen in het veld gebruik te maken van zo'n gids: de markeringstekens zijn meestal niet vaker aangebracht dan nodig en plegen nog al eens te verdwijnen.
Het basisteken geeft de route aan, en wordt na verloop van tijd herhaald (hetgeen opgevat kan worden als "u bevindt zich nog steeds op de route"). Een richtingverandering wordt in Nederland aangegeven door een pijl; een dubbel teken (twee rood-witte tekens boven elkaar) vormt een aankondiging van een richtingverandering. Enige tijd na die richtingverandering pleegt de wandelaar dan een basisteken aan te treffen. (Het dubbele teken wordt in Nederland "uitgefaseerd" doch is nog regelmatig te vinden.)
Bij Nederlandse streekpaden wordt dezelfde wijze van markering gehanteerd, doch met geel-rode kleuren.
Nederland.
Bij (in elk geval) Nederlandse langeafstandswandelpaden en streekpaden blijkt de route met een zekere regelmaat gewijzigd te (moeten) worden, bijvoorbeeld als gevolg van de aanleg van (snel-)wegen, het opheffen van overwegen of het "oprukken" van bebouwing. In verband hiermee zijn op de website van het Wandelplatform per wandelroute lijsten van wijzigingen beschikbaar. Een Nederlandse LAW pleegt na verloop van enkele jaren in meer of mindere mate ingrijpend te worden herzien, waarbij de route soms aanmerkelijk gewijzigd wordt.
Andere landen.
In Engeland en Wales heten de paden "National Trails" en zijn ze aangegeven met een afbeelding van een eikeltje. In Schotland heten de paden "Long Distance Routes" en hebben een afwijkende markering.
In Duitsland zijn de paden aangegeven met een witte X (Andreaskruis) en een volgnummer, bijvoorbeeld "X13" op een zwarte ondergrond.
De Europese paden maken gebruik van de nationale paden. Ze hebben dan naast hun eigen aanduiding een E-nummer, bv. E11.
Een voorbeeld van een langeafstandswandelpad in de Verenigde Staten is de 3500 km lange Appalachian Trail, die zich uitstrekt van Georgia tot Maine.
