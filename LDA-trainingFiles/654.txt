	Steeds meer politici vinden gezin belangrijker dan werk
	Van onze verslaggever
Jan Hoedeman
 DEN HAAG
Prominente politici weigeren steeds vaker een hoog politiek ambt omdat zij meer tijd willen besteden aan de opvoeding van hun kinderen en in toenemende mate hechten aan hun privé-leven. PvdA, VVD en D66 kampen met het probleem geschikte mensen te vinden voor topfuncties.
Drie vooraanstaande politici van de regeringspartijen hebben laten weten bij de volgende verkiezingen om privé-redenen niet beschikbaar te zijn voor een ministerschap of lijsttrekkerschap. Het zijn Wallage (PvdA), Linschoten (VVD) en Wijers (D66).
De PvdA-fractievoorzitter Wallage heeft eind vorig jaar bekendgemaakt dat hij in de volgende kabinetsperiode weer de PvdA-fractie wil leiden. De belangrijkste reden: Wallage wil zijn twee kinderen door de middelbare school loodsen. Als staatssecretaris beklaagde hij zich erover dat hij met een werkweek van negentig uur 'een ander met de hele hoop laat zitten'.
VVD-leider Bolkestein zal in 1998 vergeefs aankloppen bij de vorige zomer afgetreden staatssecretaris van Sociale Zaken Linschoten. Bolkesteinter zei begin deze week in de Volkskrant dat hij in 1998 zal proberen Linschoten als minister te laten terugkeren. Linschoten zal weigeren.
'Pap, waarom zou je teruggaan naar de politiek?', vroegen de kinderen van de voormalige staatssecretaris hem eerder deze week. Linschoten: 'Ik moest hun het antwoord schuldig blijven. Het afgelopen half jaar ben ik helemaal opgeleefd. Als ik tegen de kinderen zeg dat ik om half acht thuis ben, dan ben ik er ook. Een post in een kabinet is killing voor je privé-leven. Mijn aftreden is mijn redding geweest. Als politicus ben je onbetrouwbaar in het maken van afspraken met je dierbaren.
'Alleen degenen die heel dicht bij je staan pikken het, de schil daar omheen neemt afstand en valt af. Er is een wereld voor me open gegaan. In het bedrijfsleven is het ook aan de top mogelijk om een sociaal leven te leiden.'
D66-minister Wijers van Economische Zaken houdt bij hoog en laag vol dat hij niet de komende lijsttrekker van de democraten zal zijn. Hij vreest dat de schijnwerpers dan nog sterker op zijn privé-leven zullen worden gericht.
De D66'er heeft in 1994 al met grote moeite de stap naar het ministerschap gezet. Wijers motivering: 'De belangrijkste afweging betrof mijn privé-leven. Ik voel me verantwoordelijk voor de opvoeding van mijn kleine kinderen.' Wijers betreurt het dat hij tijdens zijn ministerschap zo weinig aandacht aan zijn kinderen kan geven. Daarom koestert hij ambivalente gevoelens over de voortzetting van zijn ministerschap.
GroenLinks-kamerlid Rosenmöller liet in 1994 het lijsttrekkerschap aan zich voorbijgaan omdat hij de zorgtaken in zijn gezin wilde delen met zijn vrouw. 'Na het vertrek van Ina Brouwer werd ik fractievoorzitter. Ik ben keihard in het scheppen van ruimte voor mijn gezin. Je hebt het ook nodig om creativiteit en inspiratie op te doen voor je functioneren als politicus.'
Tineke Lodders-Elfferich weigert pertinent het lijsttrekkersschap van het CDA, ondanks druk van vele prominente partijgenoten. De vice-voorzitter van de christen-democraten zegt vooral haar privé-bestaan niet te willen opofferen aan de politiek.

