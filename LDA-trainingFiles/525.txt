	Rechtbank legt sekstoerist twee jaar cel op
	ANP
DEN HAAG
De rechtbank in Den Haag heeft de 24-jarige sekstoerist L. van E. veroordeeld tot een gevangenisstraf van twee jaar, waarvan acht maanden voorwaardelijk. Van E. heeft de twee minderjarige meisjes Pia Corvena (9) en Marlin C. Capio (14) begin vorig jaar op de Filipijnen seksueel misbruikt.
De officier van justitie had tweeeneenhalf jaar gevangenisstraf geeist. De Nederlander pleegde de strafbare feiten samen met de 32-jarige Duitser Th. B., die in december door de rechtbank in Iserlohn (Duitsland) voor dezelfde vergrijpen tot drieëneenhalf jaar celstraf werd veroordeeld. De mannen legden hun activiteiten vast op video.
De Filipijnse autoriteiten pakten Van E. en B vorig jaar januari op. De twee slaagden er echter in om op borgtocht vrij te komen en naar Europa te vluchten. Op verzoek van het Filipijnse ministerie van Justitie heeft het Openbaar Ministerie in Nederland Van E. vervolgd.
De advocaat van de Hagenaar, mr. J. Knap, heeft deze gang van zaken tijdens de zitting van twee weken geleden bestempeld als 'ontwikkelingshulp'. Hij vindt dat zijn cliënt volgens de regels op de Filipijnen had moeten worden berecht, omdat daar de strafbare feiten zijn gepleegd. De rechtbank concludeerde gisteren dat de Nederlandse wet wel degelijk mogelijkheden biedt om Van E. te veroordelen.
Het Openbaar Ministerie in Den Haag heeft aangegeven meer Nederlandse sekstoeristen te zullen aanpakken na de succesvolle vervolging van Van E. en eerder die van J. van S. uit Delft. Justitie hoopt dat de vergrote pakkans een afschrikkende werking heeft.


