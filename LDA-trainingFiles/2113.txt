	Europese Unie moet volgens dissident Sanchez hoofdrol spelen bij democratisering Cuba 'Cuba-beleid VS is complete mislukking'
	Van onze verslaggever
Art van Iperen
AMSTERDAM
Het Amerikaanse Cubabeleid van de afgelopen veertig jaar is een totale mislukking en heeft volgens dissident Elizardo Sanchez Santa Cruz de regering van Cuba alleen maar geholpen om aan de macht te blijven. 'Het embargo en de wet-Helms/Burton zijn contraproductief. Fidel Castro gebruikt de sancties om zijn repressie te rechtvaardigen en als smoes om politieke hervormingen tegen te houden.'
Elizardo Sanchez (53) is sinds 7 december op wereldtournee en op uitnodiging van Pax Christi in Nederland. De ex-hoogleraar marxistische filosofie aan de universiteit van Havana was een trouwe Castro-aanhanger, tot hij in 1968 werd ontslagen omdat hij een demonstratie wilde organiseren tegen de Sovjet-invasie van Tsjechoslowakije. Sindsdien is hij dissident en mensenrechtenactivist. Acht jaar zat Sanchez in de gevangenis, tien keer werd hij opgepakt en zijn huis in de wijk Paya wordt permanent bewaakt.
Sanchez mocht Cuba bij hoge uitzondering en op voorspraak van de Franse president Chirac verlaten om op 10 december in Parijs de Mensenrechtenprijs van Frankrijk in ontvangst te nemen. Sindsdien pendelt hij als boodschapper van 'de nationale verzoening' op en neer tussen diverse Europese hoofdsteden, Miami en San Juan. In maart hoopt hij na een rondreis door Latijns Amerika terug te keren naar Havana.
'Deze reis is nuttig, maar in Cuba ben ik nuttiger. De kans bestaat dat de Cubaanse staatsveiligheidsdienst me verbiedt terug te keren, maar dat zou een enorm schandaal veroorzaken. Franse diplomaten hebben me verzekerd onmiddellijk stappen te zullen ondernemen als ik op het vliegveld van Havana word tegenhouden.
'Om zo'n schandaal te voorkomen, moet ik in het buitenland op mijn woorden passen. Ik word permanent in de gaten gehouden, ook hier in Nederland. Als ik hier openlijk de naam van Fidel Castro door het slijk haal, kan ik bij terugkeer in Cuba onmiddellijk drie jaar celstraf krijgen.'
Elizardo Sanchez heeft zijn hoop op Europa, Canada en Latijns Amerika gericht. Van de Verenigde Staten en vooral van de revanchistische ballingen in Flordia verwacht hij niets. 'Het zou een kwalijke zaak zijn als het lot van Cuba en de rest van de wereld alleen door Washington wordt bepaald.'
Sanchez pleit al tien jaar voor een vreedzame overgang naar een democratisch bestel, het liefst onder leiding van Fidel Castro zelf. 'Zoals het in Polen of Chili is gebeurd. Stapje voor stapje, onderhandelen, concessies over en weer, nationale verzoening. Een shocktherapie zou rampzalig zijn voor het land. Er is zo veel haat gezaaid dat een plotselinge overgang vrijwel zeker tot een bloedbad en een gigantische vluchtelingenstroom zal leiden.'
Eens zal Cuba democratisch zijn. Dat staat voor Sanchez vast. 'Een regime dat 38 jaar bestaat, houdt het niet nog eens 38 jaar vol. Of de verandering op korte of middellange termijn komt, weet ik niet. Dat weet niemand, maar duidelijk is dat het huidige systeem, net als in het Oostblok, niet werkt. De voedselvoorziening, de ziekenhuizen, de huisvesting, het transport, de elektriciteitsvoorziening, alles wordt met de dag slechter en de repressie neemt toe. De twaalf miljoen inwoners van Cuba hebben dringend hulp nodig.'
Sanchez hoopt dat de Europese Unie in de bres springt. 'De Europese leiders moeten tegen Washington zeggen: ''laat ons het probleem-Cuba proberen op te lossen. Amerikaanse regering, ga een poosje achterover op de reservebank zitten en wees geen obstakel voor een vreedzame overgang''. Europa moet de contacten met Cuba intensiveren, hulp beloven bij politieke hervormingen, investeren en permanent aandringen op verbetering van de mensenrechtensituatie.
'En, wat wellicht het belangrijkste is: Europa zou Fidel Castro garanties moeten bieden dat zijn kop er niet wordt afgehakt als hij besluit politieke vrijheden toe te staan. Zolang de Verenigde Staten revanchistisch blijven en het vertrek van Fidel en RaÂ£l Castro blijven eisen, komt er van de verzoening niets terecht. Washington moet zich realiseren dat Castro ook politieke rechten heeft, net als ex-dictator Pinochet in Chili.'
Fidel Castro zelf en de VS zijn volgens Sanchez de twee grootste obstakels voor een vreedzame overgang naar een democratische staatsvorm op Cuba.
'Fidel Castro is nog steeds tegen elke vorm van politieke opening. Hij is de meest onafhankelijke president ter wereld. Hij hoeft zich niets aan te trekken van zijn eigen parlement, de Cubaanse bevolking en de internationale gemeenschap. Hij is de eigenaar van Cuba. Toch acht ik de Europese Unie in staat hem ervan te overtuigen dat het beter voor Castro en voor de Cubanen is, als er een geleidelijk proces van politieke hervormingen op gang komt.
'Castro wordt dit jaar 71. Zijn einde nadert. Europa, Canada en Latijns Amerika kunnen hem duidelijk maken dat hij voor zijn dood echte economische en politieke hervormingen moet doorvoeren. Een andere uitweg is er niet. Kohl, Prodi, Aznar, Chirac, het Vaticaan, allemaal zijn ze bereid Castro te helpen, als hij maar een begin maakt met politieke hervormingen.'

Foto
	Elizardo Sanchez. FOTO GUUS DUBBELMAN - DE VOLKSKRANT

