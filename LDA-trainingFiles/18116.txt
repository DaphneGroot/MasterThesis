 Vd Moolen verwacht duidelijk winstgroei. 
 AMSTERDAM, 18 feb (Reuter) - Van der Moolen Holding NV verwacht dat haar winst per aandeel in 1997 een duidelijke stijging te zien zal kunnen geven als haar prognose van hogere omzetten in het nu lopende jaar uitkomt. 
 "Gezien de grote belangstelling die zowel institutionele als particuliere beleggers voor de belegging in aandelen tonen, zijn wij optimistisch gestemd over de omzetontwikkeling op de beurzen waar wij actief zijn," aldus de directie. 
 Het hoekmans-en market makers bedrijf meldde vandaag dat zij in 1996 een winst heeft geboekt van 40,8 miljoen gulden, vergeleken met 27,3 miljoen gulden in 1995. 
 De winst per aandeel kwam in 1996 uit op 11,25 gulden, vergeleken met een herrekende 7,74 gulden over 1995. 
 Van der Moolen wil een dividend betalen van 5,25 gulden contant, vergeleken met twee gulden contant plus drie procent in aandelen over 1995. 
 Over 1996 wordt echter, ter gelegenheid van het feit dat Van der Moolen 10 jaar geleden op de Amsterdamse beurs werd genoteerd, ook nog een jubileumdividend voorgesteld. 
 Dat moet worden betaald in de vorm van warrants, waarbij per 10 aandelen een warrant wordt uitgekeerd. 
 Deze zogenaamde Kroon-warrants geven gedurende drie jaar het recht om een aandeel Van der Moolen aan te schaffen tegen een prijs van 130 gulden. 
 Volgens Van der Moolen zijn haar netto opbrengsten (totale opbrengsten min transactiekosten) het afgelopen jaar met 43 procent gestegen tot 106,8 miljoen gulden. 
 Dat was volgens de directie een gevolg van overnemingen en van de goede gang van zaken bij de bestaande activiteiten. 
 Vooral de resultaten van de market maker activiteiten op de Europese Optiebeurs gaven een gunstige ontwikkeling te zien, aldus Van der Moolen. 
 Verder kon de Amerikaanse deelneming LaBranche, waarin Van der Moolen een belang van bijna 25 procent heeft, in 1996 profiteren van de groei in Wall Street. 
 Door de sterke omzetstijgingen op de Amsterdamse beurs heeft het Nederlandse specialist-bedrijf zich uitstekend ontwikkeld. De resultaten waren hier hoger en de leidende positie werd gehandhaafd, aldus de directie. 
 Van der Moolens bedrijfslasten stegen met 31 procent tot 42,2 miljoen gulden, wat mede een gevolg was van een sterke groei van de resultaat-afhankelijke beloningen en verder van consolidatie van verworven deelnemingen. 
 Het resultaat voor belastingen steeg met 52 procent tot 64,6 miljoen gulden. Vooral doordat het aandeel in LaBranche een groter deel uitmaakte van de resultaten steeg de belastingdruk. 
 Zoals eerder aangekondigd werd aan het eind van het boekjaar overeenstemming bereikt over de verwerving van een belang van 40 procent in het Amerikaanse specialist-bedrijf Surnamer, Weissman & Co. 
 De overname van een eerste tranche van 25 procent in dit bedrijf zal naar verwachting op 1 april worden afgerond, aldus Van der Moolen. 
 Zoals eerder vandaag al door AOT werd gemeld heeft Van der Moolen inmiddels ook haar belang in Brondgeest van Hees Interdealerbroker BV (BHI) uitgebreid van 50 tot 70 procent. 
 Eerder kocht Van der Moolen al belangen in Wallich&Matthes en Jonker&Co. 
 "Hierdoor beschikt Van der Moolen vanaf 1 januari 1997 over de meerderheid in drie bedrijven die bemiddelen in renteprodukten, die eenmaal tezamen gebracht in ons nieuwe pand het grootste rentebemiddelingsbedrijf in Nederland vormen," aldus Van der Moolen. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
