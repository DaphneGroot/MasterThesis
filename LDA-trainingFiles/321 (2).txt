Erfurt.
Erfurt is de hoofdstad van de Duitse deelstaat Thüringen en telt inwoners. Bestuurlijk heeft het de status van kreisfreie Stadt.
Erfurt werd in 742 voor het eerst genoemd, toen Bonifatius er een bisdom stichtte. Het oude centrum heeft relatief weinig oorlogsschade geleden. Ten tijde van de communistische DDR (1949-1990) was Erfurt de hoofdstad van het "Bezirk" Erfurt.
Belangrijke bezienswaardigheden zijn de romaans-gotische dom, waarvan de bouw duurde van de 12de tot de 15e eeuw, de citadel en het marktplein. Het stadhuis is in neo-gotische stijl opgetrokken.
Erfurt heeft sinds 1392 een universiteit (met een onderbreking van 1816 tot 1994). Het was de derde universiteit in Duitsland (na Keulen en Heidelberg) en in de 15e eeuw de grootste. De universiteit bracht beroemde humanisten voort. Maarten Luther studeerde er van 1501 tot 1505.
Tijdens de Tweede Wereldoorlog werden er 27 luchtaanvallen gepleegd op de stad, waarbij ongeveer 1600 mensen omkwamen. Talrijke gebouwen werden verwoest, maar in vergelijking met andere Duitse grootsteden bleef de vernieling beperkt tot ongeveer 17% van de woningen. De ruïne van de op 26 november 1944 verwoeste Barfüßerkirche staat er nog steeds.
Nederlanders kennen Erfurt mogelijk vooral van de schaatshal Gunda Niemann-Stirnemann Halle, vernoemd naar de schaatsster Gunda Niemann die opgroeide in de stad.
Op 26 april 2002 schoot een voormalig student in het Gutenberg-gymnasium 16 mensen en zichzelf dood.
Sport.
Voor de Tweede Wereldoorlog was SC Erfurt 1895 de toonaangevende club van de stad. Na de oorlog werd Turbine Erfurt twee keer landskampioen van Oost-Duitsland, uit deze club ontstond in 1966 FC Rot-Weiß Erfurt, dat sindsdien de nummer één is van de stad. Sinds de Duitse hereniging speelt de club in lagere reeksen en heeft het net als andere Oost-Duitse clubs moeilijk om het niveau van de West-Duitse clubs te volgen.
Tweede Wereldoorlog.
Erfurt was ook de uitvalsbasis van Topf und Söhne, het bedrijf dat voor de Tweede Wereldoorlog gespecialiseerd was in stookinstallaties. Ze bouwden ook crematoriumovens. Tijdens de Tweede Wereldoorlog werden hier ook de crematoriumovens van concentratiekampen gebouwd.
Zo werden de crematoriumovens gebouwd voor de kampen Auschwitz-Birkenau, en van het nabijgelegen Buchenwald.
Sedert 2011 is er in Erfurt een herdenkingsoord geopend die de geschiedenis van de gebouwen en het bedrijf weergeeft.
