	Dik is gezond en mooi
	'IK BEN DIK, maar van binnen ben ik mager', zegt de zwaarlijvige hoofdpersoon van George Orwells roman Coming up for Air. 'In iedere dikke man zit een magere, die worstelt om eruit te komen.'
Onderzoekers van het Centraal Bureau voor de Statistiek en het Rijksinstituut voor Volksgezondheid en Milieu maakten onlangs bekend dat zeven procent van de Nederlandse bevolking aan vetzucht lijdt en dus ziekelijk zwaar is. Veertig procent is gewoon ongezond zwaar. En nog veel meer mensen voelen zich te zwaar: zes van de tien vrouwen en vier van de tien mannen zijn op dieet. Bovendien staan ook degenen die niet lijnen, te weifelen voor het koelvak: roomboter, margarine, halva of light? In bijna ieder lichaam huist een dunnere ik, die bij elke hap en slok het vet voelt knellen.
Vet is een obsessie geworden, betoogt de Amerikaanse auteur Richard Klein in zijn antidieetboek Eet vet. Met zijn pamflet probeert Klein het onmogelijke: zijn lezers ervan overtuigen dat zij moeten stoppen met lijnen en dat dik gezond is en mooi. Hij wil een taboe tot deugd verheffen, een schrikbeeld omtoveren tot een schoonheidsideaal.
Kleins 'postmoderne dieetboek' is een logisch vervolg op zijn debuut De goddelijke sigaret, een tegendraadse ode aan het roken door een ex-verslaafde die ziek werd van de moralistische praatjes van de antirookbeweging. Ook Eet vet is een mengsel van essay, strijdschrift en bekentenisliteratuur.
Klein weegt negentig kilo en is dus aan de dikke kant voor iemand van 1,72 meter. Maar hij is de schaamte voorbij. Hij ontbijt drie of vier keer per week met eieren met spek, en schrijft daarover in de extatische bewoordingen die anderen reserveren voor mystieke ervaringen. Terugdenkend aan koude ochtenden in de staat New York, waar de wind 'als een laserstraal door lagen kleren sneed', herinnert hij zich de troost van wegrestaurants, waar 'God bestaat op de bakplaat', in de geuren en geluiden van spek en eieren, sissend en knappend op een knetterend laagje vet.
Die volvette stijl, rijk aan herhalingen, woordspelingen en alliteratie, hanteert Klein met opzet, omdat hij met Eet vet niet alleen het verstand wil aanspreken. De telkens in kapitalen herhaalde slogan 'EET VET' moet zelfs werken als een mantra, een hypnotiserend pro-vet-gebed.
Toch heeft Klein ook een paar rele argumenten tegen diten. Hij geeft grif toe dat vet de kans op ouderdomsdiabetes en hartaandoeningen vergroot, maar verwijt onderzoekers dat ze het gevaar overdrijven. Medici spekken zo de vermageringsindustrie, waarin per jaar dertig miljard dollar omgaat. Zij bestempelen zelfs het kleinste vetrolletje als een medisch probleem, dat moet worden bestreden met pillen, preparaten en diten. De propaganda heeft effect: eenderde van de Amerikaanse vrouwen is statistisch gezien te zwaar, maar 85 procent zegt voortdurend bezig te zijn met afvallen.
Helpt dat? Nauwelijks. Diten zijn dikmakers: 76 van de honderd Amerikanen die op dieet gaan, zijn na drie jaar dikker dan voor ze begonnen, 95 na vijf jaar. Een oorzaak van die paradoxale gewichtstoename is het jojo-effect: een lichaam dat beurtelings wordt uitgehongerd en vetgemest, vertraagt op den duur zijn stofwisselingssnelheid. Het verzet zich steeds krachtiger tegen afvallen. Vet is immers een appeltje voor de dorst. Ook het effect van al die light-producten is beperkt. Uit onderzoeken blijkt dat mensen die weten dat bepaald voedsel minder vet bevat, geneigd zijn daar meer van te eten dan ze normaal zouden doen.
Zo relativeert Klein de heersende moraal, die zegt dat slank zijn een kwestie is van wilskracht, of zelfs een morele plicht. Slankheid is net als welvaart ongelijk verdeeld. De twee hangen samen: terwijl in de jaren tachtig het gemiddelde inkomen in de VS gestaag daalde, steeg het aantal volwassenen met overgewicht van een kwart naar eenderde van de bevolking.
De allerarmsten zijn mager, omdat ze niets te eten hebben, de overige armen zijn dik doordat ze slecht eten. Zwarte en Mexicaans-Amerikaanse vrouwen zijn gemiddeld dikker (en armer) dan blanke.
Als Klein zich had beperkt tot het schilderen van de vetobsessie en het achterhalen van de oorzaken, was Eet vet een overtuigend boek geworden. Maar Klein wil meer. We moeten van ons vet gaan houden, sterker nog: we moeten het mooi gaan vinden. Dat is veel gevraagd, want slank is mooi, en mollig ook, maar dik is lelijk. Dat zie je gewoon, daar is geen argument tegen opgewassen.
De gekste poging het ons anders te laten zien, onderneemt Klein in het hoofdstuk 'Vette seks'. Onder het motto 'Een dikke kont is een stevige basis', passeren hierin onvermoede seksuele minderheden de revue. 'Volumevrijers' zijn mannen die op dikke vrouwen vallen, 'aankomers' krijgen er een kick van om zichzelf vet te mesten, 'aanmoedigers' doen niets liever dan anderen volstoppen.
Uit het bestaan van een blad als Fat Girl, voor en door dikke lesbiennes (de oprichtster weegt 140 kilo), wil Klein afleiden dat moddervet het mogelijke schoonheidsideaal van de toekomst is. Alsof het bestaan van sm-liefhebbers wil zeggen dat we het recht-op-en-neer evengoed zouden kunnen inruilen voor zweep en tepelklem.
Krachtiger is het argument dat niet alleen de onlangs in opspraak geraakte anorectische fotomodellen, maar ook Claudia Schiffer en Barbie een hoogst onnatuurlijk soort schoonheid propageren: een wespentaille, een platte buik, n forse borsten, dat kan eigenlijk niet samen. Maar wordt Claudia Schiffer daar lelijker van?
Ten slotte vestigt Klein zijn hoop op de slingerbeweging van de geschiedenis - na magere komen vette jaren. Het is pas honderd jaar geleden dat bloezende boezems, welgedane wangpartijen en een stevig embonpoint in de mode waren. In Amerika verschenen zelfs boekjes met titels als How to Become Plump. Het grootste deel van de geschiedenis was mager synoniem met lelijk.
Klein kan dus veilig een vette toekomst voorspellen. Maar dat Eet vet veel lezers van het diten zal afbrengen, is onwaarschijnlijk. Veel is voor een Nederlands gehoor minder navoelbaar dan voor het Amerikaanse, omdat in de VS zowel zwaarlijvigheid als de medicalisering van vet ernstiger vormen heeft aangenomen dan in Nederland. Bovendien is het boek door de exuberante stijl en de rijkelijk tentoongespreide eruditie eigenlijk alleen verteerbaar voor lezers die niet terugschrikken voor uitspraken als: 'Postmodern (. . .) verwijst naar de hedendaagse ervaring van immaterile realiteiten.' Voor anderen is Klein al snel te machtig.
Peter Burger
Richard Klein: Eet vet.
Vertaald uit het Engels door Auke Leistra.
Vassallucci; 215 pagina's;  29,90.
ISBN 90 5000 049 5.

Foto
	FOTO BERT VERHOEFF - DE VOLKSKRANT

