Machinegeweer.
Een machinegeweer is in principe elk wapen dat door het indrukken en ingedrukt houden van de trekker automatisch schot na schot afgeeft, waarbij onder andere de terugstoot gebruikt wordt om opnieuw te laden en te vuren.
Nederland.
Er kan onderscheid gemaakt worden in machinepistolen of pistoolmitrailleurs en zware machinegeweren, waarbij de laatste groter zijn en een veel grotere mondingssnelheid van de kogel bereiken. Bekende namen in dit verband zijn de IsraÃ«lische Uzi en de FN MAG, die beide door het Nederlandse leger werden en ten dele nog worden gebruikt. De eerste heeft een inklapbare kolf en is een tussenvorm van pistool en geweer. De MAG heeft een steun aan de loop voor het liggend afvuren. Machinegeweren voor de infanterie zijn typisch bedoeld om met korte vuurstoten van 5-6 schoten tegelijk te worden bediend en kunnen tot op honderden meters afstand worden ingezet om een terrein voor de tegenstander onbegaanbaar te maken.
Het geweer FAL kan op een automatische vuurstand worden gezet, maar is niet echt geschikt of bedoeld voor gebruik als machinegeweer. De principes van de FALO zijn nagenoeg gelijk aan die van de FAL, zij het met een dikkere loop, zwaar voorhout en stevige poten, waardoor het beter geschikt is voor gebruik als licht machinegeweer. De FALO heeft dienstgedaan bij het Korps Mariniers en de Koninklijke Luchtmacht als "groepsondersteuningswapen", naast de MAG. Bij zowel Land- als Luchtmacht zijn beide wapens (FALO en MAG) vervangen door de FN MINIMI. De FN MAG wordt nog wel gebruikt op voertuigen. Bij het Korps Mariniers is de FALO vervangen door de Diemaco LOAW (Licht Ondersteunend Automatisch Wapen) en wordt de MAG nog steeds gebruikt als groepsondersteuningswapen.
Snelvuurkanonnen.
Gevechtsvliegtuigen en infanteriegevechtsvoertuigen beschikken vaak over snelvuurkanonnen, die in staat zijn om honderden of duizenden projectielen per minuut af te vuren, waaronder ook zware granaten. Vaak zijn deze snelvuurkanonnen gebaseerd op een bijzonder type machinegeweer: de "Gatling gun". Vuursnelheden bij moderne varianten van de "Gatling Gun" kunnen oplopen tot duizenden schoten per minuut, zoals het geval is bij het boordkanon van de F-16 Fighting Falcon. Andere voorbeelden zijn het 25 mm-kanon van de M2 Bradley en de 30 mm-, 35 mm- en 40 mm-kanonnen zoals gebruikt op diverse varianten van de CV90.
