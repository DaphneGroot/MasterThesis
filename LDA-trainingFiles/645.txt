	Metaalbedrijf bereikt akkoord over werkfonds
	Van onze verslaggever
AMSTERDAM
Bij het metaalbedrijf Borga Bijstede in Nunspeet wordt in 2000 de 36-urige werkweek ingevoerd. Het bedrijf heeft hierover een akkoord gesloten met de industriebonden. Door het akkoord wordt het bedrijf vrijgesteld van een cao-heffing. Het is het eerste bedrijf dat gebruik maakt van een nieuwe regeling in de metaalindustrie. Dit meldt de Industriebond FNV.
Dit jaar gaan de vijftig werknemers van Borga Bijstede zonder extra salaris veertig uur per week werken. De verlenging van de werkweek is onderdeel van het werkgelegenheidsakoord. In 1998 krijgen de werknemers weer een 38-urige werkweek en in 1997 wordt de weekweek 37 uur. In januari 2000 wordt de werkweek verkort tot 36 uur.
Borga Bijstede staat er nu financieel slecht voor. Met het akkoord en de lange werkweek in 1997 willen directie en bonden de werkgelegenheid redden. Het bedrijf maakt installaties voor gevelonderhoud zoals de liften van waaruit glazenwassers de ramen van hoge kantoorgebouwen kunnen lappen.
Door het akkoord is Borga Bijstede vrijgesteld van het betalen van een premie aan een fonds voor de metaalindustrie. Volgens de cao moeten de metaalbedrijven in december 1996 0,6 procent van de loonsom afdragen aan een werkfonds en in december dit jaar nog eens 0,5 procent. Bedrijven die met de bonden nieuwe werkgelegenheidsafspraken maken, hoeven de premie echter niet te betalen. Borga Bijstede is het eerste bedrijf dat van de regeling gebruik maakt. Het geld dat in het fonds wordt gestort, wordt besteed aan scholing en werkgelegenheidsprojecten. Zo wordt bijgedragen aan de opleiding van pijpfitters bij Stork.

