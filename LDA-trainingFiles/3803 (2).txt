Whitney Houston.
Whitney Elizabeth Houston (Newark, 9 augustus 1963 – Beverly Hills, 11 februari 2012) was een Amerikaans zangeres en actrice.
1963-1984.
Houston was een dochter van Cissy Houston (achtergrondzangeres van onder anderen Elvis Presley en Aretha Franklin) en John Houston en een nicht van de zangeres Dionne Warwick. Houston kwam al vroeg in aanraking met muziek. Samen met haar moeder toerde ze als tiener langs diverse nachtclubs en ontwikkelde daarmee haar zangstem. Als veertienjarig meisje was ze in 1977 de leadvocaliste in het nummer 'Life's A Party' van de Michael Zager Band. Frontman Zager regelde een platencontract voor de zangeres, maar haar moeder vond dat Houston eerst haar school moest afronden, voordat ze zich in mogelijk succes zou storten. In 1978 was Houston een van de achtergrondzangeressen op Chaka Khans "I’m Every Woman", dat Houston in de jaren negentig in een eigen versie zou opnemen voor de soundtrack van de film "The Bodyguard". Ook op de platen van Jermaine Jackson en Lou Rawls was Houston te horen. Begin jaren tachtig kwam haar carrière als fotomodel van de grond. Ze poseerde voor "Seventeen" en was een van de eerste vrouwen met een donkere huidskleur op de omslag. In 1983 zag Gerry Griffith (werkzaam bij platenlabel Arista Records) Houston optreden met haar moeder in een New Yorkse nachtclub. Hij was onder de indruk van haar talent en bracht Houston in contact met Clive Davis, het hoofd van het label. Na een showcase was ook Davis in de ban van haar talent, waarna al snel een platencontract volgde. Tijdens de "The Merv Griffin Show" maakte Houston haar Amerikaanse televisiedebuut.
1985-1986: eerste succes.
Hoewel Houston in 1983 bij Arista een contract tekende voor meerdere albums, werd er niet meteen een begin gemaakt met haar eerste lp. Clive Davis wilde het juiste materiaal voor de zangeres hebben en dat kostte tijd. Houston nam als eerste het nummer "Hold Me" op, een duet met Teddy Pendergrass dat in 1985 op haar album terechtkwam. Het nummer verscheen ook op single en werd een top 5-r&b-hit in de Verenigde Staten; voor Houston haar eerste succes in de hitlijsten. In februari 1985 verscheen Houstons titelloze debuutalbum, geproduceerd door Michael Masser, Kashif, Jermaine Jackson en Narada Michael Walden. De leadsingle "Someone For Me" flopte en het album dreigde daardoor dezelfde kant op te gaan. De daaropvolgende single "You Give Good Love" bereikte de derde plaats in de Billboard Hot 100 en bezorgde Houston haar doorbraak. Hierna steeg het album steeds hoger in de Amerikaanse albumlijst. Het jazzy "Saving All My Love For You" was het volgende succes. Houston behaalde er haar eerste Amerikaanse nummer 1-hit mee. Ook in Engeland behaalde dit nummer de eerste positie in de hitlijsten. De single "How Will I Know" (tevens nummer 1 in de VS) vormde met zijn videoclip MTV, een zeldzame prestatie, aangezien er in die tijd nog vrij weinig clips van Afro-Amerikanen op de muziekzender getoond werden. Voor Houston was het haar debuut bij een groot publiek. In 1986, bijna een jaar na de verschijning van haar debuutalbum, stond dit 14 weken op de eerste plaats in de Amerikaanse albumlijst. Met “Greatest Love Of All” scoorde Houston hierna haar derde nummer 1. Tijdens de Grammy Awards in '86 ontving Houston haar eerste Grammy: Best Pop Vocal Performance voor "Saving All My Love For You". Hierna volgden onder andere een aantal American Music Awards en een MTV Video Music Award.
Het album was destijds het best verkopende debuutalbum van een vrouwelijke artieste ooit
1987-1991: status van een superster.
Houstons tweede album, simpel "Whitney" genaamd, verscheen in juni 1987. De productie was in handen van dezelfde mensen die verantwoordelijk waren voor de sound op haar debuutalbum. In de VS en het Verenigd Koninkrijk debuteerde de cd op nummer 1 in de albumlijsten. Houston was daarmee de allereerste zangeres die dit voor elkaar kreeg. Ook in andere landen bereikte het album de top. De vier uitgebrachte singles "I Wanna Dance With Somebody (Who Loves Me)", "Didn’t We Almost Have It All", "So Emotional" en "Where Do Broken Hearts Go" bereikten allemaal de eerste plaats in de VS. In totaal stond Houstons nummer 1-succes daardoor op zeven stuks, een record waarmee ze The Beatles en Elvis Presley versloeg die ieder zes nummer 1-hits achter elkaar behaalden. Ze is tot de dag van vandaag de enige artiest die zeven opeenvolgende nummer 1-hits had. "Love Will Save The Day" was de laatste single die van dit album werd getrokken. Het behaalde niet de eerste plaats maar werd wel een Amerikaanse Top 10-hit. Het duet met haar moeder "I know him so well" is alleen in sommige Europese landen op single uitgebracht. "Whitney" behaalde negen keer platina voor de verkoop van 9 miljoen stuks in de VS alleen al. Tot nu toe is het album wereldwijd 25 miljoen keer verkocht. Tijdens de Grammy’s in 1988 ontving de zangeres haar tweede award voor Best Pop Vocal Performance voor "I Wanna Dance With Somebody (Who Loves Me)". Kort na de verschijning van het album ging Houston tevens voor de eerste maal op tournee met de 'Moment Of Truth World Tour'. In april 1988 stond Houston viermaal in een uitverkocht Ahoy Rotterdam.
Voor de Olympische Zomerspelen 1988 zong de zangeres het nummer "One Moment In Time" in, dat wederom een grote hit werd. Het kwam niet tot de eerste plaats in de Verenigde Staten (Top 5) maar wel in onder andere Duitsland en het Verenigd Koninkrijk. Met het succes van twee albums op haar naam werd Houston gezien als de grootste sensatie sinds Michael Jackson. Op haar derde album "I’m Your Baby Tonight" dat in 1990 verscheen ging de zangeres een wat meer urban-achtige kant op. Het titelnummer en "All The Man that I Need" werden wereldhits en Houstons achtste en negende Amerikaanse nummer 1-hit. Andere singles als "My name is not Susan", "Miracle", "I Belong to you" en "We didn't know" (duet met Stevie Wonder) werden minder grote hits. Toch evenaarde de verkoop van het album het succes van de voorgaande cd’s niet. Er zijn er wereldwijd zo'n 10 miljoen van verkocht. In 1991 kreeg Houston de kans om tijdens de Super Bowl XXV het Amerikaanse volkslied (The Star-Spangled Banner) te zingen voor een miljoenenpubliek. Haar opname van het nummer verscheen ook op single en haalde de Amerikaanse Top 20, waarmee ze de eerste artieste ooit was die het met het volkslied in popversie tot de hitlijsten schopte. In september 1991 stond Houston zesmaal in een uitverkocht Ahoy.
1992-1994: huwelijk met Bobby Brown en "The Bodyguard".
Over Houstons liefdesleven werd van begin af aan gespeculeerd in de media. Zo had ze ooit een date met acteur Eddie Murphy. Uiteindelijk viel ze voor de charmes van r&b-ster Bobby Brown in 1989. Na drie jaar traden zij in het huwelijk. Door het succes van haar muziek werden Houston diverse filmaanbiedingen gedaan, maar ze voelde er in eerste instantie niet veel voor, omdat ze te onervaren was. In 1984 speelde ze een kleine rol in de televisieserie "Gimme a Break!". In 1992 maakte Houston haar filmdebuut naast Kevin Costner in de thriller "The Bodyguard". Hierin speelde ze de succesvolle zangeres Rachel Marron, die last kreeg van een stalker en daardoor een innige band opbouwde met haar lijfwacht. Voor de gelijknamige soundtrack nam Houston een aantal nieuwe nummers op: "I Will Always Love You" (coverversie van het nummer van Dolly Parton uit 1974), "I’m Every Woman" (coverversie van het nummer van Chaka Khan, die zelf ook te horen is op de achtergrond), "Run To You", "I Have Nothing" en "Queen Of The Night". Alle scoorden wereldwijd enorm hoog in de hitlijsten en van de soundtrack van "The Bodyguard" werden 42 miljoen exemplaren verkocht. Het leverde Houston ook weer een aantal Grammies op. 'I Will Always Love You' werd een nog groter succes dan het origineel van Dolly Parton en wordt nog altijd gezien als een van Houstons grootste hits met een wereldwijde nummer 1-notering. De single is de bestverkochte single van een vrouwelijke artiest ooit. De soundtrack is de best verkochte soundtrack ooit.
In maart 1993 werd haar dochter geboren.
1995-1997: "Waiting to Exhale", "The Preacher’s Wife" en "Cinderella".
In 1995 speelde Houston naast Angela Bassett, Loretta Devine en Lela Rochon in "Waiting to Exhale", een dramafilm over vier Afro-Amerikaanse vrouwen en hun omgang met relaties. Het succes van de film was minimaal in vergelijking met kaskraker "The Bodyguard". Voor de soundtrack van de film nam ze het nummer "Exhale (Shoop Shoop)" op. Het nummer werd een wereldhit rond kerst 1995 en was haar elfde Amerikaanse nummer 1-hit in de Billboard Hot 100. Hierna haalde Houston geen nummer 1-noteringen meer. "Exhale" stond een week op nummer 1. Het brak daarna een record als de langste nummer 2-notering ooit. De single Why does it hurt so bad werd enkel in de VS uitgebracht. Het duet Count on me met Cece Winans werd een bescheiden hit.
Eind 1996 verscheen "The Preacher's Wife" in de bioscopen, wederom niet zo succesvol als "The Bodyguard". Met het nummer "Step By Step" (van de gelijknamige filmsoundtrack) behaalde Houston zowel in Amerika als in veel Europese landen een top 20-hit. Ook de single I believe in you and me werd een grote hit.
Hierna volgde haar rol als de Goede Fee in de televisiemusical "Cinderella" (Assepoester), een film waarin ze speelde naast Brandy, Jason Alexander en Whoopi Goldberg.
1998-2000: "My Love Is Your Love" en "The Greatest Hits".
Nadat het begin van de jaren negentig voornamelijk in het teken stond van films en bijhorende soundtracks, keerde Houston in 1998 terug naar de studio voor haar eerste album sinds acht jaar. "My Love Is Your Love" verscheen eind dat jaar. In eerste instantie werd een greatest hits-cd gepland maar uiteindelijk was er genoeg materiaal over voor een nieuw album. De singles "It’s Not Right, But It’s Okay", "Heartbreak Hotel", "When You Believe" (duet met Mariah Carey voor de animatiefilm "The Prince Of Egypt)", "My Love Is Your Love" en "I Learned From The Best" werden wereldwijd grote hits. Van het album werden 10 miljoen exemplaren verkocht en daarmee slaagde Houstons comeback. De clips werden veelvuldig op MTV vertoond, waardoor Whitney aansluiting vond bij een jonger publiek. Na een wat moeizame start schoot het album dankzij de titelsong in Nederland naar de eerste plek in de album charts. De Europese tournee in het najaar van 1999 was de succesvolste arenatournee van het jaar: alle avonden waren ruim van tevoren uitverkocht. Ook Ahoy was tweemaal uitverkocht. In 2000 volgde het eerder geplande "The Greatest Hits" met alle grote successen en een aantal nieuwe nummers, waaronder het duet met Enrique Iglesias: "Could I Have This Kiss Forever", dat in Nederland op nummer 1 belandde.
Ook het duet met George Michael, "If I told you that" werd een grote Europese hit. Van "Whitney the greatest hits" zijn wereldwijd zo'n 12 miljoen exemplaren verkocht.
2000-2005: "Just Whitney", drugsgebruik en persoonlijke problemen.
Houstons gedrag veranderde na 2000. Concerten en tv-optredens werden geannuleerd en voor fotosessies, repetities en interviews kwam ze vaak uren te laat. Ze begon ook nog eens gewicht te verliezen. De media zaten er eveneens flink bovenop. In januari 2000 werden Houston en Brown op een vliegveld in Hawaï betrapt met marihuana in hun bagage. Ze ontkende in eerste instantie verslaafd te zijn. Tijdens de 30th Anniversary Special voor Michael Jackson in september 2001 trad een broodmagere Houston op voor het publiek en de foto’s vulden de dagen erna de kranten. Houstons woordvoerster gaf aan: “Whitney lijdt aan stress door persoonlijke problemen binnen haar familie en door stress eet ze niet”. In 2002 gaf Houston een interview voor Diane Sawyer om haar nieuwste album in de kijker te zetten. Echter, tijdens het interview werd er meer ingegaan op haar ervaringen met drugs en alcohol, dan op een nieuwe cd. De uitspraken “We don't do crack. We don't do that. Crack is wack." werden wereldwijd uitgemeten in de pers en zorgden voor heel wat persiflages. Eind 2002 verscheen het album "Just Whitney" waarvan 4 miljoen exemplaren verkocht werden. De singles "Whatchulookinat", "Try It On My Own" en "One Of Those Days" flopten. Eind 2003 volgde het kerstalbum "One Wish: The Holiday Album", wederom geen schot in de roos.
2006-2012: scheiding en "I Look to You".
Na jaren van geruchten en speculaties in de media was de echtscheiding tussen Houston en Brown in september 2006 een feit. Hierna ging de zangeres met de man die haar groot maakte (Clive Davis) de studio in om een nieuw album op te nemen. Na drie jaar muzikaal experimenteren, met onder andere Alicia Keys, Danja, Stargate, David Foster en Akon, was Houston in 2008 klaar om een comeback te maken met "I Look to You". De single "Million Dollar Bill" werd door velen gezien als haar beste werk sinds tijden. Het succes van het nummer viel in de hitlijsten tegen, en ook de verkoop van het nieuwste album met 2,5 miljoen exemplaren was niet vergelijkbaar met het succes van de albums uit de jaren tachtig en negentig, maar Houstons label bleek wel tevreden met de resultaten gezien de toenmalige muziekmarkt. "I Look to You" behaalde in veel landen de album-top 10 en was in de VS Houstons eerste nummer 1-album sinds de soundtrack van 'The Bodyguard' in 1992.
Begin september 2009 gaf de zangeres in een interview tijdens The Oprah Winfrey Show, haar eerste openbare interview sinds zeven jaar op de televisie. Er werd dieper ingegaan op Houstons scheiding en drugsverleden. Het interview was in de Verenigde Staten een kijkcijferhit. Om haar comeback te vieren lanceerde Houston in 2009 haar eerste wereldtournee sinds 10 jaar. De "Nothing But Love World Tour" bracht haar naar diverse uithoeken van de wereld. Ook het Antwerpse Sportpaleis kreeg haar over de vloer. De recensies rondom haar laatste optredens waren slecht, wat resulteerde in veel boegeroep tijdens concerten in onder meer Engeland en fans die vroegtijdig de zaal verlieten omdat de zangeres haar glorie had verloren en de hoge noten van weleer niet meer kon halen. Op haar website was te lezen dat zij werkte aan een comeback op het witte doek. Ze speelde Emma in de film "Sparkle".
Overlijden.
Houston overleed op 11 februari 2012 op 48-jarige leeftijd. De zangeres werd dood gevonden in het bad in haar hotelkamer in het Beverly Hilton Hotel in Beverly Hills. Volgens de lijkschouwer stierf Houston door verdrinking, mogelijk na een hartaanval te wijten aan een medisch probleem en het gebruik van drugs. Binnen een week na haar dood werden ruim 1 miljoen exemplaren van haar oudere werk verkocht. Veel singles kwamen opnieuw de hitlijsten binnen; in Nederland verschenen er bijvoorbeeld elf in de top 100. Met in totaal ruim 200 miljoen verkochte platen is Houston een van de best verkopende zangeressen ooit.
Op 18 februari 2012 vond in de New Hope Baptist Church te Newark in New Jersey de begrafenisplechtigheid plaats. In die kerk had Whitney als kind in het gospelkoor gezongen. De plechtigheid werd bijgewoond door in totaal zo'n 1500 genodigden, onder wie Alicia Keys, Stevie Wonder, Beyoncé, Jay-Z, Elton John en Kevin Costner. Fans waren niet welkom bij de plechtigheid, ook de straten in de omgeving waren hierom afgesloten. Men kon alles wel live via internet en de Amerikaanse televisie volgen. Op 19 februari werd Whitney op het kerkhof te Westfield begraven, waar ze naast haar vader ligt.
In augustus 2012 is "Sparkle" uitgekomen, de film waarvan de opnames kort voor het overlijden van Whitney zijn afgerond. Whitney had twee nummers voor de soundtrack opgenomen: de single "Celebrate" met Jordin Sparks, slechts 4 dagen voor haar overlijden afgerond en het laatste dat Whitney heeft opgenomen, en "His eye is on the sparrow". "Celebrate" is sinds juni 2012 verkrijgbaar en de andere track sedert juli 2012. Voor "Celebrate" werd een clip opgenomen waarin de castleden van "Sparkle" de stukken die Whitney zong opvulden.
Privéleven.
In de laatste jaren van haar leven kwam Houston vooral in het nieuws door problemen met haar echtgenoot Bobby Brown en geruchten over drugsgebruik. In 2005 was ze afgekickt in het Crossroads Centre op het Caribische eiland Antigua. Op 24 april 2007 scheidde ze van Brown en kreeg ze de voogdij over hun dochter Bobbi Kristina (1993-2015). Haar dochter stierf onder gelijksoortige omstandigheden.
