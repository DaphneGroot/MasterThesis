	Een nieuwe Che Guevara is nergens te ontwaren
	Van onze buitenlandredacteur
Art van Iperen
AMSTERDAM
De eerste guerrillaleider van Latijns Amerika vocht uit puur lijfsbehoud. Hatuey, het opperhoofd van de Guahabas-indianen, probeerde in 1512 te voorkomen dat de Spaanse conquistador Diego Velázquez Cuba veroverde. Zijn tactiek groeide uit tot les 1 in het handboek van de verzetsstrijder: begin nooit een totale oorlog, maar bouw de strijd langzaam op.
Hatuey - nu Cuba's belangrijkste biermerk - viel de Spanjaarden aan en trok zijn manschappen onmiddellijk daarna weer in de bergen terug om de volgende militaire confrontatie voor te bereiden. De Spanjaarden wisten niet wat hen overkwam. Sinds het begin van hun strooptocht door de Nieuwe Wereld in 1492 waren ze nog nooit op serieuze tegenstand gestuit. Hatuey hield zijn kansloze strijd slechts een paar maanden vol. Hij stierf op een Spaanse brandstapel. De uitroeiing van de inheemse bevolking kon beginnen.
Bijna vijf eeuwen later zag het ernaar uit dat de volgelingen van Hatuey op het Latijns-Amerikaanse continent hun langste tijd hadden gehad. Na de onttakeling van het communisme en de beëindiging van de Koude Oorlog leken de revolutionaire bewegingen een voor een uit te sterven. In Nicaragua, El Salvador en Guatemala tekende het verzet een vredesakkoord met de regering. Net als M-19 in Colombia eind jaren tachtig legden de contra's, het FMLN en de URNG de wapens neer om zich om te vormen tot een politieke partij.
In Peru leek president Fujimori te hebben afgerekend met Sendero Luminoso en Tupac Amaru. In Colombia zag het er enige tijd naar uit dat de andere guerrillabewegingen het voorbeeld van M-19 zouden volgen. Mexico was tot 1994 nog geheel guerrillavrij. In Chili, Ecuador, Venezuela en Bolivia bestond het verzet vrijwel uitsluitend nog op papier.
De wens bleek de vader van de gedachte. De opkomst van nieuwe groepen en de intensivering van de strijd door bestaande verzetsorganisaties 'illustreren dat guerrilla-activiteiten in Latijns Amerika niet noodzakelijkerwijs tot het verleden behoren', concludeerde het Instituut voor de Betrekkingen tussen Europa en Latijns Amerika (Irela) in november op een seminar in Quito. 'In Bolivia, Brazilië, Colombia en Midden-Amerika, vooral op het platteland, dreigen de extreme armoede en de ongelijke landverdeling te leiden tot instabiliteit en een toename van nieuwe vormen van ruraal geweld'.
Een overzicht van de brandhaarden:
Colombia
'De armoede en het gebrek aan alternatieven heeft ons gedwongen de wapens op te nemen. Er is geen andere uitweg', verklaarde een commandant van de Colombiaanse guerrillabeweging FARC in september tegenover Newsweek. In Colombia leek twee jaar geleden de vrede nog binnen handbereik. Het bloeddorstige cocaïnekartel van Medellín was uitgeschakeld. De regering probeerde eerst alleen en later met behulp van buitenlandse bemiddeling toenadering tot de guerrillabewegingen te zoeken. M-19, dat in 1980 nog een gijzelingsactie à la Lima had uitgevoerd, legde in 1990 de wapens neer en de guerrillastrijders keerden terug naar de burgermaatschappij. Een afsplitsing van het ELN deed na bemiddeling door Pax Christi hetzelfde. De onderhandelingen met de FARC, het ELN en het EPL werden geopend, maar leidden tot niets.
Wantrouwen, aanhoudend geweld, militaire repressie, onderlinge afrekeningen en de war on drugs weerhielden de guerrillabewegingen ervan de wapens neer te leggen. Grote delen van Colombia zijn inmiddels in handen van het verzet. De guerrillabewegingen, die de laatste jaren hun terroristische activiteiten hebben uitgebreid, zijn nauw betrokken bij de cocaïnehandel. Ze eisen 'beschermgeld' van buitenlandse ondernemingen en ontvoeren buitenlanders om met losgeld hun kassen te spekken. 'Niemand is in staat de oorlog te winnen', meent ex-minister van Buitenlandse Zaken Ramírez Ocampo, die nu lid is van de commissie voor nationale verzoening. De FARC houdt sinds augustus zestig militairen gevangen. De strijdkrachten, notoire mensenrechtenschenners, hebben vrij spel. Ze worden geholpen door 25 duizend leden van de gewapende burgerwachten. De guerrillabewegingen hebben dankzij afpersingen, ontvoeringen en drugshandel zeer geavanceerde wapens kunnen kopen. Colombia bereidt zich voor op een nieuwe violencia, de burgeroorlog uit de jaren vijftig die 300 duizend levens eiste.
Chili
Hoewel Chili geldt als hét voorbeeld van hoe een land economische groei, democratie en armoedbestrijding kan combineren, zijn er nog steeds enkele guerrillabewegingen die zo af en toe van zich doen spreken. Niet met spectaculaire aanslagen, maar met berovingen, moorden en het zoeken van de publiciteit via pamfletten.
De guerrillabewegingen dateren nog uit de tijd dat Chili een militaire dictatuur was. De grootste is het FPMR, de gewapende tak van de communistische partij. In 1990, na de terugkeer van de democratie, besloot een deel van de organisatie de wapens neer te leggen. De 'autonome' factie, het FPMR-A, weigerde dat en ging zich toeleggen op ontvoeringen van zakenlieden en het vermoorden van rechtse politici en generaals. In 1994, na een reeks arrestaties van FPMR-leden, verklaarde president Aylwin het terrorisme te hebben verslagen. De Chileense inlichtingendiensten vermoeden echter dat de FPMR zich voorbereidt op een nieuwe campagne.
Eind vorig jaar bevrijdde een FPMR-commando vier leden van de organisatie uit een van de zwaarst beveiligde gevangenissen van Chili. Ze zaten een levenslange gevangenisstraf uit wegens de moord op de rechtse senator Jaime Guzmán, een naaste adviseur van Augusto Pinochet, maar wisten per helikopter te ontsnappen. De vlucht van de moordenaars leidde tot grote consternatie. Chili dacht het terrorisme te hebben uitgebannen. President Frei bezint zich met hulp van de generaals - onder wie legerleider Pinochet - op maatregelen om opleving van linkse terreur te voorkomen.
Als zelfs het stabiele en relatief welvarende Chili bang is voor de wedergeboorte van het guerrillageweld, moeten de regeringen van alle andere landen op het continent zich, voor zover ze dat nog niet deden, ernstig zorgen gaan maken.
Peru
President Fujimori ging er vorig jaar prat op de guerrillabewegingen Sendero Luminoso en Tupac Amaru te hebben uitgeschakeld. De leiders waren gevangen genomen, de organisaties leken doelloos en verlamd. Maar Sendero is de draad weer aan het oppakken en beschikt over een rijk gevulde oorlogskas. Sendero heeft als thuisbasis de Hualagavallei, de grootste productieplaats van cocabladeren.
Na de spectaculaire actie van concurrent Tupac Amaru lijkt het slechts een kwestie van tijd voordat Sendero weer toeslaat. De terreurorganisatie is uit op omverwerping van de regering en de vestiging van een Maoïstische boerenstaat.
Tupac Amaru leek voor de gijzelingsactie uitgerangeerd. Vijfhonderd actieve leden zitten in de gevangenis en het commando van twintig leden dat de residentie van de Japanse ambassadeur binnenviel wordt beschouwd als de resterende harde kern van de beweging. Sendero staat bekend om zijn extreme wreedheid.
Tupac Amaru profileert zich als een club struikrovers dat voor de armen opkomt, maar heeft een lange serie moorden, aanslagen en ontvoeringen op zijn naam staan. Ruim 30 duizend Peruanen, hoofdzakelijk burgers, zijn de afgelopen tien jaar om het leven gekomen bij aanslagen door de guerrillabewegingen en tijdens gevechten tussen de strijdkrachten, Tupac Amaru en Sendero Luminoso.
Mexico
Dateert het gewapend verzet in Colombia uit de jaren zestig, in Mexico is het een betrekkelijk nieuw fenomeen. Op 1 januari 1994, als een donderslag bij heldere hemel, kwam het EZLN in de zuidelijke deelstaat Chiapas in opstand. Onder leiding van subcomandante Marcos veroverden de Zapatistas enkele steden, maar na een week trokken ze zich terug in de jungle.
Sindsdien wordt er met de regering onderhandeld over een vorm van autonomie voor de inheemse bevolking en verbetering van de erbarmelijke leefomstandigheden van de indianen. Gevochten wordt er niet meer. Het EZLN bestookt de buitenwereld via internet met poëtische pamfletten, probeert een 'netwerk tegen het neoliberalisme' op poten te zetten, ontvangt linkse intellectuelen uit de gehele wereld en organiseert af en toe Woodstock-achtige festivals tegen het neoliberalisme. De dialoog met de regering zit muurvast. Als er niet snel resultaten worden geboekt, dreigt het EZLN de gewapende strijd te hervatten.
In de slipstream van de Zapatistas doken twee kleine, mysterieuze guerrillagroepen vorig jaar uit het niets op. Het EPR pleegde in korte tijd een serie aanslagen in zes deelstaten en het ERIP heeft nog geen schot gelost. Af en toe sturen ze een bloemrijk communiqué naar de Mexicaanse media, waarin ze verklaren op te komen voor 'de boeren en indianen' en te willen afrekenen met de corruptie van regeringspartij PRI en de vrije-markteconomie.
Maar Mexico zou Mexico niet zijn als er geen geruchten de ronde deden dat de nieuwe guerrilagroepen een uitvinding van conservatieve PRI-leden zijn. Ze zouden de democratiseringsplannen van president Zedillo willen dwarsbomen door het land te destabiliseren.

Foto
	GRAPHIC: Guerilla-bewegingen in Latijns-Amerika

