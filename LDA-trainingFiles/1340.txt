	Shell acht tijd rijp voor productie elektriciteit
	Shell gaat zich op een heel nieuw werkterrein storten: de productie van elektriciteit. 'Voor de Koninklijk Shell Groep ligt hier een heel logische aansluiting bij de bestaande activiteiten', kondigt groepsdirecteur M. van den Bergh aan in het bedrijfsblad Shell Venster.
Met de Verenigde Staten als belangrijkste uitzondering was opwekking van elektriciteit tot nu toe bijna in de hele wereld een aangelegenheid van staatsbedrijven. De privatisering opent echter nieuwe mogelijkheden, zeker in landen met een hoge economische groei waar de bestaande maatschappijen de vereiste investeringen moeilijk kunnen opbrengen. Shell schat dat de komende tien jaar wereldwijd een extra vermogen van een miljoen megawatt nodig is, ofwel circa 1600 nieuwe 'standaardcentrales'.
Shell onderhandelt momenteel over de bouw en exploitatie van centrales in de Filipijnen, Turkije en Peru. Nederland is vooralsnog niet aan de orde.
Vooralsnog beperkt Shell zich tot de productie van elektriciteit; de distributie en verkoop van elektriciteit ligt verder in de toekomst. Van den Berg: 'We willen ook het spel van de handel in elektriciteit goed gaan begrijpen. In eerste instantie moeten we daarvoor mensen aan boord krijgen die de regels van het spel leren kennen.'

