Europese Vrijhandelsassociatie.
De Europese Vrijhandelsassociatie (EVA) is een samenwerkingsverband tussen Liechtenstein, Noorwegen, IJsland en Zwitserland. De associatie is beter bekend onder de Engelstalige afkorting EFTA.
Doelstelling.
De EVA heeft tot doel de vrije handel in industriële goederen tussen de deelnemende landen te bevorderen en daarmee bredere doelstellingen te verwezenlijken (duurzame groei, volledige werkgelegenheid, hogere productiviteit en een rationeel gebruik van hulpbronnen).
De EVA kan worden gezien als een tegenhanger van de Europese Unie, hoewel de samenwerking tussen de deelnemende landen bij de EVA enkel een vrijhandelszone betreft. Zelfs op gebied van de vrijhandelszone gaan de EVA-lidstaten niet zover als de EU. De EVA is geen douane-unie. Dit betekent dat er wel een samenwerkingsverband is tussen de lidstaten waarbij er geen invoerrechten of beperkingen gelden tussen de lidstaten onderling maar naar niet-lidstaten is er geen samenwerking. Elke lidstaat kan daarop zijn eigen beleid voeren en bijvoorbeeld zelf bepalen hoe hoog de invoerrechten zijn. Dit heeft tot gevolg gehad dat drie van de vier huidige lidstaten (Noorwegen, IJsland en Liechtenstein) een akkoord met de EU gesloten hebben om zo de Europese Economische Ruimte (EER) te vormen.
Organisatie.
De Vrijhandelsassociatie kent drie organen. Deze zijn het secretariaat, de Toezichthoudende Autoriteit en het Hof van de Europese Vrijhandelsassociatie. De organisatie zetelt in Zwitserland in de plaats Genève. Het secretariaat zit in Brussel om het vrijhandelsassociatie-comité te ondersteunen, alsook de Raad en het comité van de Economische Europese Ruimte. Verder adviseert het secretariaat van de Vrijhandelsassociatie parlementaire en consult comités. De administratie van het secretariaat zit in Luxemburg, net als het EVA-Hof.
Aanvankelijk behoorden zeven landen tot de Europese Vrijhandelsassociatie: naast Noorwegen en Zwitserland ook het Verenigd Koninkrijk, Denemarken, Zweden, Oostenrijk en Portugal. Deze vijf landen verlieten de EVA op het moment dat zij toetraden tot de Europese Economische Gemeenschap, respectievelijk de Europese Unie. Voor het Verenigd Koninkrijk en Denemarken was dit in 1973, voor Portugal in 1986, voor Oostenrijk en Zweden in 1995.
Leden en voormalige leden.
Hieronder in tabelvorm de (ex)EVA-landen en de data van toetreding (en uittreding) tot de EVA.
Geschiedenis.
De Europese Vrijhandelsassociatie is opgericht in 1960 door de conventie van Stockholm. De deelnemende landen waren toen: Denemarken, Noorwegen, Oostenrijk, Portugal, het Verenigd Koninkrijk, Zweden en Zwitserland.
Nadien betrof de vermeldenswaardige punten toetredingen en uittredingen tot de associatie. De geschiedenis loopt samen met deze van de groei van de Europese Economische Gemeenschap, later de Europese Unie, aangezien de lidstaten die uittraden, toetraden tot de EU of haar voorganger, de EEG.
