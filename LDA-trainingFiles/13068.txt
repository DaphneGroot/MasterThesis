Zuidlaren.
Zuidlaren (Drents: "Zuudlaoren", Gronings: "Zuudloaren") is een dorp in het noorden van de provincie Drenthe in Nederland. Zuidlaren maakt deel uit van de gemeente Tynaarlo.
Geografie.
Wijkindeling gemeente Tynaarlo van het CBS, het gekleurde gedeelte heeft betrekking op Zuidlaren
Het dorp ligt op de Hondsrug, 16 kilometer ten zuidoosten van de stad Groningen en 14 kilometer ten noorden van Assen. Zuidlaren telde in 2009 10.088 inwoners en is daarmee het op één na grootste dorp van de gemeente (na Eelde-Paterswolde). De gemeente Zuidlaren werd in 1998 samen met de gemeentes Vries en Eelde één nieuwe gemeente die aanvankelijk ook 'Zuidlaren' heette, maar waarvan de naam een jaar later in 'Tynaarlo' werd gewijzigd.
Zuidlaren heeft zeven brinken en daarom wordt Zuidlaren vaak gezien als een groen dorp. Langs enkele van deze brinken loopt ook het Pieterpad. Het dorp heeft ook een havezate, het Laarwoud, dat voor de samenvoeging van de gemeentes Zuidlaren, Eelde en Vries (en nog enkele jaren daarna) het gemeentehuis was.
Wijken.
Zuidlaren is verdeeld in diverse wijken waarvan Westlaren en Schuilingsoord vroeger aparte dorpen waren. Het CBS onderscheidt de volgende wijken (met daarbij de bijbehorende CBS-wijkcode)
Cultuur.
Twee delen van Zuidlaren zijn een beschermd dorpsgezicht: Zuidlaren rondom de Brink en Dennenoord. Verder zijn er in het dorp verschillende rijksmonumenten.
Bezienswaardigheden.
Ten oosten van het dorp, aan de vaart naar het Zuidlaardermeer staat de museummolen De Wachter. Het is een windmolen waar granen en specerijen worden gemalen, met een mogelijkheid om terug te vallen op stoommachines voor het geval er onvoldoende wind is.
Beelden.
Belangrijke beelden in Zuidlaren zijn Berend Botje en het Zuidlaardermarkt Monument. Het beeld Berend Botje verwijst naar het gelijknamige kinderliedje. Het Zuidlaardermarkt Monument is een beeldengroep ter ere van de 800e Zuidlaardermarkt.
Een ander beeld staat bekend onder de naam 'Vriendschap Vereeuwigd'. Het beeld staat aan de Brink O.Z. (Oost-Zijde) rechts tegenover de hoofdingang van de Prins Bernhardhoeve. Het beeld refereert aan de brand die een groot deel van de Prins Bernhardhoeve in 1986 heeft vernietigd. De naam van het beeld is bedacht door R.C. Zuidlaren-Anloo, de lokale Rotary club. Dit omdat de bekostiging van het beeld is gedaan door een bevriende Rotary club in Achim, Duitsland. Het beeld heeft geen titel. Het is gemaakt door Joop de Blaauw, Johannes van Laer en Ko Vester. Het samenwerkingsverband van deze drie kunstenaars is ontstaan tijdens een tentoonstelling te Hooghalen waar het beeld gemaakt is. De opbrengst van het beeld is ten goede gekomen aan een actie van Freek de Jonge.
Evenementen.
In Zuidlaren wordt jaarlijks op de derde dinsdag in oktober de Zuidlaardermarkt gehouden. Dit is van oorsprong een paardenmarkt. De tegenhanger, de jaarlijkse Rodermarkt is op de 4e dinsdag van september in Roden, van oorsprong een koeienmarkt. De markt staat bekend als Europa's grootste paardennajaarsmarkt en wordt jaarlijks door rond de 150.000 mensen bezocht.
Het Noordelijk Internationaal Concours hippique werd tot 2009 in de Prins Bernhardhoeve gehouden.
Sport.
Zuidlaren telt meerdere sportverenigingen, zoals de voetbalvereniging ZFC Zuidlaren, de basketbalclub BV Epeios, de tennisvereniging Zuidlaren T.C., hockeyclub De Hondsrug, badmintonvereniging BC Toledo, de fietstourclub de Dobberieders, Ritola Zwemmen & Waterpolo, Ritola Volleybal en Ritola Korfbal.
In 2007 en 2008 organiseerde Zuidlaren de internationale wielerzesdaagse van het Noorden.
Onderwijs.
Zuidlaren heeft zeven basisscholen en één middelbare school.
Het middelbaar onderwijs wordt verzorgd door het "Zernike College" en het basisonderwijs door de de "Schuthoek" en "Jonglaren" in het centrum, de "Tol" en "Schuilingsoord" in Zuides en de "Lichtkring", de "Zuidwester" en het "Stroomdal" in Westlaren.
