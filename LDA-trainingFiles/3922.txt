	Zodat ze een schoot hadden om in te sterven ALLEGORIE VAN TORGNY LINDGREN OVER EEN HEILIGE SCHRIJFSTER
	VOOR MODERNE literatuur moet je soms een sterke maag hebben. We zijn ver verwijderd van het oude ideaal dat in literatuur alleen mooie dingen beschreven mogen worden. Het tegendeel lijkt het geval. Hoe viezer hoe beter, met als voorlopig hoogtepunt Werner Schwabs 'fecalindrama's'.
Ook de Zweed Torgny Lindgren weet wel raad met stinkende personages die in hun eigen uitwerpselen creperen, zich laten opeten door hun huisdieren of andersom, of op een andere manier in een nauw contact staan met de natuur.
Ook Hadar uit het onlangs vertaalde Hommelhoning is een ranzige kerel die ruikt naar verrotting en die er uitziet of hij van binnen uit wordt weggevreten. Waarom de hoofdpersoon, een keurige schrijfster, dan toch zo gewillig meegaat met deze morsige boer is niet duidelijk; waarom ze vervolgens besluit bij hem te blijven al evenmin.
Dat wordt pas begrijpelijk als we ons realiseren dat zij een symbolische figuur is die de Schrijver moet verbeelden. Een mens van vlees en bloed is ze in elk geval niet. Ze heeft geen naam, geen geheugen en geen huis, 'het schrift was haar thuis'. Als auteur vertoont ze gelijkenis met Lindgren zelf. Beiden schreven bijvoorbeeld geromantiseerde biografien van historische figuren: Lindgren over Bathseba en deze schrijfster over de heilige Christoffel. Maar in tegenstelling tot Lindgren is zijn alter ego weinig succesvol.
Over haar slecht gelezen boeken geeft ze slecht bezochte lezingen, totdat op een avond Hadar haar komt afhalen en haar naar zijn afgelegen huis brengt. Aanvankelijk is er het pak sneeuw dat de schrijfster daar ingesloten houdt, maar ook nadat de sneeuwploeg geweest is, blijft ze bij de stinkende en doodzieke man. Ze heeft inmiddels kennisgemaakt met Hadars broer Olof, die op dezelfde berg woont en ook stervende is. Door de sneeuw heen en weer banjerend verpleegt ze beide broers, en in de avonduurtjes schrijft ze op haar zolderkamertje verder aan het boek over de heilige Christoffel.
De broers zijn aartsvijanden en elkaars volmaakte tegenpolen. Olof is onverzadigbaar en zal aan zijn gulzigheid sterven. Hadar wordt van binnenuit opgegeten door de kanker, hij had 'allang dood moeten zijn'. Beiden zijn echter vastbesloten niet eerder dan de ander te sterven, en maanden later zal de schrijfster de voor de hand liggende vorm van euthanasie plegen: ze vertelt hun beiden dat de ander dood is.
Tot deze barmhartigheid komt ze pas nadat ze de broers ieder zijn eigen versie van hun tragische levensverhaal ontfutseld heeft. Over de grootvader en zijn gruwelijke dood waarmee de beschaving voorgoed van de berg lijkt te zijn verdwenen. Over Olofs vrouw en de krasjes die Hadar in haar dij zette om bij te houden hoe vaak ze bij hem kwam. Over de zoon die zij baarde zonder dat iemand wist wie de vader was, en over de ondergang van vrouw en kind, waar beide broers schuld aan hadden.
De schrijfster verzoent de broers met hun verleden, en helpt ze bij het sterven. Zo wordt ze zelf de heilige waar haar boek over gaat, Christoffel had 'de gewoonte de allerzieksten in zijn armen te nemen zodat ze een schoot hadden om in te sterven'.
Met de schrijfster als heilige zijn we midden in een heuse allegorie beland. Net als Christoffel leegt de schrijfster de 'beertonnen van de behoeftigen'. Ze gaat zelfs nog een stapje verder: ze drinkt uit de etterende wonden van Olof en bedient Hadar seksueel, '. . . haar handpalm werd gevuld met zaadvocht. Het was grijsgroen en rook sterk naar ammoniak en misschien ook wel naar schimmel'.
De gelijkenis is volmaakt op het moment dat de schrijfster de gestorven Hadar door de sneeuw naar het huis van Olof draagt: 'En Hadar begon al gauw zwaarder te worden, veel zwaarder'. Zo droeg Christoffel een baby over de rivier, het kind werd zwaarder en zwaarder, totdat het Jezus Christus zelf bleek te zijn.
Het probleem met allegorien is dat ze pas af zijn als werkelijk alles iets betekent, dus de lezer slaat verwoed aan het puzzelen. Hadar als de lijdende Christus, zoiets dachten we al toen hij min of meer gekruisigd stierf, maar waar staat zijn dikke broer dan voor? Het lijkt erop dat de kloof tussen de genotzuchtige Olof en de piekerende Hadar de scheiding tussen lichaam en geest moet vertegenwoordigen.
Hoe het ook zij, zeker is dat de schrijfster als heilige de gespleten mens met zichzelf verzoent en zijn oorspronkelijke eenheid teruggeeft. Die harmonie was verloren gegaan met de dood van de grootvader. Hij was, als vreedzame verzamelaar van honing, symbool voor de mens in balans met de goddelijke natuur. Pas wanneer de schrijfster de lichamen van de twee broers in een postume omhelzing legt, zegeviert de beschaving weer.
Lindgrens vorige roman, Het licht, eindigde met een vergelijkbare overwinning op de uitgebroken oerchaos. Maar had die roman een lichtvoetig taalgebruik dat de mythische boodschap draaglijk maakte, in Hommelhoning wordt Lindgrens filosofie een slecht verteerbare prak.
Gedeeltelijk zal dat aan het verschil in vertalingen liggen. Waar Bertie van der Meij in Het licht inspirerende oplossingen gaf voor Lindgrens hoogstpersoonlijke taalgebruik, lijkt Rita Verschuur ermee te worstelen en komt ze tot lelijke oplossingen. Bijvoorbeeld waar Lindgren een neologisme gebruikt dat iets moet betekenen als 'zachtvaardigheid' en zij dat vertaalt met 'langzaamheid'.
Het boek staat vol onmogelijke zinnen als: 'Maar daarna wilde Olof over iets anders praten, dat scheen noodzakelijk te zijn.' Dit komt overigens op het conto van Lindgren, die zijn schrijfster opmerkingen als deze in de mond legt: 'Ik vraag me werkelijk af hoe hij smaakt, de hommelhoning.' De aanstelster. Hadars kringloop-gedachten lopen uit op platitudes als 'alles keert terug naar het begin' of 'alle delen hangen samen'.
Zijn tirades worden 'vertaald' door de schrijfster, 'heilige draagster' van zijn boerse wijsheden. De broers zelf staan machteloos tegenover de taal, zoals blijkt uit de wat onoriginele verzuchting van Olof: 'Hoe spreek je het onuitsprekelijke uit?'
De uitermate geciseleerde stijl van de schrijfster moet het verschil illustreren. Het probleem is echter dat haar passages haast onleesbaar zijn. Met zelfspot heeft Lindgren het weliswaar over 'de dorheid van de tekst' maar deze ironie maakt de tekst niet minder dor.
Zo is ook zijn definitie van Christoffel niet minder gewild als iemand opmerkt dat het hier gaat om 'een ernstig geval van gekunsteldheid', net zomin als het verhaal wint aan 'complexiteit en dubbelzinnigheid' als dat maar vaak genoeg gezegd wordt. Het lukt Lindgren niet om de spiegeling schrijver-heilige tot veel meer te maken dan een narcistische oefening in levensbeschouwelijke en poticale nonsens.
Hij is bloedserieus als hij de taak van de heilige/schrijver 'een dienen' noemt, 'zo groots en uniek dat hij nooit meer naar de zin van het leven zou hoeven of willen vragen, het was een dienen dat het definitieve offer en volledige overgave en absolute bevrediging in zich verenigde'. In een poging nog iets te redden heeft Lindgren het ook nog even over de 'ten hemel schreiende eenduidigheid', waarmee de lezer alleen maar kan instemmen.
Maar deze zelfkastijding van de heilige schrijver kan niet verhullen dat hij met Hommelhoning maar n ding beoogde: de eredienst van de schrijver als redder van de beschaving. In koor met zijn Christoffel zegt hij: 'Ja, het is een opdracht.'
Yra van Dijk
Torgny Lindgren: Hommelhoning.
Vertaald uit het Zweeds door Rita Verschuur.
De Bezige Bij; 136 pagina's;  36,50.
ISBN 90 234 3662 8.

Foto
	'In balans met de goddelijke natuur.' FOTO HH

