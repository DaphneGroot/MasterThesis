	Arafat en Kok bespreken vredesproces Midden-Oosten
	Van onze verslaggever
DEN HAAG
De Palestijnse leider Yasser Arafat komt maandag naar Den Haag. Hij zal met premier Kok en minister Van Mierlo van Buitenlandse Zaken de voortgang van het vredesproces in het Midden-Oosten bespreken.
Arafats bezoek vindt plaats in het kader van het Nederlandse voorzitterschap van de Europese Unie. Binnenkort zal ook de Israëlische premier Benjamin Netanyahu Nederland bezoeken.
Van Mierlo maakte een en ander donderdag bekend tijdens de persconferentie met zijn Israëlische ambtgenoot Levy, die gisteren een vijfdaags bezoek aan Nederland afsloot. De twee bewindslieden hebben gesproken over de irritaties over de ambitie van Europa om in het vredesproces de rol van bemiddelaar te spelen.
Van Mierlo zei dat die ambitie niet betekent dat Europa zich zichtbaar zal nestelen aan de onderhandelingstafel. 'Je kunt ook op een andere manier een politieke rol spelen. Misschien is het wel een keer nodig het politieke toneel op te stormen. Dat zullen we doen als het nodig is.' De ongerustheid daarover is bij de Verenigde Staten en Israël weggenomen.
Van Mierlo gaf aan dat het gesternte voor Europa steeds gunstiger wordt om een bemiddelende rol te spelen. De activiteiten van de Spaanse EU-gezant Moratinos hebben volgens de bewindsman hun nut al bewezen.

