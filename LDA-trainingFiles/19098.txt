Messina (stad).
Messina heeft ongeveer 30 km van de stranden
de Poseidon fontein domineert de waterkant van Messina en de Straat
Messina (Siciliaans: "Missina") is een stad in het noordoosten van Sicilië, Italië. Het is de hoofdstad van de gelijknamige provincie, en ligt aan de Middellandse Zee. De stad telt ruim 240.000 inwoners.
De stad ligt zeer dicht bij het Italiaanse vasteland, waardoor zeer veel verkeer bij de stad per veerboot de Straat van Messina oversteekt van en naar het eiland. Om deze reden zijn er al langer plannen voor de bouw van een brug tussen het eiland en het vasteland. De kleinste breedte van de straat van Messina bedraagt ongeveer 4 kilometer, wat ook de minimale lengte van de brug bepaalt.
Beknopte geschiedenis van Messina.
Zoals diverse steden in Zuid-Italië was de stad een Griekse kolonie, in de 8e eeuw v.Chr. bewoond door kolonisten uit Chalcis (op het eiland Euboea). Zij is echter mogelijk al vóór de komst van de Grieken gesticht. De oude naam van de stad was "Zankle" ("Zancle"), wat "sikkel" betekent, naar de sikkelvormige haven. Na de Ionische opstand was de stad een toevluchtsoord voor refugiés uit Milete en Samos. Toen kort daarna afstammelingen van emigranten uit Messenië er de macht in handen kregen, werd de naam gewijzigd in "Messana" (Dorisch dialect voor "Messene"), waar de huidige naam "Messina" van is afgeleid.
Tijdens de Punische oorlogen was de stad een bondgenoot van Rome. Rond 263 v.Chr. werd ze onderdeel van het Romeinse Rijk.
Door de eeuwen heen kende de stad veel overheersers, waaronder Byzantijnen, Arabieren en Noormannen. Zolang de stad bestaat is haar belang groot geweest, vanwege de haven.
Messina werd volledig met de grond gelijk gemaakt door de verschrikkelijke aardbeving en tsunami van 28 december 1908, waarbij circa 70.000 mensen om het leven kwamen. De stad werd nadien opgebouwd volgens een regelmatig stedenbouwkundig plan.
In juni 1955 werd op een conferentie van de West-Europese ministers van buitenlandse zaken te Messina besloten tot oprichting van de Europese Economische Gemeenschap.
Vervoer.
Stadsvervoerbedrijf Azienda Trasporti di Messina exploiteert een tramlijn en meerdere buslijnen.
Sport.
ACR Messina is de professionele voetbalploeg van Messina en speelt in het Stadio San Filippo. ACR Messina was actief op het hoogste Italiaanse niveau de Serie A.
Wielrenner Vincenzo Nibali is afkomstig uit Messina.
Trivia.
Messina is de plaats van handeling in "Much ado about nothing" van William Shakespeare.
