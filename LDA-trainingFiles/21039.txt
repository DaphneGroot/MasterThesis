Victor Vasarely.
Een kunstwerk van Vasarely in de stad Pécs
Victor Vasarely (Pécs, 9 april 1906 – Parijs, 15 maart 1997) was een Frans-Hongaars kunstenaar en een van de belangrijkste vertegenwoordigers van de op-art.
Leven en werk.
Vasarely werd geboren als Vásárhelyi Győző. Hij begon zijn opleiding in 1925 aan de universiteit van Boedapest, waar hij medicijnen studeerde. Hij brak deze studie af en begon in 1927 aan een tekenopleiding op de privéschool van Volkmann Podolini. Hij studeerde vervolgens vanaf 1928 bij Sándor Bortnyik. Hij zette zijn studie van 1929 tot 1930 voort aan dienst atelier, een op de leest van het Bauhaus geschoeide academie in Boedapest. Daar leerde hij ook zijn latere echtgenote Klara Spinner kennen.
In 1930 vertrok hij naar Parijs en werkte er als decorateur en reclametekenaar. Hij begon een systeem te ontwikkelen waarin hij voorwerpen uit het dagelijks leven abstraheerde.
Op-art.
Vasarely werd een van de leidende figuren van de geometrisch abstracte schilderkunst, die ook wel op-art (van: "optical art") genoemd wordt en die in Europa en Amerika grote bekendheid kreeg in de jaren zestig.
Gewoonlijk werkte Vasarely met sterke contrasten, aanvankelijk in zwart-wit, later ook in kleur. Het effect van zijn lijnen en de manier waarop hij ze gebruikt is dat de indruk ontstaat dat alles in het beeldvlak begint te vibreren.
Musea.
In zijn geboorteplaats, het Zuid-Hongaarse Pécs, en in Boedapest zijn musea aan zijn leven en werk gewijd. Ook in het Franse Aix-en-Provence is een Vasarely-museum gevestigd. Hier ligt de nadruk op samenwerking tussen kunst, architectuur en stedenbouwkunde.
