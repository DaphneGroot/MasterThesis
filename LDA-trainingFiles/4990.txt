	Medisch wonder: Moser slalomt weer
	Van onze verslaggever
Rolf Bos

FLACHAU
Niet bij het 'gevaarlijke' skiën, maar bij een geheel andere bezigheid verspeelde Johann Moser in september 1995 twee jaar van zijn sportieve leven. In Drenthe verloor de talentvolle skiër de controle over de crossmotor, hij bleef met de voet in het zand steken, kreeg het zware vervoermiddel over zich heen en verdraaide in zijn linkerknie zo'n beetje alles wat in dat gewricht te verdraaien viel.
Medici stelden een waslijst vol ellende samen. Wat was er al niet mis: achterste en voorste kruisbanden, de meniscus, de hamstringpees, de buitenband, pezen en zenuwen. Het zou al heel prettig zijn, stelden sommige doktoren, als Moser weer gewoon zou kunnen lopen; op topniveau skiën, tsja, dat lag toch wat verder weg achter de horizon. Misschien moest de jongeman dát maar uit zijn hoofd zetten.
Moser, eigenwijs - 'ik ben verslaafd aan sneeuw' -, zette twee ski's op zijn kamer, waar hij voortdurend naar moest kijken, 'liep' vervolgens het gehele medische circuit af, lag vele uren op operatietafels, en slalomde woensdag voor het eerst in zestien maanden weer een besneeuwde helling af. 'Pijn?, nee ik heb niks gevoeld, maar ik moest me wel inhouden.'
Toegegeven, Moser (20) zigzagde de berg nog niet als wedstrijdskiër af, maar als Vorlaüfer tijdens een vrouwenwedstrijd van het NK-skiën in het Oostenrijkse Flachau. Over twee weken hervat hij de sneeuwtraining, later volgen de eerste FIS-wedstrijden.
Bondscoach Marcel Looze spreekt van 'een klein medisch wonder', skibond-fysiotherapeut Jules Alberga prijst het doorzettingsvermogen van Moser. 'Dat been hing er echt bij, bovendien, omdat de zenuw was doorgesneden, had Johann ook een klapvoet.'
In het Amsterdamse Onze Lieve Vrouwen Gasthuis ging Moser de afgelopen anderhalf jaar menigmaal onder het mes - operatie, gips, operatie, weer gips, een normaal mens zou er moedeloos van worden, Moser bleef gefixeerd staren naar die twee latten op zijn kamer.
Niet elke operatie was meteen succesvol. Alberga: 'Het lukte de neurochirurg niet om twee zenuweinden aan elkaar te zetten.' Uiteindelijk kwam het alsnog goed: zestig centimeter gevoelszenuw werd van het rechter- naar het linkerbeen overgebracht.
Helemaal opgelapt is Moser overigens niet. Fysiotherapeut Alberga, die ook Overmars op zijn lijdensweg begeleidde: 'Rossignol maakt een aangepaste schoen voor Johann en hij zal altijd met een brace moeten skiën. Maar daar hoeft hij verder geen last van te hebben.'
Moser gold in zijn jonge jaren als een groot talent. Hij kreeg de sneeuw in de genen mee: hij is de zoon van Sigi Moser, ooit een vooraanstaand Oostenrijks skiër, die een Nederlands meisje trouwde. In Nederland bouwde Moser senior borstelbanen, eerst in Limburg, later in Spaarnwoude. Johann, en ook diens zus Angelique, die dinsdag in de sneeuw van Flachau Nederlands kampioene slalom werd, kon als jochie van drie zodoende in zijn achtertuin al van een helling glijden.
Sigi zorgde er ook voor dat zijn zoon al jong fulltime met zijn sport bezig kon zijn. Hij voorzag het arme, maar succesvolle Sloveense ski-team van wedstrijd-materiaal en een auto. Als tegenprestatie mocht Johann twee jaar lang meetrainen met de cracks van Slovenië. Hij trok veel op met Jure Kosir, toen al een succesvol World Cup-skiër.
De basis was gelegd, maar het trainingsuitje met de crossmotor - 'skiërs crossen om hun evenwicht, snelheid en reactievermogen te trainen, het was niet zomaar een geintje' - zette hem twee jaar terug in de tijd. Pech, want vlak voor het ongeluk had hij voldoende FIS-punten behaald om deel te nemen aan het WK in de Sierra Nevada, dat in februari '96 plaatsvond.
Had hij medio 1995 ook stilletjes nog hoop op deelname aan de Winterspelen van Nagano, nu gloren de vijf ringen pas weer na de wisseling van het millenium - 2002 in Salt Lake City. Een opgewekte Moser, na zijn eerste geslaagde afdaling woensdag: 'Maar dan ben ik 25, de leeftijd waarop de meeste skiërs pas hun top-niveau bereiken.'

