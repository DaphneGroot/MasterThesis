	De portefeuille van Ton Elias
	'Toen ik van de journalistiek overstapte naar Aegon, verzuchtte Henk van Hoorn in Het oog op morgen: ''Weer een die voor het grote geld kiest.'' Woest was ik. Een jaar daarvoor had ik hem nog aangeboden parlementair redacteur voor Radio 1 te worden. Voor het normale, belachelijk lage omroepsalaris van tachtigduizend gulden. Als freelancer verdiende ik nota bene een ton of vier. Maar aan mij zat een commercieel luchtje, want ik had voor TV10 en RTL gewerkt. Ik werd gewoon geboycot. Dat Van Hoorn me publiekelijk bestempelde als geldwolf tekent de achterbakse roddelsfeer in Hilversum. Die sfeer was ik spuugzat.
'Als directeur communicatie van Aegon verdien ik minder dan in de jaren daarvoor, maar geen mens die het geloven wil. Joh, toen ik freelancer was, had ik een topinkomen. Ik werkte onder andere voor RTL, AT5 en De Krant op Zondag en was gespreksleider op symposia. Daarvan deed ik er twee of drie per maand,  ruim tienduizend gulden. Maar De Krant op Zondag ging failliet en bij RTL moest ik vertrekken na de principile ruzie over de benoeming van CDA-voorlichter Frits Wester tot chef. Toen ik voor mijn huidige baan werd gevraagd besloot ik dat het over was met mijn grote liefde, de tv-journalistiek. Ik kan goeie programma's maken, maar ik verdom het om er mee te gaan leuren.
'Als journalist heb ik altijd stevige financile eisen gesteld. Ik vind in z'n algemeenheid dat verslaggevers te weinig verdienen. Ja, als je leiding geeft aan een groepje van vier mensen heb je geen klagen. Maar je moet worden afgerekend op je maatschappelijke verantwoordelijkheid. Wanneer je Janmaat live op tv interviewt, zoals ik heb gedaan, is die verantwoordelijkheid enorm. Maar in het salaris komt dat niet tot uitdrukking.
'Dat ik inhalig zou zijn is gevoed door uitspraken van Tony van der Meulen, destijds hoofdredacteur van De Tijd. Hij vroeg me om wekelijks een pagina voor zijn blad te maken. Het ging niet door omdat ik exorbitante financile eisen zou hebben gesteld. Maar weet je wat-ie bood: 250 gulden per pagina! Een regelrechte belediging vond ik dat. Ter illustratie: Aegon geeft een goede tekstschrijver 1250 gulden per dag.
'Ik ben voorstander van loon naar prestatie. A-verslaggevers moeten meer verdienen dan B- en C-verslaggevers. Een paar ton vind ik redelijk. En wie over zijn top heen is, moet terug in salaris. De journalist kan zich daar in z'n goede jaren tegen indekken. Bij Aegon gaat het ook zo. Een kwart van mijn inkomen is afhankelijk van de kwaliteit van m'n werk.
'Aegon is een prettig bedrijf, dat goed betaalt en tevens opties op aandelen verstrekt. Van effecten weet ik inmiddels aardig wat af. Twee weken geleden heb ik mijn laatste Vendex-aandelen verkocht, met een mooie winst. Verder doe ik wat in de lijfrentesfeer. Maar mijn grootste investering is mijn huis geweest. Dat heb ik deels gefinancierd met goed belegde afkoopsommen van TV10 en Van den Ende, toen in totaal 135 mille.
'Je hoort het, ik ben tevreden zo. Als ze me morgen de stoel van Ferry Mingelen aanbieden? Ze kunnen doodvallen in Hilversum'
Boudewijn Geels

