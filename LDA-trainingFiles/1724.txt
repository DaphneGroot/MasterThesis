	Autoconcern koopt voor 2,5 miljard dollar eigen aandelen in Stakingen drukken winst GM
	ANP
DETROIT
General Motors, de grootste autoproducent ter wereld, heeft de winst vorig jaar zien dalen van 6,9 miljard dollar tot 5 miljard dollar (9,2 miljard gulden). Dat was grotendeels te wijten aan een strop van 1,2 miljard dollar door stakingen, zo heeft het Amerikaanse concern dinsdag meegedeeld.
GM had vorig jaar te maken met stakingsacties in fabrieken in de Verenigde Staten, Canada en Mexico. Alleen al in het vierde kwartaal was er daardoor een verliespost van 700 miljoen dollar. In die periode daalde de winst van 1,6 miljard dollar tot 786 miljoen dollar en verminderde de omzet van 41,4 tot 41 miljard dollar. Over het hele jaar groeide de omzet met 2,4 procent tot 164,1 miljard dollar (303 miljard gulden).
Ondanks de lagere winst hebben de aandeelhouders niets te klagen. General Motors verhoogt het dividend over het vierde kwartaal van 50 naar 60 cent en kondigde bovendien aan voor 2,5 miljard dollar eigen aandelen inkopen. Aan het eind van vorig jaar had General Motors 17 miljard aan kas. Een jaar eerder was dat nog maar 10,2 miljard dollar.
Het aantal afgeleverde auto's daalde vorig jaar van 8,6 miljoen tot 8,3 miljoen. In het vierde kwartaal van 1996 had GM een aandeel van 15,5 procent van de wereldmarkt tegen 17,3 procent in dezelfde periode van 1995.
De afzet in Europa, die grotendeels komt van de dochterbedrijven Opel en Vauxhall, nam vorig jaar toe van 1,7 tot 1,8 miljoen stuks. In eigen land verkocht GM 4,8 miljoen wagens en daalde het marktaandeel van 32,4 tot 31,0 procent.

