	Bijbelspelletjes
	Captain Bible, Adventure Bible Handbook en Bibleware. Het zijn geen namen van nieuwe Engelse evangelisatieboekjes, maar van christelijke computerspellen. De Heerdense firma Berea Bytes brengt ze sinds enkele weken op de Nederlandse markt.
In het spel Captain Bible moeten de christelijke whizzkids hun weg vinden door The Dome of Darkness. Door middel van bijbelkennis kan de speler niveaus verder komen en aanvallen van het kwade afslaan.
Berea Bytes wil met deze spellen een alternatief bieden voor de vele gewelddadige spellen als Doom en Quake. 'Ook in veel christelijke gezinnen staat tegenwoordig een pc', zegt woordvoerder A. Veldwijk. 'Met onze spelletjes raken kinderen op een leuke en positieve manier vertrouwd met nieuwe media.'
Veldwijk ziet een gat in de markt. 'In Amerika zijn deze spellen heel populair. Daar wordt voor vele miljoenen dollars verkocht.'
In prijs doen de spellen niet onder voor hun seculiere broertjes. Ze kosten vijftig tot honderd gulden.

