	Zwieren en zwaaien
	'Kent men iets eentoonigers, iets lelijkers, dan een troep individus in hemdsmouwen tegen elkaer op te zien klauwen en te strijden over een baan van honderd-vijftig  tweehonderd meter?' Hoofdredacteur De Brieder van de Amsterdamse Courant spuwde in januari 1876 zijn gal over de voortwoekerende rage van de hardrijderijen op de schaats, voor spek (spekrijderijen) of voor grof geld. Nee, dan het schoonrijden, het uitbundige zwieren en zwaaien, vooral voor de pret. 'Waarom niet de breede streek gehuldigd? Waarom niet het beentje-over aangemoedigd? Waarom niet de elegante figuren, met de schaats in het ijs getrokken?'
In deze dagen van een naderende Elfstedentocht en overal schaatswedstrijden op natuurijs zijn de spotlights vooral gericht op de supersonisch geklede mannen en vrouwen die diep voorovergebogen met strakke, felle slagen vooruit snellen. Tijdens toertochten op sloten en vaarten oogsten schaatsers met een mooi, gelijkmatig tempo de meeste bewondering. Waar zie je ze nog, de enkelingen of de paren die - al dan niet gekleed in folkloristische kledij - in lange bogen de kunst van het schoonrijden beoefenen?
De Landelijke Vereniging van Schoonrijders, die in december haar 50-jarig bestaan vierde, ziet de toekomst - na zorgelijke tijden - weer hoopvol tegemoet. Vooral de winter van vorig jaar leverde veel goodwill op, blijkt uit het door Ron Couwenhoven en Huub Snoep samengestelde jubileumboek Het schaatsenrijdersboek (De Vrieseborch, Haarlem;  37,50). Voorzitster Annemarie Zandbergen reed vorig jaar een keer in Noord-Holland, het mekka van het schoonrijden, met haar man aan de stok. 'Heel veel jongeren kwamen vragen of ze ook even aan de stok mochten rijden. Dat was ons jarenlang niet meer overkomen. Meestal werden we uitgescholden als we aan kwamen zwieren.'
Het schoonrijden (ook wel schaatsenrijden genaamd) werd al eeuwen - vooral in Holland - beoefend, maar kreeg pas in de tweede helft van de vorige eeuw een gereglementeerde vorm. Belangrijkste regels: rechte, ongedwongen houding; geen gekromde knien; hoofd, lichaam en been in n rechte lijn; geen sterke afzet; gelijkmatige tussenpozen tussen de streken. Er wordt gereden op speciale schaatsen, vaak voorzien van een elegante krul. 'Het moge wat minder opwekkend en prikkelend zijn dan het hardrijden', was het oordeel van het Algemeen Handelsblad na een optreden in Amsterdam, ''t is een veel echter uitspanning, die nu geboden wordt en zeker thuishoort in een stad die twee leerstoelen voor esthetiek heeft.'
In de jaren zestig, de hoogtijdagen van Sjoukje Dijkstra, Ard Schenk en Kees Verkerk, verloor het schoonrijden de gunst van de jeugd. Algemene kritiek: 'De schoonrijders zijn te stijve Jan Klaassen-figuren geworden. Precies houten poppen' Nu is de jeugd weer nieuwsgierig. Zandbergen: 'Ik denk zelfs dat we van een geweldige opleving kunnen spreken.'
Han van Gessel

Foto
	Schoonrijderspaar, jaren twintig. FOTO UIT 'HET SCHAATSENRIJDERSBOEK'

