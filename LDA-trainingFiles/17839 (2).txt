Peter van der Velde (schrijver).
Peter van der Velde (Vlagtwedde, 5 februari 1918 - Roderwolde, 24 januari 2004) was een Drentstalige schrijver, bekend als auteur van korte verhalen, gedichten, cabaretteksten en liedjes. Hij was tevens medeoprichter van de muziek- en cabaretgroep De Bekketrekker.
Levensloop.
Al op jeugdige leeftijd verhuisde de in het Groningse Vlagtwedde geboren Van der Velde naar Roden, waar hij zijn onderwijsloopbaan begon. In 1954 werd hij benoemd tot schoolhoofd in Roderwolde, een plaats die hij zijn levenlang trouw zou blijven en waar hij zich voor de dorpsgemeenschap inspande. Onder andere voor zijn inzet voor de streekcultuur werd hij benoemd tot ereburger van Roden.
Zijn literaire carrière begon in 1940 met het publiceren van gedichten in de Leekster Courant. Hij was de oprichter van het Bonte Bitse Cabaret. Een groep, die zijn naam ontleende aan een in de nabijheid van Roden stromend beekje. Na de Tweede Wereldoorlog schreef hij gedichten, liedjes en sketches en bracht die voor het voetlicht met het Drentstalige cabaretgezelschap "De Bekketrekker". Van der Velde maakte zich verdienstelijk voor zowel het Drentstalige als het Groningstalige gebied. Hij publiceerde in het Drentse Roet (als "Bastiaan Brobbel") en in het Groningse Krödde (als "Wietske Knorringa"). Zijn woonplaats in het noorden van Drenthe, net op de scheiding van beide taalgebieden, speelde daarbij waarschijnlijk een belangrijke rol. Evenals waarschijnlijk zijn Groningse afkomst.
Het werk van Van der Velde heeft een sterk melancholische karakter met een humoristische ondertoon.
Hij overleed, na een lang ziekbed, in zijn woonplaats Roderwolde.
